 (Quod et alium Coloniae ecclesiam construens sancto Georgio attitulavit, et quae in eius dedicatione contigerit.)
XII. Secundum pii antistitis opus ecclesia sancti martyris Georgii fuit, in qua rerum copiis locupletata item clericorum statuit congregationem. Quam dedicaturus, cum praenominati martyris reliquiis nondum adquisitis praepediretur, videre sibi per soporem noctis visus est, quod idem martyr ex sancti Pantaleonis oratorio vultu roseus, amictu splendidissimus et ingenti claritate circumfusus procederet atque ad destinatam sibi novam structuram directo gradu illo introiret. Experrectus episcopus mox, ut luce fugatae sunt tenebrae, sancti Pantaleonis adiit ecclesiam, ubi brachio praeclari martyris Georgii suscepto cum magna multitudinis iubilatione per viam, qua martyrem noctu incedere viderat, sollemniter procedebat. Tum vero consecrationis instante pontifice, cum sermonis habendi tempus adesset, studioque audiendi domos alii parietes, alii nonnulli arbores ascensu praeoccuparent, plurimi duabus trabibus incumbebant, per quas ad aedificium muri dispositus erat ascensus, multis etiam infra eas conglobatis. Interea, dum ad verba loquentis cuncti inhaererent, quassatae superiacentium pondere trabes suaque mole graves ceciderunt his, qui superincumbebant, pariter currentibus. Cumque ruinam turba, quae subter erat, exciperet, clamor ingens et concursus exoritur nullo dubitante magnitudinem periculi mortem plurimis intulisse. Postquam vero tumultu sedato nihil in quoquam laesionis apparuit, in laudem Christi voces mirantium personuerunt, quibus divina clementia merito martyris ac sacerdotis tanto iucundius quanto gloriosius patefecit. Cuius laetitiae suavitate perfusus antistes brachium sanctum manibus gestans ecclesiam ingressus est concelebrantibus in hymnis et supplicationum vocibus hinc circum incolae populo. Inter haec splendor igneus caelitus adveniens ingredientem cum sanctis sanctum pontificem prosecutus est visibiliter in templum descendens paucis eorum, qui foris erant, et prope nullis ab hac exceptis visione. Quamobrem cunctis voces exultationis amplius extollentibus ipse tot divinae praesentiae signis exhilaratus magna cum devotione totius ecclesiastici ministerii cultum peregit.
