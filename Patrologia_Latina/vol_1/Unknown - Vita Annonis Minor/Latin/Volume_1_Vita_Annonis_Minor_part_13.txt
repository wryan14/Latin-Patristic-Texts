 (Qualiter a sene incognito premonitus sit de extruendo sepulturae suae loco.)
XIII. Deinde, cum totus in anteriora prospiceret, eorum, quae retro sunt, oblitus noctis cuiusdam medio sanctorum invisens sacraria, cenobium sancti Martini praetransibat. Inde pulsatus in laude divina canentium vocibus cum gravi suspiro presbyterum se comitantem sic alloquitur: "Numquid cordis tui ianuam non pulsat, quod in tota Colonia sopitis omnibus hii soli hoc tempore noctis ad Deum vigilant? Me autem miserum ac negligentem, qui cum Deo famulantibus nil dignum contulerim, quam maxime monachis hactenus inutilis vixi." Quae cum pectus feriens dixisset, oculis ac manibus in caelos sublatis: "Te precor," inquit, "vitae mortisque dominator aeterne, ne huius vitae me curriculo subducas, antequam tuo munere proficuum quid et in huius religionis viros elaborem." Primo dehinc mane cryptam principis apostolorum subintrans secretius psallebat, ubi a quodam superveniente sene taliter premonetur: "Ne mora sit praesul in extruendo requiei tuae loco, quem Deo disponente in monte, qui a praeterfluente fluvio Siegeberg cognominatur, habebis." Dixit, et ab astantibus ut delirus repellitur episcopo vim verbi profundius, quam dici posset, excipiente et, qualiter dictum daret effectui, votis iugibus meditante.
