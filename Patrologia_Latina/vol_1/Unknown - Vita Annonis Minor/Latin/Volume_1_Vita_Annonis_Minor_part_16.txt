 (Quos in ipso cenobio fratres constituerit et de eius erga filios pia affectione.)
XVI. His et similibus electionem supernam ceptis suis favere congaudens uno angebatur taedio, quod cunctos fere Galliarum coenobitas ab antiqui rigoris semita cernebat defecisse, quales, si in monte suo constitueret, teneram plantationem verebatur in radice ipsa viciari. Interea rei publicae causa exegit, ut urbem Romam expeteret. Quo in itinere ad monasterium, quod Fructuaria dicitur, orandi causa digressus, cum animadvertisset artissimam et secundum regulae instituta coenobii ipsius dispositionem, duodecim inde monachos in opere Dei conspicuos secum deduxit eosque in Sigeberg constituit prioribus, quos aliunde acceperat, loco suo honorifice restitutis. Quo exemplo et alii praesules incitati quidam ex Gorzia, quidam ex Cluniaco sive aliis artioris propositi coenobiis monachos evocantes ad normae regularis instituta sibi comissos informare coenobitas satagebant. Ipse vero de suorum sibi complacens institutione, cum et in aliis monasteriis sopitam iam dudum religionis scintillam cerneret, horum aemulatione recalescere, cunctorum principio et consummatori bonorum gratias referebat. Ne quid autem necessariorum deesset, eorum sumptibus, magna sollicitudine procurabat; eratque ut pater indulgentissimus erga filios affectus subditus, et parens ut minor maioribus adeo, ut causis eorum vel interpellationibus omnia tam publica quam privata postponeret negotia. Et quoties inter eos praesens diversaretur, ita se illorum legibus ac silentio addicebat, tamquam eorum foret iuridici et regulae obnoxius. Ad mensam considentibus cibos ipse inferebat et apponebat ipse pocula miscens et offerens singulorum manus exosculabatur. Ipse reficientibus mancipii more sedulus assistebat intentusque lectori; postquam omne ministerium peregerat, humili contentus sede quiescebat. Hic eius in Sigeberg, hic in Saleveld, hic in Graschaf coenobiis ab eo fundatis mos erat, haec institutio.
