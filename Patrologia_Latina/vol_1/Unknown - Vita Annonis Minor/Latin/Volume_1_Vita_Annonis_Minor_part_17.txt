 (Quomodo regis passus inimicitias suorum monachorum preces periculis omnibus opposuit.)
XVII. Quis vero tantae mediocritatis abiectionem crederet de viro, quem in divitiis et gloria nemo superabat principum, qui ipsis quoque magnatibus se tremendum ostentare consueverat? Hic est namque, qui in diebus suis non pertimuit principem, qui ea, quae in regno perperam gerebantur, vehementer detestans et acerrime impugnans ipsum in se regem provocare non verebatur. A quo, dum spe in summam familiaritatem et pene in regni consortium assumeretur, nec tamen se desisteret pro iustitia murum ferreum opponere, de palatio contumeliose eiciebatur et ad extinguendum nomen eius omne regni robur concitabatur. Talibus molestiis saepe diuque impulsus, ut caderet, non armorum praesidio, sed monachorum suorum orationibus innitebatur. Cumque et necem ei princeps intenderat, nec aliud expectaretur, quam ultimum Annonis suorumque omnium exterminium, ipso se repraesentante rex tamquam divinitus coactus assurgebat pacisque illi osculum cum omni suavitate praebebat. Dicebantque obstupefacti, qui aderant: "Ubi nunc irae vel minae, ubi tot insultationes ante modicum habitae?" Et quid mirum, si in petra insolubili fundatam domum flumina, venti et pluviae movere non potuerunt?
