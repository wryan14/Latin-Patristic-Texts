 (Quod et alia duo cenobia diversis locis constituit.)
XVIII. Videns quoque ad pietatis augmentum vitae sibi tempora concedi e praenominatis adhuc instituit monachorum congregationes, unam in Westfalia loco, qui dicitur Graschaf, alteram in confinio Duringorum et Sclavorum loco, qui Salveld nuncupatur. Quas necessariis subsidiis locupletatas ad normam Siebergensium vivere constituit adductis illo eiusdem cenobii fratribus.
Tum demum quinario evangelicarum lampadum praeparatus ad sponsi renitentis cursum tantorum interventu cunctis sensibus expurgatorius ad destinatum bravium spem extendebat alacris. Quotiensque tumultibus et Marthae officiis abesse licuisset, elongabat declinans usque in Saleveld, ubi cum Maria vacans theoriae perpetui sabbatismi suavitatem praegustabat et spiritualibus studiis intentus divinae laudis carmina vel hymnos componebat.
