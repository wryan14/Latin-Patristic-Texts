(Unde originem duxerit et qualiter ab avunculo sublatus in Bavingerensi scola sit positus.)
1. Electus Deo puer Anno patre Alemanno, matre Saxonica progenitus est, e quibus hic Waltherus, hæc Engela dicebatur; qui carnis generositatem, qua ex ingenuis ingenio florebant, fide in Deum et pia operatione feliciter illustrarunt. Quorum soboles in sexus utriusque propagines late diffusa satis in scolaribus, plurimum in ecclesiasticis disciplinis ac dignitatibus eminuit, sed ex omnibus Anno quantum studiis erga Deum tantum et nomine clarior apud homines inventus est. Qui, dum iam primevis incrementis ingenii morum formæque insignibus merito cunctis gratiosus haberetur, a patre militaribus exercitiis tamquam mundi heres futurus deputatur. Qua in re paternus affectus licet ignarus superne dispositioni famulabatur, ut inter hæc moralibus institutis et crebris laborum difficultatibus tiro Dei desudans futuris profectibus habilior quodammodo redderetur. Cum interim pueri avunculus de Bavinebrg, ubi in clericatu Deo militabat, adveniens cognito patris erga filium proposito indoluit et secretus Annoni collocutus Dei potius servitutem proponebat affectandam. Non erat ille difficilis in tam rudi etate iam contemnere mundum et malle Deo, quam parentibus adhaerere, ut divina electio non humanum consilium in iustificando ac magnificando eo compleretur. Itaque vocanti se grate obtemperans et clam patre sublatus ab avunculo Bavingrensi scolæ mancipatur. Ubi magnæ puer indolis literis apprime imbutus accedente ætate crescebat, in studiorum rectorum semitis proficiebat in canonicæ censura religionis, donec tam divinæ quam humanæ philosophiæ provectibus excrevit in virum perfectum.
(Quod ibidem magister scolarum fuerit indeque in palatium assumptus.)
II. Interea ibidem scolarum magister effectus doctrinæ et operationis magna opinione celebrabatur, ęcclesiarum rectoribus ac mundi principibus in amicitia iunctus Heinrico tercio Romanorum Augusto cepit haberi notissimus, atque ab eo in palatium assumitur. Et, quoniam summo regnorum moderatori complacere non segniter elaborabat, apud regem quoque terrenum gratæ precipuum obtinuit gradum quippe, quem non solum animi morumque virtutes, sed et corporis ipsius dotes insita sibi dignitate commendabant. Fuit namque statura procerus, aspectu venustus, concilio facundiaque præpollens, ad quelibet dura sustinenda constans
ac patiens et ad omnem probitatis operam naturæ muneribus non mediocriter instructus. Cui præter industriam inerat etiam fortitudinis magna libertas nequaquam a iure ad iniuriam deflecti, in causarum fluctibus semper iusticiæ patrocinari, nulla adulatione in sinistram declinando variari. Quibus rebus apud homines viro illustri non modo auctoritas verum et bonorum omnium favor accrevit cum dilectione, ut merito, sicut de virtute in virtutem gradiebatur, ita de honore conscenderet in gloriam.