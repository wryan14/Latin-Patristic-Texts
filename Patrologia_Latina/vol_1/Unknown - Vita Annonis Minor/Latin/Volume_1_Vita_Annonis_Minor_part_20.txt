 (Quanta a palatino apostata vel quo fine pertulerit.)
XX. Postquam mons Siegberge migrante palatino comite episcopali cessit dominio, idem tyrannus quasi sopito perversitatis igne Gorziam venit, ubi deposita pompa secularis cinculo monachicae paupertatis schemate contextus est. Egit hoc arte sua diabolus, ut semel obnoxium gehennae dupliciter filium perditionis efficeret. Cui post aliquod tempus a fallaci professione deturbato coniugis amplexus et saeculi rotam persuasit repetere, adiunctoque sibi nequissimo septenario refugam in omnem flagitiorum vertiginem praecipitavit. Is omnes Dei servos sibi hostes reputans celeberrimi tunc pontificis Annonis nomen extinguere molitur et per plurimas caedes ac vastationes urbi Agrippinae repentinus adveniens non longe ab urbe consedit cuncta in circuitu igne ferroque depopulans. Pontifex die quadam procedens ad murum videt eminusi igne micante vicorum incendia flammamque ac fumum ferri in sublime, incolis uno ex latere fugientibus hostes, ex altero ignes. Tum dolore interno in vocem erumpente: "O me," ait, "infelicem, me peccatorem, quem tanti mali inspectorem vita ingrata protraxit in hanc horam." Moxque matricis ecclesiae limine se recipiens et ante beati Petri memoriam eiulando prostratus: "Quid," inquit, "Domine, quid grex tuus commeruit, ut sic rabidis luporum dentibus lacerandus exponatur? Ecce, qui se laedentes non laeserant, etiam laesi vicem non rependunt, gratis iugulantur, sine causa sedibus pelluntur et quicquid poenarum, quisque pessimus iustitia dictante luit, hii sola imperante crudelitate longe durius exsolvunt. Tu, igitur, exsurge tandem et iudica causam tuam, quia clamor viduarum, planctus pupillorum pauperumque miseriae admonent iam tempus esse miserendi et iudicandi in eum, cuius causa talis ecclesiam tuam tempestas involvit." Interea civibus ad murum conglobatis et contra hostiles incursus sese bellico apparatu munientibus, tyrannus velut dissimulans in castrum suum, quod Cochomo dicitur, se contulit, ut pluribus aggregatis copiis publico sanguinis iudicio cum episcopo decertaret. Contra quem, cum episcopalis familia nihilominus totis se instrueret viribus et studio, partim consanguinitatis vel affinitatis linea coniuncti, adversus se hinc inde dividerentur, erat praelii plus quam civilis periculosa cunctis expectatio. Inter haec pontificis pietas multiplici vexabatur angore, quoniam, si hostis superbiam armis subigere pararet, providebat inhumanum facinus, cum in ancipiti discrimine fratrem frater, socerum gener prosterneret at, si non resisteret, quanta populis quanta ecclesiis instaret tribulatio, perpendebat. Proinde orans in cilicio et ieiunio cum litaniis indicens sanctorum patrociniis committebat negotium et cum clero ac populo circumiens per oratoria a psalmorum modulatione non cessabat. Veniens vero ad psalmum, cuius est initium: Iudica, Domine, nocentes me, dum in hunc altius intenderet, coepit ex congruentia dictorum dolor cordis sui increscere. Cumque iam versiculum inchoaret illum: Veniat illi laqueus, quem ignorat, quasi praesagio quodam de adversario tactus infernali spiritu lacrimisque cum voce prorumpentibus, eumdem diacono stupente denuo repetivit dicens: Veniat illi laqueus, quem ignorat, et captio, quam abscondit, apprehendat eum. Hoc sive orantis seu vaticinantis affectu ingeminatum audisse Deum et condoluisse, ultor protinus consecuta declaravit. Siquidem tyranni comitibus et militum praepositis acies instruentibus ad propositum cum episcopo congressionem ipse residens in cubiculo iuxta suae cupidinis sociam, irascente Domino nec ultra calamitates innocentium sustinente in amentiam versus est, arreptaque subito bipenni dilecti sibi coniugis caput feriens amputavit. Cursuque ilico foras egressus cum plausu manuum et cachinno, quid egisset, gestu furentis exposuit. Exhorruit ad tam triste piaculum omnis aetas omnisque conditio, cessavitque tam operosus belli apparatus singulis ad propria discedentibus. At ipse sceleris architector captus a suis vinculatus, quamdiu supervixit, mansit furiosus suaque calamitate constrictus, in alienam cladem grassandi deinceps nec copiam habuit nec voluntatem. Tunc sacerdos, qui noverat pro malignitate pietatem retribuere, mulierem misero mortis genere peremptam officiose multumque flebiliter terrae commendavit, filium eius suscipiens educandum multis beneficiis indulgentissime donavit.