 (Quo studio in sanctis honorandis fervebat et de incendio, quod accidit, dum populo praedicaret.)
XXI. Igitur pace rebus instaurata vir beatus amplificando decori domus Dei operam dabat in perquirendis et honorandis sanctorum reliquiis nec labori umquam parcens nec sumptibus. Et quamquam civitas Agrippina prae multis civitatibus talium margaritarum sit opulenta, hic Dei negotiator nec de longe vel de prope quaesitis nec de terra sublevatis aut undecumque locorum translatis poterat expleri. Quique sanctos excolens in terris, quibus in caelo satagebat adiungi, ad studia eiusmodi crebris revelationum stimulis incitabatur, cum alii sua de tumulis corpora sustolli, alii sacrarum, quibus continebantur, aedium structuras ab eo exigebant ampliari. Quare et beato viro magnorum operum accrevit aemulatio et sanctorum memoria temporibus obsoletae celebrior in gloriam Creatoris enituit. Hic aut nova veteribus superaedificans aut novis quae ipse condiderat, recentiora superaddens inter caetera apostoli Iacobi ecclesiam templo Georgii martyris continuavit. Sed, cum dedicaturus eam procederet instauratus, subito civitatem minax invasit incendium. Ad cuius extinctionem turbis sese certatim subtrahentibus episcopus tanti maestus impedimenti, dum caput intra manus reclinans paululum resedisset, tamquam divinitus accepto responso alloquitur hos, qui cum eo pauci remanserant. "Nequaquam," ait, "hic ignis prevalebit, qui fraude hostis antiqui subortus est, tantum plebs omisso metu redeat, ut ad caelestium mysteriorum accedamus obsequia." Protinus reverso populo flamma nihilominus crescens deiecit ac praesul iuncto consecrationis ingrediens, ubi tempus explevit verbum exhortationis ad circumstantes, exorsus est. Cum repente per insidias maligni denuo consurgens incendium sacrae doctrinae auditores iterato metu perturbabat. Quos forti commonitione, ne loco moverentur, retinens episcopus omnibus in periculis primum asseruit esse praesidium a laudibus Christi nullo abstrahi periculo, ipsos, si tantum stare deliberarent, protinus aspecturos, quam velox nemine obsistente furentis incendii fieret interitus. Haec eo prosequente, cum item nonnulli pavitantes excurrerent, ceteri pro veri Dei reverentia gradum fixere. Tum aspicientibus cunctis velut inundatione desuper fusa totus oppressus est ignis et regnante non minimum super eos incendio, quos ardor avaritiae non passus est, in audiendo sacerdotem perdurare hii, qui dicto paruerant, ne levis quidem scintilla vestigium in omni supellectili sua repererunt. Unde summam colligens dicendorum multa de daemonum insidiis, plurima de Dei clementia, nonnulla de bene coeptorum perseverantia dissertat, deinde quanta se quisque fiducia sanctorum patrociniis committere debeat sicque omnium cum tremore spiritus sui fulciens pontificale ministerium peregit.
