(Visio, qua in summæ Trinitatis gloria psallenda clerici sui negligentiam agnovit.)

Multis in hunc modum revelationibus ad potiora succrescens habebat diaconum, pii fervoris emulatorem, cum quo iugis illi erat consuetudo, cessante strepitu publicæ dispensationis, ad divinas preces recurrere semper. Verum, sicut se habet defectus humanus, isdem clericus in alterna psalmodia quidam tædium passus, hanc incidit consuetudinem, ut in ea laude, qua summæ Trinitatis gloriam discretis personarum appellationibus resonat, mediam semper, id est Filii, per festinationem omitteret personam.

Iacebat igitur pontifex in noctis unius conticinio, nec dum palpebris plene soporatis, et ecce, ad capite lectuli verba audiebat neglegenter et confuse pronunciantis: “Gloria Patri et Spiritui Sancto,” ac denuo repetentis ipsum, media per claritatem intermissam dictione.

Factusque repente sicut in extasi quendam, cuius claritas et habitus humanum excedebat modum in maiestate qua Dei Filium decebat, contra se stantem aspexit. Qui radiantibus oculis in ora stupentis blandum se ingerens, protensis tribus sinistræ manus digitis, primum eorum dextro tetigit indice: “Ecce,” inquiens, “Pater”; inde secundum, “ecce Filius”; dehinc tertium, “ecce,” inquiens, “Spiritus Sanctus.” Et voce intra fauces paululum cohibita: “Ecce,” ait, “tres in una Deitate similiter adorandæ personæ, quibus gloria par dicitur ab universali semper Ecclesia. Mediam inter Patrem ac Spiritum Sanctum personam Filius habet, nec ab eis ulla separatur divisione vel diminutione maiestatis eiusdem et gloriæ. Cumque hoc fides teneat catholica, quousque clerici tui blasphemias non arguis, qui communem michi cum Patre et Spiritu Sancto gloriam subtrahit me, qui media in Trinitate sum persona, ad omnem gloriæ decantationem?”

His dictis et visio disparuit, et sacerdos sopore discusso rei stupebat evidentiam, vixque moras sustinens discernendi auribus, quod intellectuali auditu iam per excessum acceperat. Ubi tempus affuit hymonorum, diligenter observabat psallentis os diaconi. Dumque solito properantius ultimum psalmi versiculum terminaret, nihilominus gloriam Trinitatis clericus adiungens mediam Filii intercepit personam. Nec ultra sequentium psalmorum modulatio processit, donec ab episcopo correptus ex prædicta visione non levem tanti temporis offensam se didicet contraxisse, habens et de reliquo non modo correctionis sed et profectus salutem occasionem.

Sed his hactenus explicitis, ad ea quæ restant properantibus nobis, hic paulo respirandum est.

Explicit liber primus.