 (De ceco per aquam manibus Annonis infusam illuminato.)
III. Hinc est, quod cum una dierum ad missarum solemnia procedenti supplex cecus occurreret, asserens se ex visione certificatum, quod cecitate liberaretur, si de ablutione manuum ipsius aquam suspiciens male vacantes oculos abluisset, non aequanimiter haec accipiens pontifex hominem dura repulit invectione, fallacem dicens et impostorem, qui parvam stipem tam grandi mendacio mercari conaretur. Aiebat eum fictae revelationis fabulam praetenderet, cum si quid de beneficio Dei praesumeret, illos potius implorare deberet, qui olim caelo recepti sanctitatis suae mundo innumeras dedissent ostenta, non eius, qui cotidianis sordens piaculis et ipse pro reperiendi suffragii anxius incederet. Dicebat haec non de supernae diffisus clementia, sed praesumptionem veritus existimationem; at pauper, licet opprobiis affectus, visioni tamen super credulus in angulum oratorii declinavit,

illic precibus, dum praesul sacrificio instat, caelum pulsando se affligens. Cuius tandem gemitus et suspiria misertans unus ministrorum pelvim cum aqua desideranti clam porrexit, quam a manibus sacerdotis se abluentis suscipiens in hoc ipsum reservaverat. Qua ille oculos cum tota facie ablutis, depulsis tenebris, serenissimum diem sibi tunc primum illuxisse magnis plausibus exultavit. Ratusque tandem placari episcopum, sim tam mirifice reformatum conspiceret, ab ara digredientis pedibus advolvitur gratiarum voces pro accepto remedio congeminans.

Iamque episcopus quasi totus aestu sufflatus: "Quis," inquit, "huic aquam illam praesumptor subministravit et velut in experimentum mei Dominum Deum nostrum temptare tam improbo ausu veritus non est?" Ad haec tremefactus clericus, quod dissimulare nequeibat, simpliciter se egisse professus est, simul et veniam commissi flagitabat. Cui pontifex: "Tune," inquit, "me vulgaribus quereris exponere rumoribus, ut interim novorum mirabilium patrator ad punctum et in modico habitus novissime reperiar inter eos, quibus se in nomine Domini prophetasse et virtutes multas fecisse testantibus respondebitur: Nescio vos, discedite a me, operarii iniquitatis? Tremenda nobis est illa examinatio, nec secundum multitudinem doloris illius est haec consolatio temporalis. Idcirco te cunctosque astantes, et hunc quem maxime non meo, sed divino illuminatum beneficio per cuncta cernentem, semel et iterum, tercioque contestor, ne id me adhuc superstite per vos aliquid qualenus manifestetur."

Factum est, ut imperavit, et res interim silentio tecta, episcopo carne soluto, memorati clerici relatu fidelium cordibus commendata est. Cernis, quemadmodum suae compositae conscientiae famam perhorruit popularem, ut etiam Deo meritum eius declaranti non divinae quidem dissimulator, sed propriae laudis detestator extiterit. Quae res et materiam gestorum eius effecit rariorem et, quae ego vivente laterant, iam sublato minus credibilia fecit aestimari.
