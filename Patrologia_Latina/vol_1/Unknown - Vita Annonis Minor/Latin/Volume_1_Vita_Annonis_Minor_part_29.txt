 Qualiter infirmo asinum, quo subveheretur, dedit et sanata est.

VI. Ibat quodam tempore vir sanctus ad regalem curiam Goslarie habendam, quo in itinere nox eum compulit ad Corbeciense monasterium divertere. Necdum vero menibus ipsis successerat, sed proximus habebatur et, ecce, conspicit ex adverso duos pauperes carrum vice iumentorum protrahentes, in quo mulier omnibus membris debilitata decumbens emendicandi stipis optentu circumquaque ferebatur. Hec, ubi famosi nominis antistitem Colonie transire comperit, extollens vocem postulabat, ut suam relevaret egestatem dato precio ad coemptionem asini, quo subvecta coniavorum suorum parceret calamitoso labori. Substitit ilico sacerdos mittensque a latere suo unum de clericis et alium ministrum iubet eos comparare iumentum et paupercule protinus assignare, quod restabat itineris, ipse peragebat. Missi ad imperata agentes asinum mercati sunt, quem et paupercule exhibentes miraculi testes postmodum extiterunt. Nam illa iumentum gratulabunda suscipiens, cum datori pio debitam mercedem imprecaretur, subito cessantibus dolorum stimulis tante se sensit fortitudinis, ut prosiliens ad terram solidis gressibus excurreret magne vocis exultatione predicans hoc se, ut posset, merito Annonis episcopi accepisse.
