De obitu Coloniensis archiepiscopi et Annonis substitutione.
III. Agrippinæ igitur Colonæ nobili cathedrę per idem tempus presederat Herimannus, nominis huius presul secundus. Ad quem in mortis lectulo decumbentem venerabilis Anno transmissus, cum imperatoria pertulisset mandata seque recepisset hospitio, dixisse fertur idem pontifex et se debito universali quantocius obiturum et Annonem Colonæ antistitem successurum. Quo post modicum defuncto licet Annoni ad regem reproperandi necessitas incumberet, optimæ suæ consuetudinis instantia detentus a presulis exequiis, dum terræ terra redderetur, communis sortis intuitu lugubris non discedebat. Sed, cum in sedem Colonæ successor idoneus quæritur ac diversi, ut se habet mortalium cupiditas, pro ambiendo primatu regem sollicitant, non in alium deduci potuit imperatoris assensus, quam in eum, qui summo beneplacito preelectus fuerat, hoc est in Annonem. Premisso itaque regiæ maiestatis edicto et prosequente cleri ac populi consensu generali ordinatur hic magnæ ecclesiæ sacerdos et pontifex magnus veram intra se excipiens cum exteriori Sancti Spiritus unctionem pre consortibus suis. Nimirum, quid in interiori eius Dei digitus operaretur, exterior homo celare non potuit. Quid referam, quanta cum devotione in gratiæ se innovantis plenitudinem transierit, in quali spiritus contritione altaris sacramenta vivifica tractaverit, quantisve ploratuum fluentis irrigatus ad incorruptibilitatis segetem nutriendam summi se agricolæ preparaverit. Neque vero tunc maxime illum singultus permoverant, aut tanti ab eo defluxerant torrentes lacrimarum, sed quoties eadem deinceps misteria celebravit, quoties evangelizando Dei verbo os aperuit, cerneres eum subito tantis inundare fletibus, ut non possent aspicientes eo sic lugente luctibus abstinere.