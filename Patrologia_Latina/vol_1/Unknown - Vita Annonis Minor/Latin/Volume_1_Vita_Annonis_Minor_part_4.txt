(Qualis in episcopatus administratione extiterit.)
IIII. Ceterum creditam sibi dispensationem aggressus, qualis in cultu pietatis extiterit, nulla memoriæ poterit abolere vetustas. Reddebat enim pre omnibus, quæ Dei erant Deo, quæ vero mundi, sic administrabat, ut in exequendis ecclesiæ vel rei publicæ negociis omniumque agendorum genere nullis se regni primoribus pro accepta dignitate imparem gereret. Ita quoque sedis ac nominis sui maiestatem cunctis pene predecessoribus suis ambitosius ostentabat, et nequaquam ambularet in magnis ac mirabilibus super se quo usquam fractum in negociis spiritualium rerum divinarum studio relaxaret. Et dies quidem publicis aut privatis rebus gerendis noctes autem orationibus ac lucis operibus insumebat. In quibus excubiis plerumque etiam pernoctabat, nudis pedibus et cilicio nonnumquam circumtectus per ecclesias cursitabat uno tantum puero vel paucis comitibus contentus, et carnem spiritus imperio modis omnibus satagebat in humilitatis castigatione subigere. Multa eius in pauperes ac peregrinos, in clericos et monachos benignitas, mira liberalitas erat. Nullam fere intra diocesim suam pretermisit congregationem, quam non aut prediis aut edificiis aut stipendiis sua specialiter donatione ampliatam vita decedens relinqueret. In iudicandis causis nec gratia nec odio cuiusquam a vero abducebatur ad detorquendam æquitatis lineam, nec accipiebat personam pauperis nec honorabat vultum potentis. Cuius rei, cum multa suppetant exempla, unum sufficiat explicari.