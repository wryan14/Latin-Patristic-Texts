 (Allocutio eius consolatoria ad fratres sui cenobii et, quod sub anathemate vetuerit, ne alibi quam in Siegeberg tumularetur.)

Cumque venirent ad eum de nove plantationis monte filioli patris afflictionis luctu parturientes, hec erat eorum maxima pro tempore anxietas, ne, quem vivum se habituros desperabant, iam nec defunctum sinerentur habere. Ad quos vir beatus: "Procul", ait, "hic timor absit a vobis, illam, que Deus est, veritatem testor, emisso spiritu mea ad vos, ut optaveram, transitura multis quidem adversantibus, sed minime proficientibus. Unde tristiciam vestram hec sublevet consolatio, quod deficiens vos modis omnibus sepeliendus adibo. Alioquin et me pariter et locum Deo iam periisse certum est. Sed aderit gratia Conditoris nostri, veniamque locum suffulturus et loci profectibus ipse beatificandus. Vos tantummodo bene ceptis instate, immo cepta pocioribus incrementis adaugete, habituri tam de presenti quam in futuro laboris vestri fructum centuplicatum. Nulla de successoribus meis suspitione terreamini, rarus quisquam ex eis in aspectu tumuli mei non inclinabitur. Sed eum, cuius pravitas sese extulerit in mei contumeliam paratus, expectat interitus, cui profecto melius erat, si natus non fuisset." Ad hec datis pro religione servanda crebris hortamentis uni eorum, nomine Reginardo, cenobii gubernacula diligenter curanda commendabat, providens hunc abbate loci post modicum obeunte vicem eius suscepturum. Exinde convocatis clerici ac populi primoribus stola sacerdotali circumdatus, ut videlicet verbis plus inesset auctoritas, contestatur universos sub anathematis interminatione, ne quas transferendo corpori suo Siegeberg contrarietates molirentur aut inferri paterentur.
