 (Quomodo sanctos in loculis efferri seque illis obviam portari fecit, vel quanta fiducia se ipsis commendavit.)

Longum est explicare, que per omne spatium aegritudinis sue predixerit in spiritu, que viderit in excessu, quanta humilitatis contritione ac puritate animam in exitum preparaverit. Nec immemor, quibus iam olim patronis de celesti municipatu spem hausisset, singulos de suis edibus ad maiorem ecclesiam deferri fecit, ipse in sella gestatus obviam thesauris celestibus ferebatur. Quorum transitum sub divo opperiens, ubi singulis reverentiam detulit, viso magni illius Severini loculo non cunctatus est, ut erat splendide amictus, etiam in cenosam procidere terram. Dumque specialiter sibi dilectum patronum cum devotissimo excepit eiulatu, incredibili multitudinis, que confluxerat, excipitur lamento, dum omnium viscera concuteret tanta humilitas et afflictio sacerdotis. Subsecuta rursum die in ecclesiam deportatus salutaris mysterii pro se offerri sacrificium postulavit, referendos ad propria templa sanctos donis iam supremis honoravit, quos egredientes, ut in ingressum vite perennis previos ductores inveniret, magna cum fiducia compellabat.
