 (Quod diem transitus sui designavit et ducis mortem prenuntiavit.)

Sed inter hec licet in extremis agenti minor pro deo, maior pro statu ecclesie vel temporum pace videbatur inesse sollicitudo. Prescius enim, qua die transiturus esset, tercia die, que hanc precedebat, accito fideli viro comite Gerlacho: "Nunc," inquit, "fidei tue dabis experimentum, si que sunt ex me novissima verba impiiger excipis, quo scilicet ante diei crastine terminum ducem Godefridum hic michi locuturum facias adesse." Respondente comite sub prescripti temporis intervallo rem esse factu impossibilem, quin et tertius dies viam brevem fore ad exhibendum virum, qui longius abesse diceretur: "Frustra", inquit, "ad hec tertius queritur dies, cum transacto crastino iam finem habitura sint verba mea petente spiritu Creatorem, qui dedit illum." Tremefactus super his comes: "Non sic," ait, "domine, non sic; certa erit vobis a Deo salus et dolorum medicina." "Ut asseris," inquit, "certum est, nec dubito in salutem stabilem me protinus immutandum, quem Severini circumstat meritum, pro quo patroni Coloniae omnes intercedunt, in quos toto semper nisu suspensus provisam ab eis iam iam ingredior perpetuam requiem. Tu mea tamen tuae fidei apud ducem mandata repones ab ipso ad regem perferenda ea scilicet, quae Saxonibus regis efferam mentem reddant placabilem causam pacis et veniae peragendo. Ut haec fideliter ac strenue dux exequatur, meque in illum dilectionis memoriam saepius ei inculcabis addens et hoc, quod, anni instantis terminum morte sua et ipse preveniat." Taliter pro matris ecclesiae tranquillitate usque in finem pervigilabat satisque constitit ducem iuxta presagium necdum elapso post haec anno insidiis exceptum occubuisse.
