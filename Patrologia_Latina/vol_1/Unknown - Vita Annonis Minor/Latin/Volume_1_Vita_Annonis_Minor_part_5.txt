(De constantia eius et rigore circa imperatorem.)
V. Imperator Heinricus, cum regni gubernacula prudentia, moribus ac iustitia tam legaliter quam regaliter administraret, non oblitus humiliari sub potenti manu Dei, quotiens eum mos exigebat procedere coronatum, non temere se imperialibus induere, sed a quolibet sacerdotum, ut hoc sibi liceret, paenitens et confitens flagello quoque subditus efflagitare consueverat. In magnis igitur cuiusdam sollemnitatis gaudiis omni undique potestate aut dignitate solito curiam regiam concursu frequentante, ubi et regem oporteret in suo decore procedere, non ignorans ipse presulis Annonis meritum singulare consueto sibi more supplex ac gemebundus eum cepit adire. Tum vero pontifex, qui sciret cor pauperis et divitis consolari, tota auctoritate sua utitur in principem vehementi libertate exaggerans, quidquid in aequitatis transgressorem foret obiciendum, atque post increpationes duras flagellationum non aliter concessit coronari, quam suis ante manibus triginta et tres argenti libras in pauperes erogasset. Paruit in cunctis imperator aeterni regis intuitu sacerdotis arbitrio subiectus sicque demum processit purpuratus. Videris, quem potius admireris regem, qui pertulit, an sacerdotem, qui haec potuit imperare mecumque deprecare talibus rursum moderatoribus temporum gubernacula committi.