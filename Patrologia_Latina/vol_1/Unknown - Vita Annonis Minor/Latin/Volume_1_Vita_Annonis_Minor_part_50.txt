 (De exequiarum eius gloria vel miseria.)
 Sed nequaquam reor absurdum partim de his inferre descriptionem, quoniam et predicanda seculis iure videtur Agrippinensem fides ac devotio, qui sui pastoris ultima tam splendide sunt prosecuti. Si quidem cernens corpus exanimatum non ut funus, sed ut celeste munus per urbem circumferri, cuius oneri subvehendo se quique certatim quasi magni benedictionis opem reportaturi ingerebant, sic omnes ad tactum feretri anhelantes, ut illos isti, istos alii non sine quadam violenta vis accessu succedendo excluderent. Cuius in occursum corpora sanctorum, qui numquam antea exequiarum ritu deservierant, locis suis mota efferebantur, nimirium hanc hominum devotionem volentibus ipsis. Neque id immerito: Quis enim parem se studiis Annonis in sanctorum veneratione presumat? Quis magis thesaurorum gestivit cupidinem quam hic minimis saltem reliquiarum eorum portiunculis? Ideo que rarus quis, cuius funus ita vallatum fuerit sacratissimorum corporum frequentiis. Non aliter quippe, quam in solemnibus letaniis omnes sanctorum thesauri proferebantur, in quorum medio defunctus baiulabatur, singularum familiis ecclesiarum de tota urbe prosequentibus, et cuicumque succederent ecclesie dispositis in circuitu sanctorum loculis medium horum presulis extincti corpus ponebatur, ut palam daretur intelligi, quod iam his esset insertus, quibus terra patronis, celum principibus gloriatur. Preterea et templa, quibus inferebatur, ut in festorum precipuorum gaudiis omni ornatus genere vestiebantur, eratque novitas ingens eo ritu funebria celebrari ferventibus universorum studiis circa beatas exequias. Ut enim paucis perstringam, quod multis vix explicaretur: nec dignius nec clarius quid ultra, quod exhibitum est, potuit excogitari.
