 (De Coloniensium dissensione pro sepultura eius et de miraculo, quod visum est in navis transitu, que corpus ferebat.)

Verum inter hec de sepultura pontificis quaestio mota in hanc prope generalem sententiam tendere videbatur, ut corpus sacrum Colonia suo confovendum gremio sibi iure consueto defenderet. Huic consensui pauci, quos servandae pollicitationis fides fortior armaverat, toto triduo acriter repugnantes quarto vix demum die sedare contradictionem prevaluerunt eo, quod constaret ipsum anathematis sententiam protulisse in omnes, qui eius sepulturam alibi quam in monte sibi praelecto fieri contendissent. Hac denique cuncti necessitate oppressi, postquam sex continuis diebus sacrum corpus tam luctuose quam gloriose circumduxerunt, prolatum tandem a sancti Petri ecclesia deferebant ad Rhenum. Cumque corpore navi imposito flentium ac dolentium plangoribus litora perstreperent, et suo quisque sanctorum e contra teneretur in loculo, iam cepit innotescere, quam non immerito mortua membra tante fuissent habita venerationi. Siquidem portu relicto, cum in ulteriora spectarent omnes, repente contra decursum fluminis navis ascendens sagitteo impetu ripas attigit ulteriores. Quod eo magis mirum fuit, quoniam remiges ipsi quadam torpentes ignavia vix manus movisse visi sunt, et Rhenus hibernis pluviis ac glacie in immensum tumuerat. Et tamen, ut olim sanctus ipse predixerat in spiritu ... sacri corporis ad transmeandum compositio navis libero cursu fluctu ascendens ad litus evasit. Ad hoc spectaculum attonitis omnibus, quos in alia ripa puppis iam praeter solitum habebat inferiores, gloriam Deo dicebant et, si quos zelus in sanctum non bonus adusserat, suspirantes ac pectora tundentes abibant. Tum deposito per noctem corpore in sancte Dei genitricis oratorio, affuere primo sequentis lucis crepusculo de Colonia grandi rursum frequentia congregationum chori, quorum cantibus et sacrificiis plena devotione celebratis transferendo pastori septimi diei officia persolvuntur.
