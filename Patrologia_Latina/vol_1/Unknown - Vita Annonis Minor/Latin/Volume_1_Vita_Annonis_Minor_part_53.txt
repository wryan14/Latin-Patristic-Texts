 (Quod fratribus per visum se non mortuum, sed melius vivere testatus ipsi cenobio rerum copiam repromisit.)

Nec longa inter haec mora, dum tristiciae talis nubila verterentur in gaudiorum claritatem. Ac primo sui tumuli excubitores cepit per somnia visus consolari, dein rebus evidentibus de sua glorificatione certificare. Siquidem abbate pro metu suspectae penuriae parcius ac vilius solito fratrum stipendia subministrante cuidam fratri noctu videbatur astare vehemens inquisitor et pro escae vilitate, quam idem frater praeparabat, se offensum ostendere. Cum ille de indigentia causaretur, quod ipso fundatore ac patre defuncto iam solatiis usquequaque locus destitueretur, tum pater beatissimus: "Numquid", ait, "ut asseris, revera me mortuum existimatis? Sit procul a vobis haec suspicio, nam illa nunc fruor vita quae tota summae beatitudinis aeternitate redundat, ad quam tunc comparatus, cum dicebar a vobis vivere, quasi qui non essem, rectius credi debueram. Unde hoc a me perfer abbati mandatum, ne ultra fratrum alendorum mensuras minuat. Adhuc enim modicum, et suspectam vobis inopiam plena rerum omnium copiam commutari videbitis et miraculo vestro stupefacietis." Alia rursum revelatione uni fratrum se letum ingerens tenaciam custodis admirari se dixit, qui divina celebrantibus tam parce luminaria distribueret, ut nonnumquam sacramentis necdum completis deficerent. Cum et iste inopiam praetenderet, eo quod nulla nisi precio quesita cera haberetur, sanctus Dei blande arridens: "Te," inquit, "promissionis meae nuntium, Anno pater vester, ad fratres dirigo, quod non multi ex hoc preterierint dies, et illa, quae nunc est vobis cerae penuria in tantam vertetur abundantiam, ut etiam colligendi vobis taedium ingeratur."
