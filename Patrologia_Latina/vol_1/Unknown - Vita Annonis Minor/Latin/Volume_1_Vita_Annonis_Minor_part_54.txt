 (De mulieris aridam manum habentis et fabri ac puellae curatione et claudi restauratione.)

Pauci abhinc dies transierant, et mulier quedam genere pariter ac nomine notissima, que digitis ad palmam reflexis nata nunquam eos extenderat, ad tumulum sancti accedens precibus incubuit. Deinde manum debilem cum cerae manus munere proferens, ubi sepulchrum contigit, subito resilientibus ad rectum digitis primum inde virtutem Annonis munus ac testimonium reportavit.

Dum fama facti populorum concursus attraheret, faber ex Colonia, qui scintillantis ferri, quod candens feriebat, incendio lumen utrumque perdiderat, secus tumbam procumbens et orans, antequam se erigeret, visu recepto aspicienti multitudini magne iubilationis materia fuit.

Cum et hoc recenti memoria celebraretur, puella, cuius brachium cum inhaerente manu arefactum obriguerat, a parentibus adducta integram cunctis spectantibus adepta est sanitatem.

Interea concursus de circuitu condicto die letaniae solemnis et conventus ad sancti memoriam statuitur, ubi a primo mane turbarum frequentia confluente tertia circiter hora claudus quidam de medio confertae plebis repente incolumis prosilivit. Factaque vulgi exclamatione, cum de eo, quod acciderat, curiosa inquisitione discuteretur, ac testimonium illi daretur, quorum elemosinis hactenus vitam sustentaverat, in vocibus exultationis ecclesia late personuit.
