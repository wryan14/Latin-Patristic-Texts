 (De monachi ex ruina claudi erectione et cuiusdam aegerrimi ac mulieris incurvatae et quatuor claudorum sanatione.)

Ex milite vir quidam monachum sancti adhuc presule vivente professus fuerat, in eodem cenobio regularis excubias observabat. Hic aliquando delapsus est ab excelso quodam templi loco, quem quassatis ac dissolutis membris vix spirantem in linteo sustulerunt. Qui, cum diuturna aegritudine decubuisset, pluribus adhibitis remediis tandem ad sumendum baculum contra spem omnium profecit eundi nullas habens vires, quas baculus non ministraret. Huic senio simul et religione provecto beatus pontifex nonnumquam, ut solebat, alludens: "Sic", inquit, "baculi baiulus perseverabis, donec meo beneficio sospes eum abicias." Cum hoc veluti ioco dixisse videretur, post eius transitum signis crescentibus idem frater tumuli sacri custos assidebat, et ecce, una die invisibili quadam virtute propulsus a subsellio repente in terram prosternitur. Converso protinus vultu stupebat, auctorem facti non aspiciens nisusque resurgere totius se corporis integrum persensit habere vigorem. Mittens manum ad omnia fracturarum loca mirabatur ruinae suum nullum superesse vestigium. Tum iam sentiens olim promissam a sancto sanitatem sibi plenam contigisse currit ad abbatem, baculum porrigit: "Hunc", ait, "hodie nisu Annonis sanctissimi depono; suscipite et miraculi praeconia, presentibus ac superventuris celebranda commendate."

A Verona, quae et Bunna, deductus est aeger, magnum calamitatis humane spectaculum. Cui toto corpore perpetuo trementi nulla poterat esse quies iacendi vel sedendi, nulla standi aut loquendi possibilitas, voces tantum cum dentium stridore edebat horrificas, quas nullas habenti vires sola vis doloris extorquebat. Ut vero pedes ad progrediendum movisset, pro-

Accessit eodem et mulier, quae dorso incurvato sursum respicere nequibat, parvum non parvae devotionis tumulo munus imponens. Quae, dum recessura gradum reflecteret, subito erecta turbatis sensibus exclamavit, cum sese dorso in suum subrigente statum alicuius fracturam roboris ipse ossium crepitus imitaretur. Quo vel clamore vel fragore permoti accurrere, qui aderant, mirum spectaculum, quod stantem ac rectam cernerent, quam cernuam semper reptare conspexerant. Quare non minus a cunctis, qui factum cognovere, quam ab ea, quae presens extabat materia laudum, praeconia in populo resultabant.

Aderat gloriose Dei genitricis Assumptionis dies caelo terrisque praeclara, et fratribus sacrae noctis excubias sollemniter agentibus, puerulus, quem pater monasterii Reginardus misere contractus stipe fovebat, scabellulis innixus ad pii suffragatoris se contulit sepulchrum. Videbant astantes, quomodo summitatem tumbae complexus semel ac secundo temptabat exurgere, sed totiens relapsus et tertio conabatur consurgere. Cum protinus ad tertium conatum subrigitur in pedes, sed vacillantes adhuc gressus scilicet, ut facti memoria firmius duraret, per tempus baculi adminiculo sustentans et ipso post modicum proiecto plena gradiendi potitus est incolumitate.

Item adolescens membrorum plurima ex parte destitutus officiis, dum per triennium in ipso monte aleretur, populo spectante ad tumbam sancti erigitur; alterque de proxima villa nichilominus contractus, qui se testabatur, ab eodem sancto, ut ad eius memoriam tenderet, fuisse praemonitum multis aspicientibus sospitati reparatur.

Alio rursum tempore quidam claudus illo adveniens spe recuperationis aliquamdiu ibidem persistebat. Cum una dierum frater aliquis de cenobio per ecclesiam transibat respiciensque illum tumbae assidentem, secum meditari cepit, cur sanctus, qui pluribus celeri efficacia subvenisset, huius importunitatem fidei tamdiu suspendi pateretur. Vix talia mente vel sermone conceperat, et ecce, videt aegrotum sese paulatim sustollere, dein in pedes consistere, nec mora salvum et incolumem exsilire.

Dies ipsius sancti annua rite colebatur, et puella civitatis eidem monti adiacentis indigena, quae diu mentis impos solivaga noctibus et interdiu ferebatur, fidelium comitata concursu montem ascendit, missarum sollemniis inscia, quid ageretur, interesse cepit. Post sacram evangelii lectionem singulis oblationum donaria ferentibus et ipsa sese ingerens ad manum sacerdotis inter aram et tumbam stans accessit munus, quod forte obtulerat, exiguum porrexit. Conversa, ut abiret, protinus mente recepta tamquam de sopore suscitata, qualiter eo advenisset, mirabatur, ad sua regressa de phrenesi deinceps nichil perpessa est.

Die secunda Pentecostes solitus populorum concursus ad montem frequentabatur, et parvulam claudam parentes sui ad tumulum supplices exposuere. Parva interim mora resolvente se nervorum nodositate dolens illa exclamavit in planctum, dein viribus et ignoto gradiendi usu sensim collecto, ter tumbam circuens, teste multitudine et fratrum congregatione cum parentibus incolumis abscessit.

Quas abhinc confluentium populorum importunitates mons ille sustinuerit iugiter, ex eo satis intelligitur, quod archiepiscopus urbis Mogontiae Sigefridus sub ipso tempore studio devotionis adveniens, nec famosi nominis pontificio nec obsequentium adiutus multitudine sacri numinis optinere potuit ingressum, pressuris irruentium turbarum diutius exclusus, donec abbatis impetrato adiutorio per secreta monachorum ductus aptum suis votis habuit introitum.

Item mulier de vicinia, quae crure in immensum tumefacto septem annorum curriculis decumbens nullo incessu potiebatur, et unius oculi lumen amiserat, instante praecursore Domini die natali in eandem se fecit ecclesiam deferri asserens se ab ipso sancto certam per visum sue curationis accepisse sponsionem, si ad eius sepulchrum pertingeret. Praemissa igitur supplicatione sancti baculo pastorali contingens oculum visu confestim reddito gavisa est. Dehinc ampliori fide persistens in precibus ad locum pausationis illius, quem ab ipso inter aram et mausoleum sibi demonstratum fuisse fatebatur, reptando pervenit. se contulit, illic aliquantisper immorata doloris coepit sentire levamen.Tum erecta et baculo innixa constitit, ac subinde gressus diu desuetos attemptans crure paulatim detumescente credulitatis suae pretium certam reportavit sospitatem.

Nec praetereundum sane, quae sanctorum cineribus debeatur reverentia, ne quis culpae suae velamen praetendat ignorantiam. Frater quidam seu torporis ignavia sive imbecillitate depressus psallentium choro se subducere consueverat et secus tumbam sanctorum residere soporatus. Ibi quadam vice clausis in somnum luminibus, videt a tumulo clericum magnae venustatis et gloriae contra se gressum dirigere, qui fulmen oculorum minaciter in eum vibrans: "Quis hic", ait, "improbissime, tu somnolentiae locus est?" Haec dicens apprehensum per brachium solo violenter allisit. Quo ille terrore vel casu expergefactus officio lacerti, quo se terrae senserat impressum, tamdiu mansit destitutus, quousque secreto aliquibus aperiret, quod viderat et pertulerat. Tunc monebatur adire sepultum et pro culpae venia simulque brachii redintegratione deprecari. Accessit supplex et oravit, mira sancti ac prona benignitas, nulla digrediente a tumulo lesionis damna consecuta sunt.
