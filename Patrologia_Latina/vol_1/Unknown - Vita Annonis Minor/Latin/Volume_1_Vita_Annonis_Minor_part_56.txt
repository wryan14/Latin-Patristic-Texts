 (De clerico, qui sanctum hunc blasphemans gressus, donec peniteret, amisit.)

Sed, ut novis interim praepostere insertis antiquiora subinferamus, opere pretium videtur insinuare, qualiter, qui erga supplices tam pius extitit, etiam contemptorum temeritati soleat obviare. Ex Treverica diocesi quidam consueta fidelibus devotione Romam proficiscentes habebant inter se conviatorem clericum, utque lassitudinem conserto sermone leviarent, ab hoc de scripturis sciscitabantur, cum hoc de sanctis et praesertim recentioribus conferebant. Dumque id quodam post alios et mentio incidisset rerum, quae de beato ferebantur Annone, pro novitate gestorum de vicino compertorum in huius tanquam patrii sancti laudibus plurimum diei transagere. At clericus haec non aequo percipiens animo: "Multa," inquit, "vulgi rumoris efferuntur, quae nullo veri fundamento continentur, unde mortalium errores ab idolorum cultibus ad huiusmodi superstitionum figmenta translati ipsis quoque populorum rectoribus illudere consuerunt. Verum ego virum, quem adeo praedicatis, nil supra communem mortuorum conditionem possibilitatis habere crediderim, quippe, quem fama commemorat perniciosum suis, extitisse pessimum sibi." Cum haec et his deteriora promovendo comitibus horrorem pestifer incussisset atque non immerito execrationi clericum blasphemantem cuncti haberent, ille magis impudenter allatrans: "Si me," inquit, "vera protestantem detestamini, cum finis omnis probet, finem hominis, quem tot praeconiis extollitis, considerate. Podagrae dolor intolerandus animam illius extorsit, quali tormento vix sceleratissimum quemquam nedum sanctum comperimus excruciatum. Quare non dubitem profiteri, quod misere mortis experimentum vice illius non bonae dederit documentum." Ad haec dicta conviatorem animis exacerbatis, dum sepius admonitus, ne sancto detraheret, perversiora clericus ingeminaret, exoptata iam cunctis vindicta in blasphemum coepit exerceri. Ceteris namque libero gressu properantibus hic solus subito remansit immobilis et, qui sanctum Dei pedibus aegrotasse calumniabatur, ipse pedum ingenti cruciatu compeditus loco haerere compulsus est. Nec indebita poena procaci, qui iusti ante obitum purgatorios dolores in argumentum traxit damnationis, cum palam scriptura dicat; aurum probat fornax, et: multae tribulationes iustorum, et: flagellat Dominus omnem filium, quem recipit, multaque in hunc modum dicta et in sanctis fere omnibus comprobata. Sed, cum caelesti animadversione tactus tremeret ac palleret gemitusque et ululatus iam celare nequiret, conversi comites ac deflentis suspiria dedignati, cur moram faceret, inquirebant et non sine quadam gratulatione cognovere merito sancti, cui exprobraverat, eum sic artari. Cepit ergo plaga urgente suam et ipse incredulitatem damnare, utque laxari posset, Annoni sanctissimo vota cum precibus obnixis congeminare. Quid plura? In tantum sese tam eius satisfactio quam sociorum extendit oratio, ut recepta gressuum facilitate iter propositum cum ceteris conficeret. Hoc erat in votis, ut completa peregrinatione sancti ipsius tumulo se praesentaret, quod in patriam regressus implere plena cum devotione non distulit. Ibi lacrimas, ibi plurimos supplicationum gemitus effundens rei gestae notitiam praesentibus in laudem Creatoris palam astruendo dereliquit.
