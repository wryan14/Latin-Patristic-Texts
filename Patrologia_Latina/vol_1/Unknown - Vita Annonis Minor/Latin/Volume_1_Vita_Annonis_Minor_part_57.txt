 (De blasphemo, qui sanctitatis eius incredulus oculos perdidit ac rursum penitens recepit.)
Erat super Aram fluvium castro Dollendorp praesidens Arnoldus, vir inter potentes conspicuus et christianae pietatis in Deum fide praecipuus. Hic defensoris in partibus illis exercens potestatem, cum die quadam civilibus causis examinandis praesideret, contigit quendam, nomine Volpertum, pro debito non reddito coram eo accusari. Qui animo ferus et lingua improbus nil pro se congruum tempori respondebat, in solam iudicis contumeliam verba rotabat eius iniqua et intoleranda proclamans esse iudicia sibi non aliud in culpa quam solum, quod viveret, reputari. Ad postremum: "Quoniam," inquit, "huc usque iustitiam a Deo, quemadmodum patet, non aequo iudice frustra speravi, iudex michi ac defensor quaerendus est alter." Et totis iam furiis exagitatus: "Tuum", ait, "o Diabole, praesidium exposco, te michi patronum, me tibi servum constituo; quod a Deo non habui, vindex meus esse memento." Ad haec, dum omnium, qui aderant, perhorreret auditus, assurgunt cum advocato maiores, eumque nunc prece nunc terroribus ad sanam mentem reducere nitebantur.
Sed, cum magis ac magis increscente miseri furore nil commonendo proficerent, sole interim ad occasum vergente discessum est, et ille in hac suae dementiae vecordia perrexit ad requirendum in pascuis equum suum. Pertransito autem campo silvae approximans conspicatur in umbra arborum teterrimam hominis imaginem, propiusque accedens prior hanc, quae esset, quid inibi astaret, percunctatus est. "Ego sum", inquit, "quem paulo ante invocasti, Diabolus, cuius te servitio addixisti, huc tibi venturo me volui praesentare. Vade igitur, me patrono prospera cuncta habiturus, si te quoque servum fidelem experiar." Post haec in noctis caligine visa vel audita dies crastinus aderat, idemque mentis horrenda obvolutus caecitate inter equestres advocatum ad alia loca prosequebatur. Cuius vesaniam defensor et sui comites iam deflagrasse putantes ad paenitentiam saxeum illius pectus hortabantur omnem ei offensam remitti pollicentes, si creditoribus suis solvendi debiti sponsor accederet. At ille maledictis in cunctos debacchatus ipsumque iudicem aspernatus potiorem patronum se reperisse proclamat, qui potens esset defendere suos et pessumdare contrarios, cui similis non existeret alter. Illis, de quo diceret, vehementer inquirentibus non cunctatus est Diabolum confiteri totusque versus in blasphemias multa in Deum, multa in sanctos Dei nefaria provomuit.
Ad haec Arnoldus pia compassione permotus: "O miserrime," ait, "mortalium, o praeda diabolicae tyrannidis, Creatorem tuum sic furibundus irritare, sanctos eius tot conviciis inhonorare praesumis? Apparet quam plenus ipso sis, quem profiteris, Diabolo licet, hac impietate et demones supergrediaris. Illi namque credunt et contremiscunt; tu vero nec omnipotentiam Dei vereris, nec sanctorum illius miraculis credis, quibus suis quique locis longe vel prope celebrantur. Ut de ceteris sileam, quid de nostrorum temporum beatissimo sentis Annone tantis tamque recentibus signis illustrato? Praeter alia magnam eius in illuminandis caecis efficaciam plures experti sunt, et utique, qui lumina potest reparare, potest et extinguere. Sit ergo tuis insultationibus hic modus, ac potius metuas, ne repente perditis oculis ad deprecandum eum subici cogaris, cum in te didiceris, quid de illo fateri debueris." Ad hoc ille cum superbo cachinno subsannans: "A fide," inquit, "abhorret, nec sic viventium praedicatur iniuria hominem mortuum signis ante negatis nunc primum clarescere, quem et ipse non ignoraverim vixisse peccatorem. Si indigna loquor, quid tantorum mirabilium operator opprobrii sui tardat ultionem? Ab antris suis duo michi funditus excutiat lumina, si factum est unquam, ut per eum caecus illuminaretur."
Vix verba finierat et, ecce, sinister oculus impii, quo sentiret, quid in Deo posset Anno, paulatim instar aquae totus effluxit foramen horridum in loco relinquens. Fit clamor et concursus praesentium, ad inspiciendum curiosius virum quisque alium praevenire festinabat. Erat admirationis magna sublimitas ad nomen Annonis, cuncti animo pariter et corpore inclamabant. Solus ille durior adamante perstabat universique monentibus, ut irato sibi Annoni, ne peiora experiretur, supplex fieret: "Donec," ait, "ulla michi portio luminis inest, non ei supplices protendam manus. Sit erroris vestri sanctum illum dicere, prius est, ut eum, qui restat, si praevalet, eruat oculum, antequam haec ex ore meo audiatur confessio." Sermonis audaciam caelestis item ultio tam terribiliter est insecuta, ut sub oculis praesentium quasi iaculum fulmineum capiti eius intorqueretur, cuius ictu, cum totus quassaretur homo, radicitus, qui supererat, evulsus est oculus. Hinc et equus, qui perfidum subvehebat, exterritus ac fuga praecipiti concitatus miserum deiecit ad terras, unoque pede haerentem strepae longius protraxit. Quem consecuti equites comprehenso equo solvunt moribundum, collectique omnes circumstabant eum horrore ingenti simul et angustia mentibus obstupefacti.
Dumque ille dans prae dolore ululatus se volutaret in pulvere, clamoribus omnia personabant et pariter cuncti ruentes in terram cum tremore deitatis nomen Annonis saepius repetitis vocibus inclamabant. Concurrentibus vero ad spectaculum vicinarum ecclesiarum presbyteris et populorum examine una cunctarum erat expectatio, quid de cetero circa prostratum Deus et dilectus eius Anno facere vellent. Tum a religioso advocato aliisque timoratis viris a terra sublatus, cum se diceret, tantis artari doloribus, ut ultra spem vitae non haberet, monebatur ab eis non desperare, dum adhuc tempus esset paenitendi. Quique eis fide plena veniam pariter et sanitatem spondebant, si, quem incredulus subsannaverat, iam credens Annonem sanctum toto animo precaretur. Consensit ipsa vexatione intellectum dante auditui etiamque tacentes praeveniens: "Fateor," clamabat, "quod idem, qui tulit, quos naturaliter possederam, oculos, non minus eosdem et contra naturam, si velit Anno, sanctus Dei, restituere valeat." Et cum voce flebili manus ad sidera protendens: "Parce," ait, "sacratissime pontifex, parce misero michi, iustis irae tuae flagellis examinato. Si michi reddideris, quae iam credo per te posse reparari, lumina, quod hactenus impie negaveram, toto tibi corde subiectus praedicabo te prioribus sanctis per cuncta adaequatum perpetuae sanctitatis meruisse praeconium."
Talia eo profitente vir insignis Arnoldus circumfusam multitudinem magna constantia alloquitur, ut pro tanta hominis calamitate Dominum exorent, credentibus asserens nichil impossibile, fide nil esse praeclarius, cui cedant et ipsius iura naturae; quicquid duo peterent a Deo non negari, multo magis, quod tantorum fides exposceret, protinus fore concedendum. Sic exhortans primus ipse cunctique post eum solo procumbunt, voces in caelum validas cum manibus extollunt deprecantes, ut mirabiliter perditi mirabilius oculi restaurarentur. Quid multa? Illis a terra surgentibus ita saeculis insolito contigit miraculo, ut, dum vocibus iteratis Anno beatus inclamaretur, in capite corio protinus novi germinantes apparerent oculi, perfecta statim luce ultra solitum radiantes, et homo tamquam nil perpessus sospes ac videns exurget. Tunc populo gaudens cum lacrimis prae gaudio immensas prosequente mittebantur ab omnibus idem, qui intacti praeconii materia fuit, ad memoriam praesulis Annonis. Ibi gratias agentem ac gesta replicantem Reginardus abbas in synodo Coloniae decrevit adesse, ne res tam inusitata credi temere videretur.
Itaque synodo praesidente Hildolfo antistite in magna illa cleri populique frequentia, ingruente die multis provinciae sue viris comitantibus, quibus attestantibus rem ex ordine manifestat. Ex concilio quoque archipresbyteri regionis illiusque sacerdotes stola, circumdati surgentes dicta confirmabant nobilis etiam viri Arnoldi testimonium super his poscentes inquiri. Qui, cum abesset, diriguntur ad eum a praesule percunctatores, quibus in haec verba respondit: "Si testibus rei huius veritas committitur, tot fere sunt astipulantes, quot in regione, qua haec contigerunt, homines reperiuntur. Ac si me teste dominum meum iuvat esse contentum, sub sacramenti illi profiteor ita rem me praesente principium terminumque habuisse, sicut in synodo dicitur innotuisse. His ergo tam generali assertione confirmatis tanto a fidelibus fides pronior est habita, quanto et alia per hunc sanctum mira fieri crebro ferebantur.
Sed, quoniam propositae brevitati non competit cuncta nobis comperta narrari et eorum, quae scriptis cognovimus, etiam nonnulla praetereuntes affectati tamen compendii limitem videmur excessisse, parcendum tandem pii auditoris fatigationi perpendimus. Verum, quia, dum volvitur orbita rerum, non finitur opera Dei, et licet ad modicum cessantibus miraculis spes ac devotio fidelium cessare non debet; nos quoque hoc termino terminum sancti laudibus non imponimus, quinimmo legentibus hanc operam magnopere indicimus, ut, si qua praeterea memoratu digna compererint, his subiungere supervacuum non ducant, certa recepturi praemia pro laude et gloria Conditoris, cuius magnitudinis non est finis. Qui est benedictus in omnia saecula. Amen.
Explicit vita sancti Annonis.
