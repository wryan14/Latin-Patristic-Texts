 (Quid in Bavinbergensi civitate per Annonem gestum sit.)
Quiddam relatu et memoria dignum, quod a canonicis Bavinbergensibus fideli relatione didicimus, posterorum cognitioni opere pretium innotescere duximus. Bavinbergensem civitatem a pavonis nomine dictam incolae volunt pro decore montis et amoenitate loci. Hanc Henricus secundus, qui octogesimo quarto loco ab Augusto Romanum tenuit imperium, ampliavit et episcopatum in ea instituit in honore principis apostolorum sanctique Georgii martyris locumque ipsum praediorum divitiis et omni ornatus decore, ut in praesentiarum cernitur, copiosissime ditavit. In meridiana quoque parte civitatis monasterium in honore sancti Stephani protomartyris sub ordine canonico construens, in aquilonali vero parte aliud monasterium sub monachi regula in honore sancti Michaelis archangeli in ipso monte constituit, qui adiacet civitati. Ut autem in libello vitae beati praesulis Annonis refertur, clam partem patriamque relinquens in praefata civitate litteris tam divinis quam humanis adprime eruditus, magister scholarum inibi effectus magnaque auctoritate propter vitae suae meritum ibidem habitus est, imperatori Henrico et cunctis principibus acceptissimus. Illis diebus erat in eadem urbe vir praedives opibus, cuius uxor quadam nocte novem infantes uno partu edidit. Si cui sane hoc incredulum videtur, relegat gesta Langobardorum et inveniet cuidam meretrici similia accidisse. Itaque partum extimuit mater, exhorruit pater, et unanimi consensu duos de familia praemiis et praeceptionibus instruunt, ut infantes cophino impositos flumini, quod per civitatem nando meat, immergentes suffocarent. Servi imperata perficere festinant. At servus Iesu Christi Anno iuxta morem suum, quo noctibus limina sacra lustrabat, ipsa nocte et eadem hora infantes in cophino ferentibus occurrit. Figere cursum iussit et, quid humeris ferrent, edicere. Illi agnito scholarum magistro primo obnubilare, ad extremum eius auctoritate compulsi, rem ordine pandunt. Et ille: "Nolite", inquit, "sic agere, sed infantes domui meae inferte, et redeuntes domino vestro eos submersos nuntiate, nil de meo indicio metuentes." Monitis eius acquiescunt, infantulos ad domum ipsius, quae adhuc cum contigua cappellula in praefata manet urbe, deferunt reversique ad dominum suum scelus impletum referunt. Mane facto pius Anno nuntios secreto per civitatem dirigit, novem nutrices infantibus acquiri, summo studio praemisso praemio alendos per triennium commendant. Omnibusque fama fuit infantes illos magistri scholarium filios esse. Et revera in Christo Iesu per evangelium ipse eos genuit. Ablactantur pueri, redduntur spirituali patri Anno, omnes pariter ab eo ad litteras positi sunt; crescentesque aetate, forma corporum, elegantia morum omnibus miraculo et rumori erant. Mirumque in modum Annonem pro patre habebant, sed matres suas investigare non poterant. Patebat, quod omnes fratres essent, sed an de una matre, an de pluribus matribus orti essent, ignorabant. Procedamus et eventum rei expediamus. Est in praefata urbe, ut retulimus, monasterium sancti Michaelis, cuius loci abbatem pius magister Anno adiit et suos spirituales filios sub regulari tramite militaturos pariter suscipi impetravit et eosdem procedenti tempore per singulos ordinis ecclesiastici gradus ascendentes etiam ad presbyteratus honorem provexit. Interea causa extitit, qua episcopus civitatis Annonem pro quibusdam negotiis Romam direxit. Affuit interim gratia et visitatio Spiritus Sancti: pater et mater praedictorum iuvenum corde compuncti ad episcopum paenitentes veniunt, novem se filios uno partu editos ob ruborem confusionis flumine necasse fatentur, Dei misericordiam et eius consilium quaerunt. Horruit ex auditu sceleris tanti pontifex seque oneri imparem testatus ad apostolici audientiam eos dirigit. Sub eodem fere tempore minister Dei Anno de Roma redit. Exhilaratus pontifex secretius illum conveniens de his, quae sibi clam innotuerunt, consilium quasi a magistro scholarum quaerit. Et ille: "Nil", inquit, "domine, de hac re vestra auctoritate terminetis, mihi omnia haec nota sunt, sinite me in hoc negotio esse consiliarium et iudicem." Annuit gratanter episcopus, Annonis providentiae cuncta ordinanda committit. Accepta hac auctoritate benignus magister Anno abbatem de cenobio sancti Michaelis missis precibus exorat, ut filios suos pariter se invisere sinat. Praefixitque ei diem et horam. Patri etiam et matri iuvenum denuntiat, ut in praefata die se visitare non negligant. Assunt isti, assunt illi. Itaque amator Dei Anno remotis omnibus cunctos, ut reor, antecessores suos supergressus sit. Nam, ut quidam de eo ante nos scripsit, virtutes et pia eius...
His diebus, quibus pius pater Anno in praefata ecclesia scholis praeerat, quadam die puerulus quidam, cuiusdam ruricolae filius, scholas ingreditur asserens se desiderio clericatus illectum, petere pium magistrum, ut respectu divinae mercedis litterarum sibi notitiam tradat. Pius Anno piis oculis puerum aspiciens: "Bone", ait, "puer, quis es et unde natus?" "Cuiusdam", inquit, "rustici sum filius de proxima villa, litterarumque scientiam a vobis percipere ob solam deitatis retributionem exoro." Et ille: "Accede", ait, "ad me." Quo innocenter et hilariter accedente manum vertici eius superposuit et trium litterarum elementa edocens ait: "Vis plus discere, o puer?" Ille protinus latino respondit sermone: "Magister volo." Illo nimirum doctore instructus erat, de quo beatus Gregorius dicit: Nulla in discendo mora est, ubi Spiritus Sanctus doctor adest. Mirantibus itaque consodalibus et obstupescentibus, quod ad impositionem manus magistri puer tam repente latinae linguae notitiam percepisset, ipse optimus Anno per suum studium et Spiritus Sancti adiutorium in tantum philosophiae fontem perduxit, ut vice sua in posterum magister scholarum sit effectus earundem.
Legat adhuc lector et auscultet auditor, quoniam exaltavit Dominus electum de plebe sua et manus eius auxiliata est ei. Non tamen inficiamur quibusdam incredibilia esse, quae de sancto homine dicuntur, quia non est propheta acceptus in patria sua, maxime hoc tempore, quo mundus in maligno positus est. Beatus ... Qui ex familiaritatis gratia, quam invicem habebant, quodam tempore Annonem beatum ad se invitavit. Est vero episcopium in Hildesheim Dei genitricis nomini et honori intitulatum. Adveniente itaque sancto ad sanctum debita cum reverentia suscipitur. Et sicut scriptura dicit: Cum sancto sanctus eris et cum innocente innocens eris, sanctitas et innocentia Annonis ibi claruit. Nam recumbentibus duobus his Christi amatoribus pincerna Annonis ex more, quo aquam pro vino potare solitus erat, ei ciphum ex fonte purissimo anteposuit. Sed ille, cum ori pateram appulisset, vinum optimum non bibisse se sed praegustasse indignatus, pincernam minacibus oculis, quasi per oblivionem hoc accidisset, intueatur. Pincerna ex torvo aspectu Annonis se deliquisse ratus, nutu digiti eius ciphum tulit et vino impletum gustu deprendens signum crucis saepius iterans ad puteum, unde prius hauserat, recurrit rursumque ex eodem ciphum replet, Annoni defert. Sed ipso iterum pateram ori admovente vinum pretiosum, ut pridem, se bibisse miratus et indignatus est. Pincernaeque non loquendo sed intuendo minabatur. Ille certissime se de puteo hausisse non dubitans stabat securus. Sed, cum tertia vice hoc accidisset, Hezilo venerandus, non inscius, quid divinitus ageretur, petiit ab Annone ciphum sibi porrigi. Et accipiens vinumque ex aqua degustans ait Annoni, famulo Iesu Christi: "Bone frater, ad domicilium Dei genitricis invitatus venistis et morem vestrum in abstinentia potus servare voluistis, sed ipsa pro sua pietate miraculo sibi et Filio suo decenti, vinum ex aqua propinari vobis fecit." Iocundabatur hoc modo sanctus cum sancto ex deitatis signo et in commune matri Domini gratias egerunt et eius Filio.
Miles fama virtutum et sanitatum quae per eum fiebant, ad memoriam ipsius venerat, equum vero, cui insederat, ante fores monasterii sub tilia, quae competens videbatur, absque custode dimisit. ...sine tutore relictum conspiciens, dorso illius insidens effugium non segnius expetiit. Ad fluvii pontem veniens transire non potuit, torrentem transvadari cupiens non valuit, in quamcumque partem se temptasset, non habuit effectum. Intellexit se divino iudicio impediri sonipedemque reddendum utile arbitratus, per ascensum montis rediit. Is, qui orationis gratia monasterium intraverat, ianua egressus, caballi damnum expertus raptorem insequendum existimans, eum in descensu montis obviam habuit, equum recepit, petenti veniam indulsit; re sepulchrum sancti repetit, gratiarum vota pro recepto caballo solvit, laetabundus ad propria remeavit.
Praetermitti fas non est miraculum, quod ipsius, cui collatum est, testimonio roboratur. Totum sane ad gloriam aeterni regis attinet, quidquid... Veteranus quidam militiae saecularis cingulo deposito quasi ad undecimam horam in vinea patrisfamilias laboraturus in cenobio saepedicti patris Annonis, quod in monte situm est, monachum professus fuerat. Is quodam tempore custodiam sepulchri sancti praesulis sortitus fuerat. Contigit vero una noctium ex infortunio, ut unius oculi officio destitutus doloris nimietate biduo afficeretur. Tertia dein nocte eo prope tumbam sacri corporis assidente idem oculus e naturali sede dissiluit et super genas sustentantibus tamen vinculis accubuit. Sedebat ille lumine rapto attonitus et mortisque illas putat esse tenebras. At postquam membris sensit constare vigorem, elisum et inutilem oculum cogitavit funditus mane arreptum exstirpare et a se, ne amplius sibi poenae causa sit, abicere. Omnia deficiunt, animus tamen omnia vincit; ille etiam vires corpus habere facit. Dum ergo haesitaret, quid sibi utilissimum foret, surrexit et coram tumulo Christi confessoris se inclinans venias multiplicavit, sanctum Dei studiosissime inclamavit. Ac tutum elapsus ille oculus antiquae sedis domicilium resiliendo repetiit, dolor omnis fugatus est. Quali putas gaudio monachus, quove mentis iubilo iocundatus est? Non sibi divitias dando maiora dedisses, cum merito ter beati pontificis luminum aegilopa caruisset.
