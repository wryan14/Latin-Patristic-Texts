(Qualiter mortem regis presciverit filiumque ipsius educaverit.)
VI. Idem vero princeps, cum postea exacerbatus in presulem invidorum machinatione fuisset atque aliquamdiu persisteret implacatus, novissime reformata inter eos pristina concordia, dum pontifex a rege sciscitaretur, an dilectionis eius et gratiae de reliquo certus esse deberet atque ille firmum fore fateretur amicitiae statum, vir Domini presaga voce subiunxit: "Tanto magis", inquit, "necesse est nos ab omnibus cessare simultatibus, quanto novimus in ancipiti positam esse vitam nostram, cum certus sim, quod in hac vita non amplius ex hoc mutuo fruamur contuitu, quoniam altero superstite alter nostrum celeriter mortis occasu finietur." Ad haec dicta, dum expalluisset princeps et, in quem talia dicerentur, sollicite percunctaretur, se audivit tam tristi presagio denotari. Cuius veritatem, cum regis cita mors comprobasset, vir beatus fidem, quam vivo servaverat, nichilominus pro requie defuncti laborando integram custodivit. Filium quoque illius, regni ac nominis heredem, suscepit regulariter educandum, quem licet non aeque suis beneficiis responsurum tam potentiam satis idoneum sua eruditione perfecit. Verum his per excessum dictis ad vitae ipsius instituta narranda reflectamus articulum.