(Quod mulierem partu periclitantem noctu reperit et sublatam cum infante fovit.)
VIII. Sunt et alia quamplurima, quae solo inspectante Deo vel rarissimis suorum consciis operatus est, quale est illud, quod profundae noctis conticinio sanctorum perlustrans limina, peregrinos et, quibus tectum non erat, in porticibus, in angulis et vasis vinariis per vicos expositis scrutabatur, quos repertos pascebat et vestiebat allatis secum provida pietate cibariis et indumentis. Inter haec nocte quadam praeteriens offendit in via spectaculum miseratione dignum, mulierculam solivagam nec ab ullo receptam hospicio sub ipsa hora peperisse. Cumque prolem miserandam terra petrosa ac caenosa exciperet, mater infelix, quae iam frigoris et inediae tormentis cruciata fuerat, partus urgente periculo iacebat non aliud quam supremam mortem expectans. Attonitus antistes tantae contuitu miseriae, dum penetralia cordis eius pietatis horror concuteret iamque immemor gravitatis cursor levis, unde exierat, regreditur impositoque humeris suis grabato cum stramentis celeritate, qua venerat, revertitur. Mox onere deposito incurvatur ad iacentem, pannis involvit infantulum, matrem de terra sublatam collocat in lectulum propriisque extractis vestibus cum prole contegit diligenter. Dispositisque solatiis in sustentationem decumbentis, quo tendebat, oraturus nec immerito exaudiendus processit.