(Qualiter parvulum nocte repertum deportavit et nutrici commendavit, et quod insidias noctu perpessus est, vel quomodo in incestos vindicabat.)
VIIII. Item alia quadam nocte, cum sanctarum Virginum expectaret ecclesiam, una matercularum desolatam transitum ipsius observato parvulum suum media via deposuit seque e conspectu subduxit. Protinus audito infantis vagitu sacerdos intremuit animo fluctuans, unde puer huiusmodi solus in tenebris et sub transeuntium vestigiis haberetur. Tum velut obsequio Christi accurrens a terra sustulit parvulum talique gratulabundus sarcina cubiculum repetebat commissumque nutrici lactentem in Christo regenerans et de fonte sacro suscipiens Annonem cognominavit. Vere pium, vere gloriosum presulis ministerium, qui in uno pannis involvit et reclinatur, in altero Christum parvulo ulnis gestavit: in illo intemeratae Genitricis officium, in isto iusti Simeonis imitatus obsequium. Sed quoniam piis semper contraria sunt opera tenebrarum, huic in tenebris opera lucis exercenti non defuerunt insidiantes, qui illum noctu sanctorum limina frequentantem non modo contumeliis, sed et morte, si non insidiae patuissent, afficere parati essent, ne quid meritorum sancto viro deesset, quem cum ipso bonorum omnium capite cunctisque in Christo pie viventibus impii persequerentur. Nimirum satis in se exacerbare et provocare solitus erat impetus malignorum, dum in prophanos severa exerceret iudicia, in quibus incestuosos nocturnos discursus ad exemplum omnium publicae ignominiae legibus addici praecipebat. Nonnullas tamen illarum, quibus, pro pudor, castitas erat venalis, ad se accitas verbis castigans donisque demulcens vel ad continentiae propositum vel ad legitimae copulae contractum deducebat.