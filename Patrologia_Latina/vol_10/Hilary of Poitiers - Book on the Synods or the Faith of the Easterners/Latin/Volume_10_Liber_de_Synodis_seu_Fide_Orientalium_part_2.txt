FIDES SECUNDUM ORIENTIS SYNODUM.
(an. 347.)
Sancta synodus in  Sardica congregata ex diversis
provinciis Orientalium partium, Thebaida, Aegypto,
 Palaestina, Arabia, Phoenice, Syria Coele,
Mesopotamia, Cilicia, Cappadocia, Ponto, Paphlagonia,
Galatia, Bithynia, Hellesponto,  Asia,
 Phrygiis duabus, Pisidia, Cycladum insularum,
Pamphylia, Caria, Lydia, Europa, Thracia, Emimonto,
 Mysia, Pannoniis duabus, hanc exposuimus
fidem.
34. Credimus in unum Deum patrem omnipotentem,
creatorem et factorem universorum, ex quo omnis paternitas
in coelis et in terra nominatur. Credimus et in
unigenitum ejus filium Dominum nostrum Jesum Christum,
qui ante omnia saecula ex Patre genitus est, Deum
ex Deo, lumen ex lumine, per quem facta sunt omnia
quae in coelis et quae in terra, visibilia et invisibilia:
qui est verbum, et sapientia, et virtus, et vita,
et lumen verum: et qui in novissimis diebus propter
nos incarnatus est, et natus ex sancta Virgine, qui
 crucifixus est, et mortuus, et sepultus, et surrexit
ex mortuis tertia die, et receptus in coelo est, et 483
sedet in dextera Patris, venturus  judicare vivos
et mortuos, et reddere unicuique secundum opera
ejus; cujus regnum sine cessatione permanet in immensa
saecula. Sedet enim in dextera Patris non solum
in hoc saeculo, sed et in futuro. Credimus et in
Spiritum sanctum, hoc est, paracletum, quem promittens
Apostolis post reditum in coelos misit docere
eos ac memorari omnia, per quem et sanctificantur
sincere in eum credentium animae.  Eos autem,
qui dicunt de non exstantibus esse filium Dei, vel
ex alia substantia, et non ex Deo, et quod erat aliquando
tempus aut saeculum quando non erat, alienos
novit sancta et catholica Ecclesia. Similiter et
 eos, qui dicunt tres esse deos; vel Christum non esse
Deum et ante saecula, neque Christum, neque filium
eum esse Dei; vel eum ipsum esse Patrem et Filium
et sanctum Spiritum, vel innascibilem filium; vel
quod neque consilio neque voluntate Pater genuerit
Filium: anathematizat sancta et catholica Ecclesia.

35. Fides haec Filii originem aeternam statuit. Eamque
ex Dei substantia.---Brevibus expositio fidei
hujus, sed absolutissimis usa est definitionibus. Nam
condemnans eos, qui de non exstantibus esse Filium
dicerent, originem ei non coeptam, sed manentem
 dedit. Ac ne haec origo ejus, ex qua natus est manens,
 alia potius quam Dei intelligeretur esse substantia;
etiam eos blasphemos pronuntiat, qui ex alia
aliqua substantia, et non ex Deo Filium natum esse
loquerentur: atque ita  cum non ex nihilo substitit,
neque aliunde quam ex Deo quod est exstitit, non
potest ambigi in his natus esse quae Dei sunt; quia
neque de non exstantibus, neque alia quam de innascibili
Patris et aeterna substantia  unigenita Filii
generatur essentia. Respuit vero et intervalla temporum
ac saeculorum: ut qui per naturam non differt,
non possit separabilis esse per tempus.
36. Deus non nisi unus est; quatenus dicantur plures.
Fides superior unam Patris ac Filii substantiam
praedicat.---Ex omni autem parte, qua se circumagere
 sollicitudo potuit, haereticorum ingeniis aditus
obstruitur, ne quid esse diversitatis praedicetur in
Filio. Anathematizat namque eos, qui tres deos
dicant:
quia secundum 484 naturae veritatem, numerum
nuncupationum substantia ista non recipit, nisi
ut in hominibus atque Angelis solet, cum nomen tribuitur
ex honore meritorum, naturae tamen inter eos
et Deum  differente substantia; et idcirco dii plures
sunt. Caeterum in natura Dei Deus unus est; ita
tamen, ut et Filius Deus sit, quia in eo natura non
differens sit: et cum Deus ex Deo sit, non potest
non uterque Deus esse, quorum per generis indifferentiam
non discernatur essentia. Numerus autem
nominis in nuncupatione respuitur; quia non est in
naturae qualitate diversitas. Cum igitur anathema
 sit  deos dicens, et anathema sit Filium Deum denegans;
absolute ostenditur unius ad utrumque nominis
unitatem de proprietate indifferentis esse substantiae:
cum in confessione innascibilis Dei patris et
unigeniti Dei filii, neutro a se dissimilitudine essentiae
differente,  uterque cum Deus sit, Deus tamen
unus et credendus sit et praedicandus. Sollicita itaque
multum diligentique cautela episcoporum fides
munit naturae genitae et gignentis indifferentiam nominis
 unione confirmans.
37. Non tamen fides solitarium Deum, Filium recte
docet innascibilem. Qui ex voluntate nascatur.---Tamen
 ne rursum unius Dei praedicatio unicam ac sine
progenie sua solitarii Dei velit affirmare substantiam;
statim hanc condemnat temeritatem, quae quia Deus
unus est, unum ac solitarium Deum patrem, habentem
in se nomen et patris et filii confiteretur: cum
in generante Patre et nascente Filio Deus unus esset
ob indifferentis ab invicem naturae substantiam praedicandus.
Innascibilem quoque Filium sanctorum fides
nescit: quia natura Filii nisi ex nativitate non
exstat. Nativitatis autem in eo adeo perfecta natura
est, ut qui ex substantia Dei natus est, etiam ex consilio
ejus ac voluntate nascatur. Ex voluntate enim
atque consilio, non ex corporalis passione naturae,
essentiae Dei de essentia Dei genitae absoluta perfectio
est. Consequens autem est, ut eam nunc fidem
 retractemus, quae non olim  cum Photinus episcopatu
dejectus est, conscripta est.