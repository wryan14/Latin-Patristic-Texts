485 Exemplum fidei Sirmio   ab Orientalibus
contra Photinum scriptae (ann. 351).
38. Credimus in unum Deum patrem omnipotentem,
creatorem et conditorem, ex quo omnis paternitas
in coelo et in terris nominatur. Et in unicum
ejus Filium Dominum nostrum Jesum Christum, qui
ante omnia saecula ex Patre natus est, Deum ex Deo,
lumen ex lumine, per quem facta sunt omnia in coelis
et in terra, visibilia et invisibilia. Qui est verbum,
et sapientia,  et virtus, et vita, et lumen verum:
qui in novissimis diebus propter nos incorporatus
est, et natus de sancta Virgine, et crucifixus,
 et mortuus est, et sepultus: qui et surrexit ex mortuis
tertia die, et adscendit in coelum, et sedet in
dextera Patris, et venturus est in consummatione
saeculi judicare vivos et mortuos, et reddere unicuique
secundum opera sua: cujus regnum sine fine
perseverans, permanet in perpetua saecula. Erit
enim sedens in dextera Patris, non solum in hoc saeculo,
verum etiam et in futuro. Et in Spiritum sanctum,
id est, paracletum, quem promittens Apostolis,
postea quam coelum adscendit, misit docere eos, et
 commonere omnia, per quem et sanctificantur credentium
in eum sinceriter animae. 
I. Eos autem qui dicunt: De nullis exstantibus
Filius, vel de altera substantia, et non ex Deo; et
quod erat tempus vel saeculum quando non erat:
alienos scit sancta et catholica Ecclesia.
II. Si quis autem Patrem et Filium duos dicit
deos: anathema sit.
III.  Et si quis, unum dicens Deum, Christum
autem Deum ante saecula filium Dei obsecutum Patri
in creatione omnium non confitetur: anathema
sit.
IV. Et si quis innascibilem Deum, vel partem
ejus, de Maria natum esse audet 486 dicere: anathema
sit.
 V. Et si quis secundum  praescientiam vel
praedestinationem a Maria dicit Filium esse, et non
ante saecula ex Patre natum apud Deum esse, et per
eum facta esse omnia: anathema sit.
VI. Si quis substantiam Dei dilatari et contrahi
dicit: anathema sit.
VII. Si quis dilatatam substantiam Dei filium dicat
facere; aut latitudinem substantiae ejus,  sicuti
sibi videtur, Filium nominet: anathema sit.
VIII. Si quis insitum vel prolativum verbum Dei
filium dicat: anathema sit.
IX. Si quis hominem solum dicit de Maria Filium:
anathema sit.
X. Si quis Deum et hominem de Maria natum dicens,
Deum innascibilem sic intelligit: anathema
 sit.
XI. Si quis Verbum caro factum est (Joan. I, 14),
audiens, Verbum in carnem translatum putet, vel
demutationem  sustinentem accepisse carnem dicit:
anathema sit.
XII. Si quis unicum filium Dei crucifixum audiens,
dealitatem (θεότητα) ejus corruptionem vel passibilitatem
(πάθος) aut demutationem aut deminutionem
vel interfectionem sustinuisse dicat: anathema sit.
XIII. Si quis, Faciamus hominem (Gen. I, 26),
 non Patrem ad Filium dixisse, sed ipsum ad semetipsum
dicat Deum locutum: anathema sit.
XIV. Si quis filium non dicat Abrahae visum
(Gen. XVIII), sed Deum innascibilem, vel  partem
ejus: anathema sit.
XV. Si quis cum Jacob non Filium quasi hominem
colluctatum (Gen. XXXII, 24), sed Deum innascibilem,
vel partem ejus dicat: anathema sit.
XVI. Si quis,  Pluit Dominus a Domino (Gen.
XIX, 24), non de Filio et Patre intelligat, sed ipsum
a se dicat pluisse: anathema sit. Pluit enim Dominus
Filius a Domino Patre.
XVII.  Si quis Dominum et Dominum 487
Patrem et Filium (quia Dominus a Domino ), duos dicat deos: anathema sit. Non enim
 exaequamus vel  comparamus Filium Patri, sed
subjectum intelligimus. Neque enim descendit in
Sodomam sine Patris voluntate; neque pluit ex se,
sed a Domino, auctoritate scilicet Patris; nec sedet
in dextera a semetipso, sed audit dicentem Patrem,
Sede ad dexteram meam  (Psal. CIX, 1).
XVIII. Si quis Patrem et Filium et Spiritum
sanctum unam personam dicat: anathema sit.
XIX. Si quis Spiritum sanctum paracletum
dicens, innascibilem Deum dicat: anathema sit.
XX. Si quis, sicuti docuit nos Dominus, non
alium dicat Paracletum a Filio; dixit enim: Et alterum
paracletum mittet vobis Pater, quem rogabo  
ego (Joan. XIV, 16): anathema sit.
XXI. Si quis Spiritum sanctum partem dicat Patris
 vel Filii: anathema sit.
XXII. Si quis Patrem et Filium et Spiritum sanctum
tres dicat deos: anathema sit.
 XXIII. Si quis, quod dictum est: Ego Deus primus,
et ego Deus novissimus, et praeter me non est
Deus (Esai. XLIV, 6), ad destructionem idolorum
dictum et eorum qui non sunt dii, in destructionem
 unigeniti ante saecula Dei judaice intelligat:
anathema sit.
XXIV. Si quis voluntate Dei, tamquam unum aliquid
de creatura, factum dicat Filium: anathema
sit.
XXV. Si quis nolente Patre natum dicat Filium:
anathema sit. Non enim  nolente Patre coactus
Pater, vel naturali necessitate ductus, cum nollet
genuit Filium: sed  mox voluit, sine tempore et
impassibiliter ex se eum genitum demonstravit.
XXVI. Si quis innascibilem et  sine initio dicat
 Filium, tamquam duo sine principio et duo innascibilia
et duo innata dicens: duos faciat deos: anathema
sit. Caput enim, quod est principium omnium, Filius;
caput autem, quod est principium Christi, Deus:
488 ita enim ad unum qui est sine principio omnium
principium, per Filium universa referimus.
XXVII. Et iterum confirmantes Christianismi intellectum,
dicimus, quoniam si quis Christum Deum
filium Dei ante saecula subsistentem et ministrantem
Patri ad omnium perfectionem non dicat: sed ex quo
de Maria natus est, ex eo et Christum et filium nominatum
esse, et initium accepisse ut sit Deus, dicat:
anathema sit .
39. Photini fraus multiplex retunditur. Filius a Patre
nec substantia differt nec tempore.---Necessitas et
 tempus admonuit eos, qui tum convenerant, per multiplices
quaestiones latius ac diffusius expositionem
fidei ordinare; quia multis et occultis cuniculis in catholicam
 domum ea, quae per Photinum renovabatur,
haeresis tentaret irrepere: ut per singula genera
intemeratae et illaesae fidei, unicuique generi haereticae
ac furtivae fraudulentiae contrairetur; essentque  tot
fidei absolutiones, quotidem essent quaesitae perfidiae
occasiones.
Ac primum post generalem illam atque
indubitatam sacramentorum expositionem, hinc exponendae
fidei adversum haereticos coepit exordium.
I. Eos autem qui dicunt: De nullis exstantibus
Filius, vel de altera substantia et non ex Deo; et
quod erat tempus vel saeculum quando non erat:
alienos scit sancta et catholica Ecclesia.
40. Quis hic ambiguitatis locus? aut quid ex sincerae
fidei conscientia reliquum est? Non est de non
exstantibus: ut ei exstans origo sit. Non est exstans ei
 ad originem substantia aliqua alia, nisi sola quae Dei
est: ut in eo nihil aliud natum esse possit, quam
omne  quod Dei sit; quia non ex nihilo exstans,
aliunde non subsistit. Non differt in tempore: ut cum
Patre sit intemporalis et Filius. Inseparabilia itaque
inter innascibilem Patrem et unigenitum Filium
cuncta sunt, quos in tempore pares ipsa illa unius
tantum  paternae exsistentis, ex qua nativitas sumitur,
indifferentia in nullo discernat essentiae.
489 II. Si quis autem Patrem et Filium duos
dicit deos: anathema sit.
III. Et si quis unum dicens Deum, Christum autem
Deum ante saecula filium Dei obsecutum Patri in
creatione omnium non confitetur: anathema sit.
41. Ut essentiae nomine, ita sunt unum essentiae genere.
 ---Rerum nobis absolutam intelligentiam ipsa
illa nominis religiosa professio tribuit. Cum enim in
damnatione sit, Patrem et Filium duos deos dicere;
et rursum anathema sit, Filium Deum negare: substantiae
diversae alterius ab altera opinio in praedicandis
diis duobus excluditur. Non enim est alia,
praeter illam Dei patris ex qua Dei filius Deus intemporalis
est natus, essentia. Nam cum necessario Deum
patrem confitemur, et absolute Christum Dei filium
Deum praedicamus, et inter haec duum deorum sit
irreligiosa confessio: non possunt, secundum naturae
indifferentiam et nomen indifferens, non unum esse
in essentiae genere, quorum essentiae nomen non
licet esse nisi unum.
IV. Si quis innascibilem Deum, vel partem ejus,
de Maria natum esse audet dicere: anathema sit.
 42. Filii et Patris non una persona. Contra eos qui
asserunt Filium ante Mariam non esse nisi per praedestinationem.
---Ne quod nuncupatae essentiae in Patre
et Filio, per indissimilem naturam, nomen unum
 est, occasionem haereticis praestaret, ut innascibilem
Deum, vel partem ejus, nasci de Maria praedicarent;
occursum est salutaris definitione sententiae, ut anathema
esset hoc confitens. Non enim religiosa unitas
nominis, ex indifferentis naturae essentia constituta,
personam genitae ademit essentiae, ut  unici ac singularis
Dei substantia per unionem nominis intelligatur:
cum utriusque essentiae nomen unum, id est,
Deus unus, ob indiscretae in utroque naturae indissimilem
substantiam praedicetur.
V. Si quis secundum praescientiam  et praedestinationem
ante Mariam dicit Filium esse, non ante
saecula ex Patre natum apud Deum esse, et per eum
facta esse omnia: anathema sit.
43. Deum omnium nostrum Dei filium, ante quam
 corporeus nascitur, negaturi tamen secundum praescientiam
et praedestinationem, non secundum naturae
subsistentis essentiam, fuisse confirmant: id est, ut
per praescientiam Patris, quia eum praedestinavit ut
esset aliquando, scilicet gignendus ex virgine, nuntiatus
nobis fuerit potius, quam ante saecula in naturae
divinae substantia natus exstiterit: utque omnia, quae
ipse in prophetis de corporationis suae ac passionis sacramentis
locutus est, ipsa illa secundum praescientiam
490 de eo a Patre sint dicta. Itaque doctrinae hujus
perversitas condemnatur: ut cognitus nobis unigenitus
Dei filius, natus potius ex Patre ante saecula, et
ipsa saecula cum creaturis omnibus condens, quam
praedestinatus sit esse gignendus.
VI. Si quis substantiam Dei dilatari et contrahi
 dicit: anathema sit.
44. Dilatatio et contractio in Deum non cadunt. Nec
Filius est divinae substantiae dilatatio.---Contrahi et
dilatari, corporalis est passio: Deus autem, qui spiritus
est, et spirat ubi vult, non se per demutationem
substantiae aut dilatat, aut contrahit. Extra corporalis
enim naturae necessitatem liber manens, quod vult,
et cum vult, et ubi vult, id praestat ex sese. Impium
ergo est substantiae demutationem libertati tantae
virtutis adscribere.
VII. Si quis dilatatam substantiam Dei Filium
dicat facere, aut latitudinem substantiae ejus Filium
nominet: anathema sit.
45. Superior sententia, etsi indemutabilem Deum
docere voluerit, ad hanc se tamen sequentem haeresim
praeparavit. Quidam enim ausi sunt innascibilem
 Deum usque ad sanctam Virginem substantiae dilatatione
protendere (Vid. lib. I de Trinit. n. 16 et
lib. X, n. 50): ut latitudo deducta quodam naturae
suae tractu assumensque hominem filius nuncuparetur;
 neque Filius ante saecula perfectus Deus natus,
idem postea et homo natus sit. Totum hoc itaque
catholica fides damnat, in quo et demutabilis Pater
dicitur, et natus Filius abnegatur.
VIII. Si quis insitum et prolativum verbum Dei
filium dicat: anathema sit.
46. Haeretici quo sensu filium Dei verbum praedicent.
Filius de Maria Deus et homo.---Haeretici perimentes,
quantum in ipsis est, Dei filium, verbum esse tantum
confitentur, prodeuntem scilicet loquentis ore sermonem,
et  insubstantivae vocis incorporalem sonum:
ut Deo patri istius modi sit verbum Filius,
cujusmodi per insitam nobis loquendi naturam verbum
omne profertur in vocem. Fraus ergo haec omnis
in damnatione est: quae Deum Verbum, quod in
 principio apud Deum erat, tanquam verbum esse insitae
ac prolatae vocis affirmet.
IX. Si quis hominem solum dicat de Maria Filium:
anathema sit.
Filium Dei de Maria non praedicamus, nisi et hominem
et Deum praedicemus.  Sed ne id, quod
Deum et hominem praedicamus, fraudis habeat occasionem,
continuo subjecit.
X. Si quis Deum et hominem de Maria natum
dicens, Deum innascibilem sic intelligit: anathema
sit.
47. Filius sola nativitate a Patre discernitur. Carnem
assumens non demutatus est.---Conservatur substantiae
et nomen et 491 virtus. Cum enim in anathemate
sit, qui ex Maria Dei filium hominem sine Deo
 dixerit; et in eodem judicio sit, qui in homine innascibilem
Deum dixerit: non Deus is, qui in homine
est, non esse Deus dicitur; sed Deus innascibilis
abnegatur, Patre a Filio non naturae nomine, quia
nec diversitate substantiae, sed sola innascibilitatis
auctoritate discreto.
 XI. Si quis Verbum caro factum est audiens,
Verbum in carnem translatum putet, vel demutationem
sustinentem accepisse carnem dicat: anathema
sit.
48. Filio Dei crucifixo corruptionem non est perpessa
deitas.---Conservatur dignitas  divinitatis: ut in
eo, quod Verbum caro factum est, dum Verbum caro
fit, non amiserit per carnem quod erat Verbum, neque
translatum  in carnem sit, ut Verbum esse
desineret; sed Verbum caro factum est, ut caro potius
hoc inciperet esse  quod Verbum. Alioquin
unde carni in operibus virtutes,  in monte gloriam,
in cogitationibus humanorum cordium scientiam, in
passione securitatem, in morte vitam? Sed demutationem
Deus nesciens, nihil ex substantiae suae bonis
 caro factus amisit.
XII. Si quis unicum Filium Dei crucifixum audiens,
dealitatem ejus corruptionem vel passibilitatem aut
demutationem vel deminutionem vel interfectionem
sustinuisse dicat: anathema sit.
49. Passibilitas et passio quid. Filium patribus visum
esse.---Absolute ostenditur, cur Verbum, licet
caro factum sit, non tamen translatum fuerit in carnem.
Cum enim haec passionum genera infirmitatem
carnis afficiant, Deus tamen Verbum caro factus non
potuit  a se demutabilis esse patiendo. Non enim
id ipsum est, pati et demutari: quia omnem carnem
passio cujusque generis demutet sensu, dolore,  tolerantia.
Verbum autem, quod caro factum est,
licet se passioni subdiderit; 492 non tamen demutatum
 est passibilitate patiendi. Nam  pati potuit,
et passibile esse non potuit: quia passibilitas naturae
infirmis significatio est; passio autem est eorum quae
sint illata perpessio:  quae quia indemutabilis Deus
est, cum tamen Verbum caro factum sit, habuerunt
in eo passionis materiam sine passibilitatis infirmitate.
 Manet itaque indemutabilis etiam in passione natura;
quia auctori suo indifferens  ex impassibilis essentiae
nata substantia est.
XIII. Si quis, Faciamus hominem (Gen. I, 26),
non Patrem ad Filium dixisse, sed ipsum ad semetipsum
dicat Deum locutum: anathema sit.
XIV. Si quis Filium non dicat Abrahae visum
(Gen. XVII, 1), sed Deum innascibilem vel partem
ejus: anathema sit.
XV. Si quis cum Jacob non Filium, quasi hominem
colluctatum (Gen. XXXII, 26), sed Deum innascibilem
vel partem ejus dicat: anathema sit.
XVI. Si quis, Pluit Dominus a Domino (Gen. XIX,
4), non de Filio et Patre intelligat, sed ipsum a se
pluisse dicat: anathema sit. Pluit enim Dominus Filius
 a Domino Patre.
50. Photini sententia.---Haec quia Photinus, adversus
quem tum conventum erat, negabat, inserenda
fidei fuerunt: ne quis auderet non ante Dei filium
quam virginis filium praedicare, et superiora omnia,
quae propria Dei filio sunt, stultissima haereticae insaniae
perversitate Deo innascibili coaptaret; et dum
haec ad Patrem referret, Filio substantiam denegaret.
Quae quia absoluta sunt, necessitatem nobis interpretandi
non reliquerunt.
XVII. Si quis Dominum et Dominum  Patrem
et Filium (quia Dominus a Domino), duos dicat deos:
anathema sit. Non enim exaequamus vel comparamus
Filium Patri, sed subjectum intelligimus. Neque
493 enim descendit in Sodomam sine Patris voluntate;
 neque pluit ex sese, sed a Domino, auctoritate
scilicet Patris; nec sedet in dextera a semetipso,
sed audit dicentem Patrem, Sede ad dexteram
meam (Ps. CIX, 1).
 51. Definitio haec a suspicione liberatur. Filius quatenus
Patri non aequandus, manente naturae aequalitate.
---Et superiora et consequentia suspicionem, si qua
esse in his dictis videbitur, penitus excludunt, ne
diversitas dissimilium deitatum in Domino et Domino
praedicetur. Et in eo non comparatur, quia duos deos
dici impium sit: non autem idcirco non comparatur
vel exaequatur Filius Patri, ne Deus ipse non esse
credatur. Cum enim anathema sit Christum Deum
denegans, non potest idcirco profanum videri, duos
deos connominari, ne et Christus Deus praedicetur;
cum per essentiae naturalis proprietatem idcirco Deus
unus est, quia ex innascibili Deo patre, qui unus est
Deus, unigenitus filius Deus natus, non aliunde quam
ex Deo habeat esse quod Deus est: et indifferenti 
 ejus qui genitus est ab eo qui genuit essentia, non
potest non indifferentis unum nomen esse naturae. Et
vel in eo quidem maxime non comparatur nec coaequatur
Filius Patri, dum subditus per obedientiae
obsequelam est, dum pluit Dominus a Domino, ne a
se ipse secundum Photinum aut Sabellium pluerit, ut
Dominus a Domino; dum ad dexteram Dei tum consedit,
cum sibi ut consideret dictum sit; dum mittitur,
dum accipit, dum in omnibus voluntati ejus qui se
misit obsequitur. Sed pietatis subjectio non est essentiae
diminutio, nec religionis officium degenerem efficit
naturam: cum per id, quod cum et innascibilis
pater Deus est, et unigenitus filius Dei Deus est, Deus
tamen unus sit; et subjectio filii doceatur et dignitas,
dum et ipsi illi nomini Filius nuncupandus subjicitur,
 quod cum Dei patris sit, tamen sibi ex natura
sit nomen. Habens nomen, sed ejus cujus et filius
est, fit Patri et obsequio subjectus et nomine; ita
 tamen, ut subjectio nominis proprietatem naturalis
atque indifferentis testetur essentiae.
494 XVIII. Si quis Patrem et Filium unam personam
dicit: anathema sit.
52. Pater et Filius non una persona.---Non habet
necessitatem contradicendi sibi absoluta perversitas:
et tamen stultus quorumdam furor in id prorupit, ut
personam unam duum nominum ausus sit praedicare.
XIX. Si quis Spiritum sanctum paracletum dicens,
innascibilem Deum dicat: anathema sit.
53. Spiritus sanctus non innascibilis Deus. Alius est
a Filio.---Adjectio nunc Paracleti, anathemati obnoxiam
facit innascibilis in eo Dei praedicationem.
Impiissimum enim est, innascibilem Deum eum dici,
qui ad consolationem nostram est missus a Filio.
 XX. Si quis, sicuti docuit nos Dominus, non alium
dicat Paracletum a Filio; dixit enim: Et alterum Paracletum
mittet vobis Pater, quem rogabo ego: anathema
sit.
54. Cur dicatur mitti a Patre.---A Filio Paracletum
missum meminimus, et in principio hoc fides ipsa
exposuit. Sed quia frequenter Filius per indifferentis
natutae virtutem opera sua opera Patris esse dixit,
dicens: Ego opera Patris mei facio (Joan. X, 37),
missurus quoque Paracletum, sicuti frequenter spopondit,
interdum eum et mittendum dixit a Patre,
dum omne quod ageret, pie referre  est solitus ad
Patrem. Ex quo haeretici occasionem frequenter arripiunt,
ut ipsum esse Filium Paracletum dicant: cum
in eo, quod alium Paracletum mittendum a Patre sit
 precaturus, differentiam missi rogantisque significet.
XXI. Si quis Spiritum sanctum partem dicat Patris
vel Filii: anathema sit.
55. Non est pars Patris aut Filii.---Stultitia haeretici
furoris haec coegit in scripta referre, non quaestio.
Nam cum Spiritus sancti nomen habeat suam
significationem, et Spiritus sanctus paracletus habeat
substantiae suae et officium et ordinem, et cum
ubique indemutabilis Pater et Filius praedicetur:
quomodo pars esse aut Patris aut Filii Spiritus sanctus
asseritur? Sed quia sicut inter caetera insaniarum
genera, etiam hoc quoque proferri ab impiis
solet; idcirco a sanctis debuit improbari.
495 XXII. Si quis Patrem et Filium et Spiritum
sanctum tres dicit deos: anathema sit.
 56. Dii tres negantur.---Duum deorum professio
cum irreligiosa sit, quia nusquam nisi unum Deum
praedicatum meminerimus et praedicemus: quanto
magis trium deorum in Patre et Filio et Spiritu
 sancto nuncupatio damnabilis est? Quod tamen quia
haeretici dicunt, recte catholici condemnant.
XXIII. Si quis quod dictum est, Ego Deus primus,
et ego Deus novissimus, et praeter me non est Deus
(Esai. XLIV, 6), ad destructionem idolorum dictum
et eorum qui non sunt dii, in destructionem unigeniti
ante saecula Dei judaice dictum intelligat: anathema
sit.
57. Illud, non est Deus praeter me, Filium non negat
Deum.---Deorum numerositate damnata, et Deo
tantum uno praedicato, negari Deus filius Dei non
potest. Verum naturae istud praestat genuina proprietas,
ut nomen, quod negatur ad numerum, debeatur
essentiae; et id, quod non est Deus praeter me, non
possit Filio auferre quod Deus est: quia Deus alius,
 praeter quam qui est ex Deo, nullus est. Et per hanc
vocem Dei patris non potest non Deus esse, qui ex
 se indifferenti ad naturam suam est natus essentia.
Quod idcirco Judaei ad unionem Dei referunt,
quia unigenitum Deum nesciunt. Sed nos cum duos
deos negamus, diversitatem in Patre et Filio naturalis
abominamur essentiae: quia id, quod non est
Deus praeter me, impiam de falsis diis perimit opinionem.
Cum vero unum Deum confitentes, Filium
quoque Deum dicimus; nihil diversum per substantiam
in utroque sub uno nomine praedicamus.
XXIV. Si quis voluntate Dei tamquam unum
aliquid de creatura Filium factum dicat: anathema
sit.
58. Filius ex Dei substantia, non ut creaturae ex voluntate.
 ---Omnibus creaturis substantiam voluntas
Dei attulit: sed naturam Filio dedit ex impassibili ac
non nata substantia perfecta nativitas. Talia enim
cuncta creata sunt, qualia esse Deus voluit: Filius
autem natus ex Deo talis substitit, qualis et Deus est.
Nec dissimilem sui edidit natura naturam: sed ex
substantia Dei genitus naturae secundum originem attulit,
non secundum creaturas, voluntatis essentiam.
XXV. Si quis, nolente Patre, natum dicat Filium:
anathema sit. Non enim nolente patre coactus Pater,
vel naturali necessitate ductus, 496 cum nollet genuit
Filium; sed mox voluit, sine tempore et impassibiliter ex se eum unigenitum demonstravit.
59. Non tamen ex invito Patre Filius.---Cum non
ex voluntate, ut caetera, Filius subsistere doceretur,
 ne secundum voluntatem tantum, non etiam secundum
naturam haberet essentiam; data haereticis occasio
videbatur, ut necessitatem Deo patri gignendi ex
se Filii adscriberent, tamquam  naturae lege cogente
 invitus ediderit. Sed haec passionum non est
in Deo patre conditio:  cum inenarrabili et perfecta
nativitate Filii, nec voluntas sola genuit Filium, nec
demutata aut coacta imperio naturalis legis essentia
est. Nec ad gignendum quaesita substantia est, nec
gignentis in genito diversa natura est, nec in tempore
paterni nominis solitudo: sed ante tempora omnia
Pater ex naturae suae essentia, impassibiliter volens,
Filio dedit naturalis  nativitatis essentiam.
XXVI. Si quis innascibilem et sine initio dicat Filium;
tamquam duo sine principio et duo innascibilia
et duo innata dicens, duos faciat deos: anathema sit.
Caput enim, quod est principium omnium, Filius:
caput autem, quod est principium Christi, Deus; sic
enim ad unum  ininitiabilem, omnium initium,
 per Filium universa referimus.
60. Filium innascibilem unitas Dei non patitur.---Filium innascibilem confiteri, impiissimum est. Jam
enim non erit Deus unus: quia Deum unum praedicari
natura unius innascibilis Dei exigit. Cum ergo
unus Deus sit, duo innascibiles esse non possunt:
cum idcirco Deus unus sit (cum et pater Deus sit,
et filius Dei Deus sit), quia innascibilitas sola penes
unum sit. Filius autem idcirco Deus, quia ex innascibili
essentia natus exsistat. Respuit ergo innascibilem
Filium praedicari fides sancta; ut per unum
innascibilem Deum, unum Deum praedicet: ut naturam
unigenitam, ex innascibili genitam  essentia,
in uno innascibilis Dei nomine complectatur. Caput
enim omnium Filius est, sed caput Filii Deus est.
 Et ad unum Deum omnia hoc gradu atque hac confessione
referuntur: cum ab eo sumant universa principium,
cui ipse principium sit (scil. Deus pater).
XXVII. Et iterum confirmantes Christianismi inintellectum,
dicimus, Quoniam si quis Christum
Deum, filium Dei ante saecula 497 subsistentem,
et ministrantem Patri ad omnium perfectionem non
dicat; sed ex quo de Maria natus est, ex eo et
Christum et filium nominatum esse, et initium accepisse
ut sit Deus dicat: anathema sit.
61. Photini haeresis. Fidei nostrae principale.---Concludi damnatio ejus haeresis, propter quam
 conventum erat, expositione totius fidei cui adversabatur,
oportuit: quae initium Dei filii ex partu
Virginis mentiebatur. Hoc enim fidei nostrae secundum
evangelicam et apostolicam doctrinam principale
est, Dominum nostrum Jesum Christum Deum
et Dei filium a Patre nec honoris confessione, nec
virtutis potestate, nec substantiae diversitate, nec intervallo
temporis separari.
62. Difficultas de Deo paucis loquendi.---Multifarie,
ut intelligitur, episcoporum consiliis atque sententiis
quaesita veritas est, et intelligentiae ratio exposita est
per singulas scriptae fidei professiones: singulis quibusque
generibus impiae praedicationis exstinctis. Non
enim infinitus et immensus Deus brevibus humani sermonis
eloquiis vel intelligi potuit, vel ostendi. Fallit
 enim plerumque et audientes et docentes brevitas
verborum: et compendio sermonum aut non intelligi
potest quod requiritur, aut etiam corrumpitur
quod significatum magis, quam enarratum, rationis
absolutione non constat. Et idcirco episcopi  intelligentiae
sensu loquentes, ob difficultatem naturalis
intelligentiae, et plurimis definitionibus et copiosioribus
verbis usi sunt ad docendum: ut et sensum audientium
distinctione editae per multa veritatis imbuerent,
et de divinis rebus nihil  aliud periculosum
aut obscurum in hac multimoda plurium sententiarum
absolutione loquerentur.
63. Fides in Oriente. Frequenter exposita; in paucis
sana. Osius. Fidei coactae subscriptiones. Occidentales
scriptas fides nesciunt.---Nihil autem mirum videri vobis
debet, Fratres charissimi, quod tam frequenter 498
 exponi  fides coeptae sunt: necessitatem hanc furor
haereticus imponit. Nam tantum Ecclesiarum Orientalium
periculum est, ut rarum sit hujus fidei (quae
qualis sit, vos judicate) aut sacerdotes aut populum
inveniri.  Male enim per quosdam impietati auctoritas
data est: et exsiliis episcoporum, quorum causam
non ignoratis, vires auctae sunt profanorum. Non
peregrina loquor, neque ignorata scribo: audivi ac
vidi vitia praesentium; non laicorum, sed episcoporum.
Nam absque episcopo  Eleusio et paucis cum
eo, ex majori parte Asianae decem provinciae, intra
 quas consisto, vere Deum  nesciunt. Atque utinam
penitus nescirent; cum procliviore enim venia ignorarent,
quam obtrectarent. Sed horum episcoporum
dolor se intra silentium non continens, unitatem fidei
hujus quaerit, quam jam pridem per alios amisit.
Nam illa  in primo collatae expositionis fides hanc
habuit necessitatem: quia apud Sirmium per immemorem
gestorum suorum dictorumque Osium novae
et tamen  suppuratae jam diu impietatis doctrina
proruperat. Sed de eo  nil loquor, qui idcirco est
reservatus, ne judicio humano ignoraretur qualis
ante vixisset. Ubique autem scandala, ubique schismata,
ubique perfidiae sunt. Hinc illud est, ut ad
professionem subscribendae fidei aliqui eorum, qui
ante aliud scripserant, cogerentur. Nec queror de
patientissimis viris Orientalibus episcopis, quibus suffecit
 post blasphemiae voluntatem coactae saltem fidei
professio: gratulandum enim videtur in tanta blasphemantium
episcoporum haeretica pertinacia, aliquem
ex his suscipi poenitentem. Sed inter haec, o beatos
vos in Domino et gloriosos, qui perfectam atque
apostolicam fidem  conscientiae 499 professione
retinentes, conscriptas fides huc usque nescitis! Non
enim eguistis littera, qui spiritu abundabatis. Neque
officium manus ad scribendum desiderastis, qui quod
corde a vobis credebatur, ore ad salutem profitebamini.
Nec necessarium habuistis episcopi legere,
quod regenerati neophyti tenebatis. Sed necessitas
consuetudinem intulit, exponi fides, et expositis subscribi.
Ubi enim sensus conscientiae periclitatur, illic
littera postulatur. Nec sane scribi impedit, quod
 salutare est confiteri.
64. Hilarii fides de Patre et Filio.---Confitemur sane
in sancti Spiritus dono semper innocentes, et scribimus
volentes, non deos duos, sed Deum unum: neque
per id non et Deum Dei filium; est enim ex Deo
Deus. Non innascibiles duos, quia auctoritate innascibilitatis
Deus unus est: neque per id non et Unigenitus
 Deus est; namque origo sua innascibilis substantia
est. Non unum subsistentem, sed  substantiam
non differentem. Non unum in dissimilibus naturis
Dei nomen, sed unius nominis atque naturae indissimilem
essentiam. Non praestantem quemquam
cuiquam genere substantiae, sed subjectum alterum
alteri nativitate naturae. Patrem in eo majorem esse
quod pater est, Filium in eo non minorem esse quod
filius est. Significationem interesse, non interesse
naturam. Patrem non intra tempora confiteri, sed
cointemporalem Patri Filium non negare. Patrem in
Filio praedicare, quia nihil in se habeat Filius a Patre
dissimile: Filium in Patre confiteri, quia non est
aliunde quod filius est. Mutuam sibi ac similem invicem
naturam non nescire, quia par sit: quod unus
 sit non existimare, quia unum sunt: unum eos sic
per indissimilis naturae indifferentiam praedicare, ne
unus sit.
65. Hilario desunt verba, non sensus.---Exposui,
Charissimi, quantum humani sermonis consuetudo
patiebatur, et Dominus mihi  semper ut ipse scit
a me oratus indulsit, communis fidei conscientiam.
Et si quid minus, immo quia minus ac prope nihil
dictum est, mementote non sensum mihi, sed verba
deesse. Arguam forte in eo naturam meam, non tamen
arguam voluntatem: et ignosco naturae, si loqui
de Deo quod vult non potest, cujus sufficiat ad salutem,
credidisse quae Dei sunt.
66. Transit ad alteram libelli partem. Ante finem ne
judicetur.---Nunc quia  fides mea atque vestra,
 quantum mihi conscius sum, apud Deum 500 non
periclitatur; et ostendi vobis, sicut voluistis, quae ante
expositae fides essent ab Orientalibus episcopis, sed
paucis (repetam enim, quia secundum numerum
Ecclesiarum Orientalium, episcoporum paucorum fides
ista est); ipse quoque, quid de divinis rebus secundum
doctrinam apostolicam sentirem, professus
sum: reliquum est, ut  quae errorem nobis ex simplicitatis
 securitate afferunt, cognoscatis sine suspicione
aliqua; quia jam nec relicta est audiendi. Et
quamquam jam non verear de me judicari secundum
expositionem totius fidei; tamen patimini,  ut velim
de me adhuc, nisi absolutis omnibus, judicari.
67. Homousion quando recte praedicetur.---Multi ex
nobis, Fratres charissimi, ita unam substantiam Patris
et Filii praedicant, ut videri possint non magis id
pie quam impie praedicare: habet enim hoc verbum
in se et fidei conscientiam, et fraudem paratam. Nam
si secundum naturae proprietatem ac similitudinem,
ut similitudo non speciem  solam afferat, sed genus
teneat; religiose unam substantiam praedicamus,
dummodo unam substantiam proprietatis similitudinem
intelligamus, ut quod unum sunt, non singularem
 significet, sed aequales. Aequalitatem dico, id est,
indifferentiam similitudinis, ut similitudo habeatur
aequalitas; aequalitas vero unum idcirco  dicatur
esse, quia par si; unum autem, in quo par significatur,
non ad unicum vendicetur. Una igitur substantia,
si non personam subsistentem perimat, nec unam
substantiam partitam in duos dividat, religiose praedicabitur:
quae ex nativitatis proprietate, et ex naturae
similitudine ita indifferens sit, ut una dicatur.
68. Vocis ejusdem triplex sensus pravus.---At vero
si idcirco unius substantiae Pater et Filius dicatur, ut
hic subsistens, sub significatione licet duum nominum,
unus ac solus sit: confessum nomine Filium conscientia
non tenemus, si unam substantiam confitentes
 ipsum sibi unicum ac singularem et Patrem esse
dicimus et Filium. Quin etiam et hujus  statim erroris
occurrit occasio, ut divisus a sese Pater intelligatur,
et partem exsecuisse quae esset sibi filius. Id
enim haeretici unam substantiam praedicantes contendunt:
et his multum piae confessionis nostrae sermo
blanditur, ut dum hoc verbum indefinita brevitate
dubium est, proficiat ad errorem. Est praeterea error
hic 501 tertius, ut cum unius substantiae Pater et Filius
esse dicatur, significari existimetur substantia
prior, quam inter se duo pares habeant: ac sic tres
res sermo significet, substantiam unam, et duos unius
substantiae velut cohaeredes. Ut enim cohaeredes duo
sunt, et haereditas anterior est cujus duo sunt cohaeredes:
ita unius substantiae anterioris duo  pares
 possunt videri esse consortes. Atquin ita una substantia
Patris et Filii praedicata, aut unum qui duas nuncupationes
habeat subsistentem significat; aut divisam
unam substantiam, duas imperfectas fecisse substantias;
aut tertiam priorem substantiam, quae a duobus
et usurpata sit et assumpta, quae idcirco una dicatur,
quia in duas una desecta sit. Et ubi post haec nativitas?
Ubi Pater, ubi Filius intelligitur; si Patrem et Filium
vel desectio potius, vel anterioris substantiae communio,
quam naturae nativitas praedicabit?
69. Homousion quo loco tuto proferatur.---In his
igitur tot et tam gravibus fidei periculis, verborum
brevitas temperanda est; ne impie dici existimetur,
quod pie intelligitur: ne secura atque innocente conscientia,
per occasionem haereticam, reus sermo sit.
 Dicturus unam catholicus substantiam Patris et Filii,
non inde incipiat: neque hoc quasi maximum teneat,
tamquam sine hoc vera fides nulla sit. Tuto
unam substantiam dicet, cum ante dixerit, Pater
ingenitus est; Filius natus est, subsistit ex Patre,
Patri similis est virtute, honore, natura. Patri subjectus
est, ut auctori: nec se per rapinam Deo, cujus
in forma manebat, aequavit; obediens usque ad
mortem fuit. Non est ex nihilo, sed  nativitas
est. Non est innascibilis, sed cointemporalis. Non
est pater, sed ex eo filius est. Non est portio aliqua,
sed totus est. Non est auctor ipse, sed imago est:
imago Dei ex Deo in Deum nata. Non est creatura,
sed Deus est. Non alter Deus in genere substantiae,
sed unus Deus per substantiae indifferentis essentiam.
 Non persona Deus unus est, sed natura: quia nihil
in se diversum ac dissimile habeat natus et generans.
Et post haec, unam substantiam Patris et Filii dicendo,
non errat: aut unam substantiam negando,
jam peccat.
70. Ne nude et ante alia praedicetur.---Nemo itaque
unam substantiam negari a nobis putet: cujus idcirco
ratio ostenditur, ne negetur. Nemo unam substantiam
brevi ac nudo sermone putet praedicandam: ut
possit religiose dici una esse substantia. Non enim ego
audio, Christus ex Maria natus 502 est; nisi et audiam,
In principio erat Verbum et Deus erat Verbum
(Joan. I, 1). Non audiam, Christus  esurivit; nisi
post quadraginta dierum jejunium audiam, Non in
pane solo vivit homo (Matth. IV, 4). Non audiam, sitivit;
 nisi audiam, Qui biberit de aqua, quam ego dedero
ei, non sitiet in aeternum (Joan. IV, 13). Non
audiam, Christus passus est; nisi audiam, Nunc est
hora ut Filius hominis clarificetur (Joan. XII, 23).
Non audiam, mortuus est; nisi audiam, resurrexit.
Nihil solitarium ex divinis sacramentis ad suspicionem
audientium et ad occasionem blasphemantium
proferamus. Ante nativitas Filii, ante subjectio,
ante similitudo naturae praedicanda est: ut non impie
unius esse et Pater et Filius substantiae praedicetur.
Et non intelligo, cur ante caetera tamquam maximum
et potissimum et solitarium praedicandum sit, quod
nec pie possit ante caetera praedicari, et jam impie
necesse sit post caetera denegari.
71. Et pie dici potest, et pie taceri.---Non est,
 Fratres charissimi, una Patris et Filii neganda substantia:
 sed nec irrationabiliter praedicanda. Sit
una substantia ex naturae genitae proprietate; non
sit aut ex portione, aut ex unione, aut ex communione.
Potest una substantia  pie dici, et pie taceri.
Habes nativitatem, habes similitudinem. Quid
verbi calumniam suspiciose tenemus, rei intelligentia
non dissidentes? Credamus, et dicamus esse
unam substantiam; sed per naturae proprietatem,
non ad significationem impiae unionis. Una sit ex similitudine,
non ex solitudine.
72. Vox homoeusion an minus propria.---Sed
forte parum proprietatis in se habere similitudo videatur.
Hoc si est, quaero quo modo possim alterum
ad alium nisi per similitudinem coaequare? Aut
 numquid non idem est, esse  similes quod aequales?
Si unum dico, habet et unici suspicionem:
si similem dixero, habet indifferentis comparationem.
Inter similem et unum quaero quem locum
habeat aequalis: et interrogo utrum similitudinis potius,
aut solitudinis res sit. Non est aequalitas in dissimilibus,
nec similitudo est intra unum. Aut quid
differunt similes, et aequales; ut ab uno iterum discernatur
aequalis? Non sunt itaque dissimiles aequales:
Et quid aliud possunt esse similes quam aequales,
cum in dissimilibus non sit aequalitas?
73. Aequalitatem perfectam significat similitudo naturae.
Quod Moysi similitudo, id Joanni aequalitas.--- Praedicantes itaque, Fratres charissimi, similem Filium
in omnibus Patri, nihil aliud quam aequalem
praedicamus. Perfectae aequalitatis significantiam habet
similitudo: et hoc ex sanctis Scripturis intelligendum
est. 503 Legimus  namque: Vixit autem
Adam ducentis triginta annis, et genuit secundum effigiem
suam et secundum similitudinem suam, et cognominavit
nomen ejus Seth (Gen. V, 3). Quaero cujusmodi
similitudinem et effigiem suam Adam in Seth genuerit.
Tolle corporum infirmitates, tolle conceptus initium,
tolle dolores  partitudinis, et omnem humanam
necessitatem: quaero similitudo haec, quae in Seth
est, utrum per naturam dissentiat auctori, aut utrum
alterius generis essentia fuerit in utroque, ne non
naturalem habuerit Adae Seth natus essentiam. Sed
 similitudo Adae est,  etiamsi negemus; quia non
est natura dissimilis. Similitudo autem naturae non
habuit in Seth alterius generis naturam, quia non
aliunde Seth natus est: ita similitudo res ipsas
 naturalis coaequat, per similitudinem non indifferentis
essentiae. Omnis itaque filius, secundum naturalem
nativitatem, aequalitas patris est; quia est et
similitudo naturae. Et beatus Joannes docet in natura
Patris et Filii, quam Moyses in Seth et Adam
similitudinem dicit, hanc eamdem aequalitatem esse
naturae, ait enim: Propter hoc eum magis quaerebant
Judaei interficere, quoniam non solum solvebat sabbatum,
sed et patrem suum dicebat Deum, aequalem se
faciens Deo (Joan. V, 18). Quid tantorum virorum
doctrinis atque dictis inserimus torpentia peccatis
 gravibus ingenia, et sensus hebetes atque temerarios
 adversum indissolubiles praedicationes impii
fatigamus? Per Moysen Seth Adae similitudo est, per
Joannem Filius Patri aequalis est: et quaerimus tertium
nescio quid inter Patrem et Filium, quod natura
non recipit. Similis est Patri, filius Patris est,
ex eo natus est: per hoc solum pie potest quod
unum sint praedicari.
74. Similitudinem sine aequalitate confitentes refelluntur.---Nec me fallit, Fratres charissimi, quosdam
esse, qui similitudinem confitentes, negant aequalitatem.
Sed loquantur ut volunt, et blasphemiae suae
virus ingerant ignorantibus. Si inter similitudinem
 et aequalitatem differre dicunt; quaero unde comparetur
aequalitas. Namque si secundum essentiam et
virtutem et gloriam et tempus Patris Filius similis
est; interrogo ex quo non videatur 504  aequalis.
Nam etiam haec in superiori fide constituta damnatio
est: ut anathema esset, qui Patrem dissimilis
sibi essentiae diceret patrem. Si ergo naturam neque
aliam, neque dissimilem ei, quem impassibiliter generabat,
dedit; non potest aliam dedisse, nisi propriam.
Ita similitudo proprietas est, proprietas aequalitas
est, et aequalitas nihil differt. Quae autem
nihil differunt, unum sunt; non unione personae,
sed aequalitate naturae.
75. Filii et Patris eadem virtus.---Quamquam
vero et communi sensu, et divinis auctoritatibus, inter
 similitudinem et aequalitatem nihil differre intelligatur;
quippe cum secundum Moysen et Joannem
Patri Filius et similis sit, et aequalis: tamen videamus
an Dominus, Judaeis irascentibus quod Patrem
sibi Deum dicendo Deo se coaequasset, se esse docuerit
Deo aequalem. Ait enim, Non potest Filius ab
se facere quidquam, nisi quod viderit Patrem facientem (Joan. V, 19). Auctorem discrevit cum ait, Non
potest ab se facere:  obedientiam significat cum
addit, nisi quod viderit Patrem facientem. Non enim
virtutis differentia est, non posse nisi videat; quia
virtutem magis praestat natura, quam visus: at vero
obsequela est, tunc posse cum videat. Atque ita per
id, quod tunc potest cum videt, significat non ex visu
se accipere virtutem, sed auctoritate visus praesumere
 potestatem. Non ergo differt naturae virtus in
Patre et Filio: cui hoc posse quod Pater possit, non
ex incremento aliquo naturae profectus tribuat, sed
 auctoris exemplum. Denique honorem, quem
subjectio conservavit, naturae virtus aequavit. Subjecit
enim: Quaecumque enim ille facit, eadem et Filius
similiter facit (Ibidem). Numquid similitudo  non
aequa est? Aequa plane est etiamsi negemus: eadem
enim similiter facit. Numquid similiter facta non eadem
sunt? aut eadem non recipiunt aequalitatem?
 aut aliud aliquid inter simile differt, et aequale; cum
quae similiter fiunt, eadem fieri intelligantur? Nisi
forte quisquam quae eadem sunt, negabit aequalia;
ut quae similia sunt, non dicantur aequalia: cum quae
similiter fiunt, non modo aequalia fieri, sed eadem
praedicentur.
50576. Homoeusion recte dici posse.---Caret igitur,
Fratres, similitudo naturae contumeliae suspicione:
nec potest videri Filius idcirco in proprietate paternae
naturae non esse, quia similis est: cum similitudo
nulla sit, nisi ex aequalitate naturae; aequalitas
autem naturae non potest esse, nisi una sit; una vero
non personae unitate, sed generis. Haec fides pia est,
haec conscientia religiosa, hic salutaris sermo est,
unam substantiam Patris et Filii idcirco non negare,
 quia similis est: similem vero ob id praedicare,
quia unum sunt.
77. Exposita, Charissimi, unius substantiae, quae
graece homousion dicitur, et similis substantiae, quae
homoeusion appellatur, fideli ac pia intelligentia; 
et vitiis, quae ex verborum vel brevitate subdola, vel
periculosa nuditate accidere possint, absolutissime
demonstratis: reliquus mihi sermo ad sanctos viros
Orientales episcopos dirigendus est; ut quia jam de
fide nostra nihil inter nos suspicionis relictum est,
ea quae adhuc in suspicionem ex verbis veniunt purgentur:
et dabunt veniam, ex communis conscientiae
fide secum liberius locuturo.
78. Orientalium laus ob haeresim coercitam.---O
 studiosi tandem apostolicae atque evangelicae doctrinae
viri, quos fidei calor in tantis tenebris haereticae
noctis accendit! Quantam spem revocandae verae fidei
attulistis, constanter audacis perfidiae impetum
retundendo! Antea enim in obscuro atque in angulis
Dominus Christus Dei esse secundum naturam
filius negabatur: et essentiae inops paternae, accepisse
cum creaturis originem de non exstantibus
praedicabatur. At vero nunc publicae auctoritatis
professione haeresis prorumpens, id quod antea furtim
 mussitabat, nunc  non clam victrix gloriabatur.
506 Quibus enim antea cuniculis in catholicam
Ecclesiam non tentavit irrepere? Quas non
 exseruit, falsae religionis blandimento, saeculi potestates?
Homines enim perversi eo usque proruperant,
ut cum hoc ipsi praedicare publice non auderent,
Imperatorem tamen fallerent ad  audiendum.
Fefellerunt enim ignorantem regem, ut istiusmodi
perfidiae fidem bellis occupatus exponeret, et credendi
formam Ecclesiis nondum regeneratus imponeret.
Contradicentes episcopos ad exsilium coegerunt.
Coegerunt enim nos ad voluntatem exsulandi, dum
impietatis imponunt necessitatem. Sed exsulemus
semper, dummodo incipiat verum praedicari. Domino
enim gratias, quod ignorationem per vos admonitus
 Imperator agnovit, et errorem non suum, sed
 adhortantium, per has fidei vestrae sententias
recognovit: et se invidia apud Deum atque homines
impiae voluntatis exemit, cum legationem vestram
honorifice habens, falsitatem eorum, quorum
auctoritate in invidiam deducebatur, coacta  a vobis
ignorantiae suae professione, cognovit.
79. Sirmiensis formulae auctores semper fallaces.
Lepide carpuntur ac refelluntur. Christus unus, non
duo. Valentis et Ursacii suspecta subscriptio.---Fallunt
enim, quantum et vereor et mihi videtur, Fratres
 charissimi, fallunt; quia semper fefellerunt: et
ipsa illa praesens nunc subscriptio non caret falsitate.
Excusant enim se idcirco homousion et homoeusion
taceri voluisse, quia unum atque idem significari
verbo utroque existimarent. Rudes credo episcopi
et ignorantes homousii significationem: quasi numquam
de hoc aut synodus fuisset, aut lites. Sed esto
ignoraverunt homousion,  aut nesciebant homoeusion
id significari, quod similis esset essentiae. 507
Jam si hoc nesciebant, cur nesciri volebant generationem
Filii?  Numquid si inenarrabilis est, ideo et
ignorabilis est? Sed si ignoratur quo modo natus
est; numquid ignorari vel hoc potest, quod Filius
Deus non ex alia substantia, sed ex Deo natus, non
diversam habeat essentiam? Numquid non legerunt,
 sicut Patrem, ita et Filium honorificandum (Joan. V,
25): ut Patrem honore praeferrent? Numquid incognitum
habebant Patrem in Filio videri (Joan. XIV,
9): ut Filius apud eos dignitate, claritate, majestate
differret? An et hoc ex ignorantia venit, ut cum caeteris
Patri subjectus sit Filius: ut dum cum caeteris
subjicitur, non discernatur a caeteris? cum subjectio
Filii naturae  pietas sit, subjectio autem caeterorum
creationis infirmitas sit. Passum quidem sciebant:
sed dicant, oro, compassum  quando cognoverunt?
Evitant homousion et homoeusion, quia nusquam
 scriptum sit: quaero compassum esse unde
praesumpserint? Aut numquid volunt duos esse qui
passi sunt? id enim compassio testatur. Ubi illud
est Jesus Christus Filius Dei? aut numquid alius est
Jesus Christus, alius filius Dei? Si non idem atque
unus intra extraque Dei filius est; credite  in homousio
ignorationem, si haec ignorari licet. Si autem
in his ipsis ipsa illa ignoratio impia est, quae
tamen non potest, nec falso, excusari; vereor ne et
 homoesuii ignorationem professio mentiatur. Non
queror admodum de venia quam 508 dedistis:
religiosum est Deo sua reservare, et ignorationis
error humanus est. Sed ignoscant mihi jam duo episcopi
Valens et Ursacius, quod eos  pro aetate atque
exercitatione sua ignorasse non credo. Et difficillimum
est ne mentiri existimentur, qui se in alio
   negotio non possunt nisi mendacio purgare. Sed
Dominus hoc magis tribuat, ut nos male opinemur,
quam illi  non ignoraverint. Malo enim ego male
existimans judicari, quam fidem vestram haereticae
conscientiae communione violari.
80. Oro autem vos, sanctissimi viri, ut cum bona
venia sollicitudines meas aestimetis.
 Testis enim
Dominus est conscientiae meae, in nullo me expositiones
has, quas Sirmium detulistis, fidei vestrae
velle convellere. Sed date veniam, si quaedam intelligere
non possum, et consolabor me: quia legi: Spiritus
prophetarum prophetis subjectus est (ICor. XIV,
32). Ex quo forte non impudenter etiam a me praesumitur,
ut et ego intelligam, quod alius ignoret.
 Non quod quidquam vos secundum mensuram scientiae
ignorare ausus sim dicere: sed super fidei catholicae
unitate, patimini non minus in nobis esse sollicitudinum,
quam in vobis.
 81. Epistola Sirmium delata de homousii et homoeusii
expositione. Homousion ob nativitatem male respuitur.---Epistolam,
quam a vobis de homousii et
de homoeusii expositione apud Sirmium Valens
et Ursacius et Germinius poposcerunt legi, intelligo
in quibusdam non minus 509 circumspectam
esse, quam liberam. Et ipsa homousii et homoeusii
demonstratio nihil reliquit difficultatis. Et quidem
de homoeusio, quod est similis essentiae, commune
judicium est. De homousio vero, quod est unius essentiae,
tractantes, primum idcirco respuendum pronuntiastis,
quia per verbi hujus enuntiationem substantia
prior intelligeretur, quam duo inter se partiti
essent. Intelligo vitium in intelligentia. Et profanus
hic sensus est, et communi judicio ab Ecclesia respuendus.
 Secundo quoque id addidistis, quod patres
nostri, cum Paulus  Samosateus haereticus pronuntiatus
est, etiam homousion repudiaverint: quia per
hanc unius essentiae nuncupationem solitarium atque
unicum sibi esse Patrem et Filium praedicabat. Et
hoc sane nunc quoque profanissimum Ecclesia recognoscit,
Patrem et Filium in his nominum professionibus
ad unionis ac singularis solitudinem negata
personarum proprietate revocare. Tertio etiam haec
causa improbandi homousii commemorata a vobis
est: quia in synodo, quae apud Nicaeam fuit, coacti
patres nostri propter eos qui creaturam Filium dicebant,
nomen homousii indidissent: quod non recipiendum
idcirco sit, quia nusquam scriptum reperiretur.
Quod a vobis dictum satis miror. Si enim homousion
 propter novitatem repudiandum sit; vereor
ne et homoeusion periclitetur, quia nusquam 
scriptum reperiatur.
82. Quo sensu judicio communi damnetur.---Sed
 hinc non calumnior. Malo enim aliquid novum commemorasse,
quam impie respuisse. Praetermissa itaque
quaestione novitatis, ne in his quidem residet quaestio,
quae communi omnium nostrum judicio damnantur.
Quis enim sanae mentis tertiam substantiam,
quae et Patri et Filio communis sit, praedicabit? Vel
quis secundum Samosateum, in Christo renatus, et
Filium confessus ac Patrem, quod Christus in se sibi
et pater et filius sit confitebitur? Par itaque in condemnandis
impietatibus haereticorum nostra sententia
est: et hanc homousii intelligentiam non modo
respuit, sed et odit. 510 Atque ita non relinquitur
vitiosae intelligentiae quaestio, ubi in vitii damnatione
communis assensus est.
83. Quod pie a Nicaena synodo susceptum, non debeat
 improbari.---Dicturo autem me tandem de tertia
quaestione, oro vos, ne ubi pax conscientiae est,
ibi sit pugna suspicionum: neque quidquam me nisi
ad unitatis profectum proferre existimetis. Inane
enim est, calumniam verbi pertimescere, ubi res
ipsa, cujus verbum est, non habeat difficultatem.
Displicet cuiquam in synodo Nicaena homousion esse
susceptum? Hoc si cui displicet, placeat necesse est
quod ab  Ariis sit negatum. Negatum enim idcirco
est homousion, ne ex substantia Dei patris Deus filius
natus, sed secundum creaturas ex nihilo conditus
praedicaretur. Nihil novum loquimur, pluribus
edita litteris ipsa Ariorum perfidia sibi testis est. Si
propter negantium impietatem pia tum fuit intelligentia
confitentum; quaero cur hodie convellatur,
quod tum pie susceptum est, quia impie negabatur?
 Si pie susceptum est: cur venit constitutio pietatis
in crimen, quae impietatem pie per ea ipsa quibus
 impiabatur exstinxit?
84. Nicaenae synodi scopus. Symbolum Nicaenum.---Videamus igitur quid Nicaena synodus  studuerit,
homousion, id est, unius substantiae confitendo: non
utique haeresim parturire, quae de homousii vitiosa
opinione concipitur. Non, opinor, illud loquentur,
quod unam anteriorem substantiam Pater et Filius
in substantiam suam partiendo diviserint. Et ipsam
quidem religiose tum scriptam fidem, nunc quoque
 huic sermoni nostro non irreligiose inseremus.
Credimus in unum Deum patrem omnipotentem,
omnium visibilium et invisibilium factorem. Et in
unum Dominum nostrum Jesum Christum filium Dei,
natum ex Patre unigenitum, hoc est, de substantia
Patris, Deum ex Deo, lumen ex lumine, Deum verum
de Deo vero, natum non factum, unius substantiae
cum Patre,  quod graece dicunt homousion, per
quem omnia facta sunt quae in coelo et in terra, qui
propter nostram salutem descendit , incarnatus est,
et homo 511 factus est, et passus est, et resurrexit
tertia die, et adscendit in coelos, venturus judicare
vivos et mortuos. Et in Spiritum sanctum. Eos autem,
qui dicunt, Erat quando non erat, et ante quam
nasceretur non erat, et quod de non exstantibus factus
 est, vel ex alia substantia aut essentia, dicentes
convertibilem et demutabilem Deum: hos anathematizat
catholica Ecclesia.
Non hic sanctissima religiosorum virorum synodus
nescio quam priorem, quae in duos divisa sit, substantiam
introducit, sed Filium natum de substantia
Patris. Numquid et nos negamus? aut quid aliud
confitemur? Et post caeteras communis fidei expositiones
ait, Natum non factum, unius substantiae
cum Patre, quod graece dicunt homousion. Quae hic
vitiosae intelligentiae occasio est? Natus esse de substantia
Patris Filius, non factus praedicatur: ne nativitas
divinitatis, factura sit creationis. Idcirco autem
unius substantiae: non ut unus subsistat aut solus,
sed ut ex substantia Dei natus non aliunde subsistat,
 neque ut in aliqua dissidentis substantiae
diversitate subsistat. Aut numquid non haec fides
nostra est, ut non aliunde subsistat, neque quod indissimilis
subsistat? Aut aliud hic testatur homousion,
quam ut una atque indissimilis duum sit secundum
naturae  progeniem essentia, quia essentia
Filii non sit aliunde? Quae quia aliunde non est,
unius recte esse ambo credentur essentiae; quia substantiam
nativitatis Filius non habeat nisi de paternae
auctoritate naturae.
85. Homousion num improbandum, quia vitiose soleat
intelligi.---Sed forte e contrario dicetur, idcirco
 improbari oportere, quia vitiose intelligi soleat.
Hoc si timemus, deleamus in Apostolo quod dictum
est: Mediator Dei et hominum homo Christus Jesus
(I Tim.II, 5); quia ad auctoritatem haeresis suae Photinus
hoc utitur: et non legatur a nobis, quia ab
illo male intelligatur. Pereat quoque ad Philippenses
scripta epistola, aut igni aut spongia: ne in ea Marcion
relegat: Et habitu repertus ut homo (Philip. II,
7), phantasiam corporis confitens esse, non corpus.
Non exstet Evangelium Joannis: ne Sabellius discat:
512 Ego et Pater unum sumus (Joan. X, 30). Neque
isti nunc creaturae praedicatores scriptum habeant:
Pater major me est (Joan. XIV, 28). Neque illi, qui
dissimilem Patri Filium affirmare volunt, legant: De
die autem et hora nemo sit, neque Angeli in coelis, neque
 Filius, nisi Pater solus (Marc. XIII, 32). Non sint
quoque libri Moysi: ne tenebrae Deo, qui innascibilem
lucem habitat, coaevae sint; quia in Genesi (I, 2)
post noctem dies coepta sit: ne anni  Mathusalae
aetatem diluvii excedant (Gen. V, 26), et non tantum
octo sint animae reservatae (I Pet. III, 20): ne
clamorem Sodomorum repletis jam peccatis Deus
audiens, tamquam ignorans clamorem, descendat ut
videat an plena sint cum clamore peccata, et reperiatur
Deus nescire quod sciret (Gen. XVIII, 21):
ne quisquam quoque sepelientium sepulti  Moysi
sciat sepulcrum (Deut. XXXIV, 6); ne per haec, ut haeretici
putant, diversa lex ipsa sibi hostis sit. Et quia
haec ab his non intelliguntur, non legantur a nobis.
 Pereant quoque, si videtur (quod non ego dixerim,
sed responsionis necessitas), omnia divina illa et
sancta Evangelia salutis humanae: ne se invicem
contraria dictorum opinione compugnent: ne missurus
Dominus Spiritum sanctum ipse de Spiritu sancto
natus legatur:  ne mortem gladio denuntiaturus
usuris, emi gladium passurus indicat (Matth. XXVI,
52): ne ad inferos descensurus, in paradiso sit cum
latrone (Lucae XXII, 36): ne postremo apostoli reperiantur
in crimine, qui baptizare in nomine Patris
et Filii et Spiritus sancti jussi (Matth. XXVIII,
19), tantum in Jesu nomine  baptizaverunt (Act. X,
48). Vobis enim, Fratres, vocis dico, qui jam non
lacte alimini, sed firmo cibo valetis (Hebr. V, 12):
Numquid, quia ista sapientes mundi non intelligunt,
 et his stulta sunt, nos cum mundo sapientes erimus,
ut haec stulta credamus? Et quia haec impiis caeca
sunt, nos non lucebimus intellecta veritate doctrinae?
Male sanctis rebus praejudicatur, si quia non
sanctae a quibusdam habeantur, esse non debent.
Non ergo gloriemur cruce Christi, quia scandalum
mundo est: neque in vivente Deo mortem praedicemus,
ne ab impiis mortuus Deus arguatur.
86. An quia ab 80 episcopis rejectum.---Male intelligitur
homousion: quid ad me bene intelligentem?
Male homousion 513  Samosatenus confessus
est: sed numquid melius Arii negaverunt?
Octoginta  episcopi olim respuerunt; sed trecenti
et decem octo nuper receperunt.  Et mihi quidem
 ipse ille numerus hic sanctus est, in quo Abraham
victor regum impiorum (Gen. XIV, 14), ab eo qui
aeterni sacerdotii est forma, benedicitur. Illi contra
haereticum improbaverunt: numquid et isti non adversum
haereticum probaverunt? Gravis auctoritas est
veterum: numquid et horum levis sanctitas est? Si
contraria invicem senserunt, debemus quasi judices
probare meliora: si vero et probando et improbando
unum  utrumque statuerunt, quid bene constituta
convellimus?
87. An quod tacendum decrevit Osius, qui Nicaeae
interfuit.---Sed forte dicetur mihi, Aliqui hodie ex his,
qui tum synodo interfuerunt, tacendum  de homousio
esse decreverunt. Et ego invitus  licet
respondebo dicenti: Numquid non et ipsi tacendum
 de homoeusio esse constituunt? Oro vos, ne quisquam
alius ex his praeter senem Osium, et ipsum illum
nimium sepulchri sui amantem, reperiatur, qui 514
tacendum esse existimet de utroque. Et quo tandem
in tantis haereticorum furoribus recidemus, si dum
non utrumque recipimus, neutrum retinemus? Non
 enim videri potest impie dici, ut quia neutrum scriptum
reperiatur, aut neutrum confitendum sit, aut
utrumque.
88. Homousion quid intelligat Hilarius. Adversus
homousion scrupuli levantur.---Homousion, sanctissimi
viri, intelligo ex Deo Deum, non dissimilis essentiae,
non divisum, sed natum, et ex innascibilis
Dei substantia  congenitam in Filio, secundum similitudinem,
unigenitam nativitatem. Ita me antea
intelligentem, non mediocriter ad id confirmavit homousion.
Quid fidem meam in homousion damnas,
quam per  homoeusii professionem non potes non
probare? Damnas enim fidem meam, vel potius
tuam, cum damnas intelligentiam ejus in nomine.
Sed male alius intelligit? Damnemus in commune vitiosam
 intelligentiam, non auferamus fidei securitatem.
Synodo  Samosatenae subscribendum putas, ne
secundum Samosateni intelligentiam quisquam sibi
usurpet homousion? Subscribamus et Nicaeae 515
synodo, ne homousion  improbent Ariani. Sed 
verendum est, ne secundum fidem non homoeusion
 significare videatur homousion? Decernatur nihil differre,
unius et similis  esse substantiae. Sed homousion
potest male intelligi? Constituatur qualiter
bene possit intelligi.  Unum atque idem pie sapimus,
rogo ut unum atque idem quod sapimus, pium
inter nos esse velimus. Date veniam, Fratres, quam
frequenter poposci: Ariani non estis: cur negando
homoeusion censemini Ariani?
89. Homaeusion non caret offendiculo. Similitudo
vera.---Sed dicis: Movet me cum scandalo homoeusii
ambiguitas. Iterum audi, oro, sine scandalo: et
me movet homoeusii nuditas.  Multa saepe fallunt,
quae similia sunt. Timeo aurum bracteae, quia me
fallere possit interius: et tamen auro simile est
quod videtur. Timeo lactis similitudinem, ne oblatum
mihi lac, non lac ovium sit: quia ei simile videatur
 et bubulum. Ut lac ovium lacti ovium simile sit, non
potest simile esse, nisi ovis sit. Similitudo vera in
veritate naturae est. Veritas autem in utroque naturae
 non negatur homousion. Haec est enim secundum
essentiam similitudo, si massa massae 516 consimilis
non fallat in bractea, si lac quod concolor est, non
 diversum sit in sapore. Simile auro quidquam non
potest esse, nisi aurum: simile lacti, nisi sui generis
sit, esse non poterit. Fefellit me frequenter color
vini: et tamen  gustatu, alterius generis liquorem
recognovi. Vidi carnes carnibus similes: sed
postea mihi naturae  dissimilitudinem sapor prodidit.
Has enim similitudines, quae non ex unitate
naturae sint,  metuo.
90. Ancyrae fides quibusdam tacitis Sirmium delata.---Vereor enim, Fratres, Orientis haereses in tempora
singula pullulantes: et  quid vereri me dicam,
jam et legi. Nihil quidem  in his, quae vos,
de Orientalium quorumdam assensu, susceptae legationis
ministri subscribenda Sirmium detulistis, nihil
suspicionis relictum est: sed habuerunt ab exordio
non nihilum offensionis, quae credo vos, sanctissimi
 viri Basili et  Eustathi et Eleusi, ne quid scandali
 afferretur, abolenda tacuisse. Quae si recte
scripta sunt, taceri non debuerunt. Si autem quia non
recte scripta sunt  nunc tacentur, cavendum est ne
aliquando dicantur.  Parcens enim adhuc de his
nihil dico: tamen mecum recognoscitis, 517 quod
 non ita omnis  conscripta apud Ancyram fides se
habebat. Non famae fabulam loquor: litterarum fidem
teneo, non a laicis sumptam, sed ab episcopis
datam.
91. Ad homousion suscipiendum adhortatio. Nicaenam
fidem non nisi exulaturus audivit.---Oro vos,
Fratres, adimite suspicionem, excludite occasionem
. Ut probari possit homoeusion, non improbemus
homousion. Cogitemus tot sacerdotes sanctos
et quiescentes: quid de nobis Dominus judicabit, si
nunc anathematizantur a nobis? Quid de nobis erit,
 qui rem eo deducimus, ut quia episcopi non fuerunt,
nos quoque  nec coeperimus? Ordinati enim ab his
sumus, et eorum sumus successores. Renuntiemus
episcopatui,  quia officium ejus ab anathemate
sumpserimus. Date veniam, Fratres, dolori meo:
impium est  quod audetis. Non patior hanc vocem,
ut in anathemate sit homousion secundum religiosam
intelligentiam confitens. Nomen nihil habet
criminis, quod sensum non perturbat religionis.
518  Homoeusion nescio, nec intelligo, nisi tantum
 ab similis essentiae confessione. Testor Deum
 coeli atque terrae, me cum neutrum audissem, semper
tamen utrumque sensisse, quod  per homousion
homoeusion oporteret intelligi: id est, nihil
simile sibi secundum naturam esse posse, nisi quod
esset ex eadem natura. Regeneratus pridem, et in
episcopatu aliquantisper manens, fidem Nicaenam
numquam nisi exsulaturus audivi: sed mihi homousii
et homoeusii intelligentiam Evangelia et Apostoli intimaverunt.
Pium est quod volumus. Ne damnemus
patres, ne animemus haereticos: ne dum haeresim
apellimus, haeresim nutriamus. Interpretati patres
nostri sunt post synodum Nicaenam homousii proprietatem
 religiose, exstant libri, manet conscientia:
si quid ad interpretationem addendum est,
communiter consulamus. Potest inter nos optimus
 fidei status condi: ut nec ea quae bene sunt constituta
519 vexentur, et quae male sunt intellecta resecentur.
 92. Egressus sum, Fratres charissimi, humanae
conscientiae pudorem: et humilitatis meae immemor,
de tantis ac tam reconditis rebus, et ad usque
hanc aetatem nostram intentatis ac tacitis amore vestri
coactus haec scripsi, et quae ipse credebam locutus
sum: conscius mihi, hoc me Ecclesiae militiae
meae stipendium debere,  ut per has litteras,
episcopatus mei in Christo vocem, secundum doctrinas
evangelicas, destinarem. Vestrum 520 est
in commune tractare ac providere atque agere, ut
quod usque nunc inviolabili fide manetis, religiosa
conscientia conservetis, et teneatis quod tenetis. Mementote
exsilii mei in orationibus sanctis: a quo
me, post expositionem hujus fidei, nescio an tam
jucundum est ad vos  in Domino Jesu Christo
 reverti, quam securum est mori. Deus et Dominus
noster incontaminatos vos et illaesos in diem revelationis
reservet opto, Fratres charissimi. <span class="text-blue-600 font-bold"