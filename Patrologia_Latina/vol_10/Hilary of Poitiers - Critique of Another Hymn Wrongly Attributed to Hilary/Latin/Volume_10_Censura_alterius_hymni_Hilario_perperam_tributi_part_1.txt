CENSURA ALTERIUS HYMNI HILARIO PERPERAM TRIBUTI. 
In ms. alias Cardin. Sirleti, tum Altempensis bibliothecae,
nunc Cardinalis Ottoboni, hunc hymnum sequitur
alter prolixior, qui serotinus existimari possit in superiore
ad Abram epistola memoratus. Certe in serotinum
tempus apprime convenit. Ab astris enim exordium
ducit, estque generalis quaedam confessio animi, qui
lasciviae, superbiae, invidiae, discordiae, inanis gloriae,
gulae ac gestientis laetitiae vitiis se impetitum ingemiscens,
una Dei misericordia Christique meritis fretus veniam
precatur. Praeterea Arianae haeresis tempora in hoc sapit,
 quod fidelem animum professus, Arium ac Sabellium
nominatim detestatur, nec ullum his addit haereticum,
nisi, forte ad complendos versus, Simonem magum.
Tamen dictio non videtur Hilario digna. Ubique
versuum mensura syllabarum potius quam pedum numero
terminatur. Et cum sermo deberet esse feminini generis,
si a filia canendus esset hic hymnus, ubique est
masculini. Ex initio et fine judicet lector, quid de hymno
reliquo sentiendum sit.
