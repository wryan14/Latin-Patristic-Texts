INCIPIT EPISTOLA LEGATORUM  MISSA AD CONSTANTIUM
 IMPERATOREM A LIBERIO EPISCOPO URBIS ROMAE
PER LUCIFERUM EPISCOPUM (circa an 354).
Gloriosissimo Constantio Augusto Liberius
Episcopus.
1. Liberius concilium expostulat. Contumeliosis sermonibus
a Constantio in vulgus sparsis laceratur.---Obsecro, tranquillissime imperator, ut mihi benignas
aures clementia tua tribuat,  quo possit mansuetudini
tuae mentis meae propositum apparere. De Christiano
enim imperatore et sanctae memoriae Constantini
filio hoc ipsum sine cunctatione mereor impetrare.
Sed in eo me laborare intelligo, quia repetita satisfactione,
placabilem etiam circa reos animum tuum,
in gratiam meam revocare non possum. Sermo 
enim pietatis tuae, jamdudum ad populum missus,
 me quidem, quem patienter omnia ferre necesse est,
plurimum lacerat: sed animum tuum, qui lenitati
semper vacat, qui numquam, ut scriptum est, in
occasum diei iracundiam servat, retinere circa me
indignationem miraculo mihi est. Ego enim, religiosissime
imperator, tecum veram pacem requiro,
quae non sit verbis composita interna dispositione
fallaciae, sed praeceptis Evangeliorum rationabiliter
confirmata. Non Athanasii tantum negotium, sed
multa alia in medium venerunt, propter quae concilium
fieri mansuetudinem tuam fueram deprecatus :
 ut ante omnia, quod specialiter optat mentis tuae
erga Deum sincera devotio, cum fidei causa, in qua
prima nobis spes est ad Deum, diligenter fuisset
672 tractata , ne eorum, qui nostram circa Deum
observantiam mirari debent, possent finiri. Et dignum
fuerat Dei cultore, dignum imperio tuo quod Christi
pietate regitur et augetur, specialiter hoc ipsum pro
reverentia sanctae religionis, cui prudenter intentus
es, clementiam tuam nobis ad haec impetranda praestare.
2. Litteras Orientalium suppressisse falso accusatur.
Cur eis fidemnon habuerit.---Sed multi Ecclesiae
membra lacerare festinant, qui confinxerunt me
litteras suppressisse, ne crimina ejus, quem dicebantur
condemnasse, apud omnes paterent.  Quas
 illas litteras? Episcoporum Orientalium, et Aegyptiorum;
quibus in omnibus eadem in Athanasium
crimina continebantur? At satis omnibus clarum est,
nec quisquam negat, nos Orientalium litteras intimasse,
legisse Ecclesiae, legisse concilio, atque haec
etiam Orientalibus, respondisse; qui fidem et  sententiam
non commodavimus nostram, quod  eodem
tempore  octoginta episcoporum Aegyptiorum de
Athanasio sententia repugnabat, quam similiter recitavimus
atque insinuavimus episcopis Italis. Unde
contra divinam legem visum est etiam, cum episcoporum
numerus pro Athanasio major exsisteret, in
parte aliqua commodare consensum. Haec scripta, si
Deo fidem  debet Eusebius qui missus fuerat,
festinans ad Africam nobis reliquit: quae tamen
 postea omnia scripta, ne ad impetrandum forte concilium
deessent, Vincentius qui cum caeteris missus
fuerat Arelatum pertulit.
3. Criminibus sibi a Constantio confictis se purgat.
---Videt igitur prudentia tua, nihil in animum meum
introisse, quod Deo servientibus non dignum fuerat
 cogitare. Testis antem mihi est Deus, testis est tota
cum suis membris Ecclesia, me fide et metu in Deum
meum cuncta mundana ita, ut evangelica et apostolica
ratio praecipit, calcare atque calcasse. Non furore
temerario, sed constituto atque observato jure divino,
atque in alio ministerio ecclesiastico vivens, nihil
per 673 jactantiam, nihil per gloriae cupiditatem,
quod ad legem pertinebat implevi: et ad istud officium,
testis est mihi Deus meus, invitus accessi; in
quo cupio quidem sine offensa Dei, quamdiu in
saeculo fuero, permanere. Et numquam mea statuta,
sed apostolica, ut essent semper firmata et custodita,
perfeci. Secutus morem ordinemque majorum, nihil
addi episcopatui urbis Romae, nihil minui passus
sum: et illam fidem servans, quae per successionem
 tantorum episcoporum cucurrit, ex quibus plures
martyres exstiterunt, illibatam custodiri semper
exopto.
4. Cum Orientalibus cur communicare nequeat.---Denique jam me aperire causam pietati tuae sollicitudo
ecclesiastica atque ipsa devotio persuadet. Significant
Orientales, paci nostrae velle conjungi. Quae
est pax, clementissime imperator, cum sint ex partibus
ipsis quatuor episcopi Demophilus, Macedonius,
Eudoxius, Martyrius, qui ante annos octo,
cum apud  Mediolanum Arii sententiam haereticam
noluissent damnare, de concilio animis iratis
exierunt? Horum si fas est sententiis, quale sit, aut
quid periculi habeat, commodare consensum, aequitas
et clementia tua poterit aestimare. Non est novum,
 quod nunc subtiliter et sub occasione nominis
Athanasii attentatur. Manent litterae Alexandri episcopi
olim ad Sylvestrum sanctae memoriae destinatae,
quibus significavit ante ordinationem Athanasii,
 undecim tam presbyteros quam etiam diacones,
quod Arii haeresim sequerentur, se ecclesia ejecisse,
 ex quibus nunc quidam extra Ecclesiam catholicam
foris positi dicuntur sibi conciliabula invenisse,
quibus asseveratur etiam Georgius  in Alexandria
per litteras communicare. Quae ergo pax potest esse,
tranquillissime imperator, si  exhibitis episcopi,
ut nunc per Italiam factum est, cogantur talium
sententiis obedire?
5. Accipe aliud, quia tranquillitas tua 674 patienter
admittit. Manent legatorum  litterae, qui
ad clementiam tuam fuerant destinati, quae nuper
venerunt: quibus significant, propter turbationem
quidem omnium ecclesarium se quidem ante succumbere
sententiis Orientalium voluisse, proposuisse
tamen conditionem, ut si iidem Arii haeresim condemnassent,
hoc genere inclinati eorum sententiis
 obedirent. Placitum, ut ipsi significant, scriptura
teste firmatur, itur in concilium: accipiunt cum deliberatione
responsa, Arii doctrinam se damnare
non posse, Athanasium, quod solum exigebant,
communione esse privandum. Hinc jam clementia
tua hoc quoque consideret, recte catholicae religionis
jure servato, an hominis causa debeat diligenter
excusseque tractari.
6. Concilium enixe deprecatur.---Unde iterum
atque iterum mansuetudinem tuam atque animum
tuum Deo devotum rogamus per ejus virtutem, qui
se in defensione tua (adversus Magnentium an. 353
deletum) quantus sit, universis mortalibus approbavit,
ut habens ante oculos ejus beneficia, qui imperium
tuum in omnibus regit, haec in coetu episcoporum
diligenter facias omni cum consideratione
 tractari: ut pacatis per te Deo favente temporibus,
tranquillitate tua consentiente, sic omnia discutiantur,
 ut quae fuerint judicio sacerdotum Dei confirmata,
cum constiterit omnes in expositionem fidei, quae
inter tantos episcopos apud Nicaeam praesente sanctae
memoriae patre tuo confirmata est, universos
consensisse, cum exemplo possint in posterum custodiri:
ut ipse Salvator, qui de super mentis tuae
propositum intuetur, in tanta rerum expeditione laetetur,
causam fidei et pacis etiam reipublicae necessitatibus
non immerito praeposuisse. Ad exorandum
igitur mansuetudinem tuam, ut benevolo animo allegationes
nostras audire digneris, fratrem et coepiscopum
meum sanctum virum Luciferum cum Pancratio
presbytero et Hilario diacono placuit proficisci.
Quos credimus de clementia tua ad pacem 675 omnium
ecclesiarum catholicarum non difficulter posse
 concilium impetrare. Dei omnipotentis clementia te
nobis custodiat, clementissime ac religiosissime
 Auguste. Explicit.