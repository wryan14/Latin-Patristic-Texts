LIBERIUS ANTE QUAM AD EXSILIUM IRET, HANC UNIFORMEM
 EPISTOLAM CONFESSORIBUS SCRIPSIT,
ID EST, EUSEBIO, DIONYSIO ET LUGIFERO IN EXSILIO
CONSTITUTIS (an. 355).
1. Exsulibus gratulatur Liberius.---Quamvis sub
imagine pacis, humani generis inimicus vehementius
in membra Ecclesiae videatur esse grassatus;
vos tamen,  acceptissimi in Domino sacerdotes,
egregia et singularis fides et hic probabiles Deo ostendit,
et jam ad futuram gloriam martyres designavit.
Quo itaque praeconio laudis, qua vocis exsultatione
 merita virtutis vestrae proferam, positus inter
moerorem absentiae vestrae et gaudium gloriae,
 prorsus invenire non possum: nisi quod scio hinc
(al. hic) me probabiliora vobis solatia exhibere, si
credatis me in exsilium simul vobiscum esse detrusum.
Denique me adhuc in ipsa exspectatione pendentem
quod a consortio vestro durior necessitas interim
distrahit, satis contristor. Optaveram enim,
Fratres devotissimi, prior pro omnibus vobis impendi,
ut exemplum gloriae per me magis vestra dilectio
consequeretur. Sed fuerit haec palma meritorum
vestrorum, ut priores de perseverantia fidei ad
confessionis inlustrem gloriam veneritis. Quaeso igitur
dilectionem vestram, ut me praesentem vobiscum
esse credatis, atque eo me affectu absentem non
676 esse sentiatis, et intelligatis dolere me satis,
quod sim interim a vestro consortio disparatus (separatus).
 Quantam denique gloriam fueritis consecuti,
hinc magis scire potestis, quod si qui in persecutione
coronati sunt, solius persecutoris 
cruentos gladios sentire potuerunt: contra vos, devoti
per omnia Dei milites, etiam falsos fratres inimicos
experti, de perfidis victoriam pertulistis:
quorum  quanto in saeculo violentia increscere potuit,
tanto sanctis sacerdotibus praemia laudis inveniuntur
conferre. Estote itaque de promissione coelesti
securi.
2. Pro se orent rogat. Gesta Mediolani ab ipsis vult
discere.---Et quia proximiores estis Deo effecti,
vestris orationibus me vestrum consacerdotem famulum
Dei ad Dominum sublevate: ut supervenientes
impetus, qui de die in diem cum  annuntiantur,
graviora vulnera infligunt, tolerabiliter ferre possim;
 ut inviolata fide, salvo statu Ecclesiae catholicae,
 parem vobis dignetur me Dominus efficere.
Et quia cupio quae gesta sunt in ipsa congressione
 fidelius scire; obsecro sanctitatem vestram, ut universa
fideliter litteris intimare dignemini: ut additamentum
majus vel ipse animus, qui diversis rumoribus
cruciatur, vel vires corporis ipsius, quae
jam extenuatae sunt, de cohortatione vestra possint
sentire: et alia manu, Deus vos incolumes custodiat,
Domini Fratres.