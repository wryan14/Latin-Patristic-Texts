690 GESTA, UBI PRAEVARICATI SUNT EPISCOPI LEGATI
A FIDE VERA, INCIPIUNT. (An. 359, die 10 octob.)
(Eusebio et Ypatio conss. VI idus octobris.)
5. Arimini decreta exauctorantur.---Cum consedissent
episcopi mansionis (f. mansioni) Nicaeae, quae
antehac Ustodizo vocabatur, in provincia Thracia,
Restitutus, Gregorius, Honoratus,  Athenius,
Iginus, Justinus, Priscus, Primus, Taurinus, Lucius,
Mustacius, Urbanus, Honoratus, Solutor; Restitutus
 episcopus Carthaginis dixit: Scit prudentia vestra,
consacerdotes sanctissimi, quod cum apud Ariminum
de fide tractatus haberetur, contentio sic
dissidium fecerat, ut de sacerdotibus Dei, immittente
diabolo, discordia fieret; atque exinde factum fuerit,
ut in fratres nostros  ego Restitutus et pars episcoporum
quae sequebatur, Ursacium, Valentem, Germinium
et Gaium quasi in auctores mali intellectus,
sententiam promeremus, id est, ut a nostra communione
segregarentur.
6. Sed quia in cominus positi universa tractavimus,
et universa discussimus, invenimusque quod
nulli displicere debeat, id est, fidem in his catholicam
juxta professionem suam, cui et nos subscripsimus
omnes, neque umquam haereticos fuisse: et
 ideo quia pacis concordia apud Deum res est maxima,
placuit  ut communi consensu nostro omnia, quae
apud Ariminum tractata sunt, in irritum deducantur,
et communio eorum, Deo favente, integra conveniret,
neque quisquam in dissidium (in dissidio)
remaneat, quod eos aut maculare possit aut debeat.
Et ideo, ut dixi, quia praesentes sumus, unusquisque
debet dicere an dictum (f. rectum) sit quod prosecutus
sum, et manu sua subscribere. Ab universis
episcopis dictum est, Placet, et subscripserunt.
7. Quae sit autem fidei confessio, cui postea
subscripserunt, quam etiam Valens secum in Ariminum
pertulit,  ex infra scripto recognosces. Explicit.