EXEMPLUM  EPISTOLAE ORIENTALIUM EPISCOPORUM,
QUAM REVERSIS AB ARIMINO LEGATIS DEDERUNT. (scriptae an. 359 exeunte).
 Dilectissimis fratribus Ursacio, Valenti, Magdonio,
Megasio, Gaio, Justino, Optato, Martiali  et caeteris
Ariminensis synodi legatis, Sylvanus, Sophronius,
Neo, Herodianus,  Patricius, Helpidius,
Theophilus, Theodorus, Eumacius, Didimion, Ecdicius,
Arsenius,  Passinicus, Valentinus, Eucarpius,
Leontius, Eortasius, et Macarius in Domino
Salutem.
1. Seleuciensis synodi legati qui erga Aetii fautores
se gerant, Ariminenses docent.---Unitati et verae paci
studentes, et ex synodi mandato haeresi renitentes,
manifesta fieri vobis ea, quae circa Ecclesiam aguntur,
justum putavimus; ne ignoratio vos socios tantae
 impietatis efficeret. Et quamquam  non cessare
vos arbitremur, non sine totius synodi legatis, episcoporum
scilicet numero fere multo amplius centum,
nunc usque ingressu hujus ecclesiae nosmetipsos abstinere:
ob quod instructos etiam vos esse volumus,
ne penitus dominans jam intra 694 Ecclesiam haeresis
invalescat, quae Dominum nostrum Jesum Christum
vere filium Dei unigenitum, Deum de Deo, Patri
similem ausa est denegare: ita  ut quae praedicationes
blasphemiae de unigenito Deo et sentiantur ab
his, et praedicentur, cognitum haberetis. Nam et
piissimo imperatori Constantio hoc ipsum probavimus,
et anathematizari haec omnia commotus religiosissime
voluit. Dolus autem nunc (al. hic) praeparatur,
ut Aetius auctor hujus haeresis ipse potius, quam
haec impietatis dicta (al. impie dicta) damnentur;
 magisque in hominem, quam in doctrinam, sententia
lata esse videatur. Monemus ergo vos, Fratres,
ut haec diligenter retractetis; detisque operam, ut
fides catholica maneat. Caeterum non ambigit Charitas
Vestra, universa ita, ut geruntur, Occidentalibus
esse ecclesiis nuntianda. Optamus vos, Fratres, in
Domino bene valere.
2. Has litteras suscipiens male apud suos audit.
Ariminenses legati perfidiae rei.---His itaque sumptis,
quibus et commemoratae superius blasphemiae 
subnexae erant, calumnia  in eum qui suscepit intenditur:
et tantus detectae fraudulentiae suae hypocritas
furor subiit, ut periculum depositionis
   in eos constituerent. Qui convictae conscientiae dolor
est, deterreri quemquam agnitione veritatis! Si liber
iste Valentis et Ursacii non est fidei vestrae; quid
ejus damnationi non acquiescitis? Anne non publico
humani generis assensu inter omnes convenit, venenum
malum esse, et caedem innocentis crimen esse,
et impietatem in dominum horrorem esse? Sed quisque
haec delata non damnat, necesse est eorum sese
studii socium profiteatur: quia nemo est, qui non
et quae oderit coarguat, et quae non coarguit 695
probet.  Post synodum enim Seleuciensem, Constantinopolim venientes, quid est quod statim damnatis
haereticis vos jungitis? Non differtis in aliquo
tempus adeundi, neque de prudentis ratione consilii
aliquam vobis moram ad percunctandum impenditis.
 Adeunt deinde vos non communicantes episcopis
synodi legati Orientales, gesta omnia edocent, 
damnatam quoque haeresim demonstrant: nonne
oportuisset vos saltem vel nunc absistere , et
cunctarum disceptationum tenorem arbitrio reservari?
Sed nescio cujus voluntatis vestrae conscientia
recti judicium non recepistis. Vestris enim statim
aggregamini, et blasphemiarum vestrarum communionem
 initis: nec id saltem consilii sumitis, sin
pudor aliquos fefellisset, Ariminensem synodum extimari.
Dolum enim vestrum in non anathematizandis
vestris statim prodidistis.
3. Perfidiam qui prodiderint. Qui filium nolint ut
caeteras facturas. Qui velint ex Deo. Qui aeternum;
 cur similem secundum Scripturas.---Nam in conventu
multorum vos arguentium, cur etiam  non
creaturam Dei filium diceretis; respondistis, sanctis
Ariminensibus non Christum creaturam negatum
fuisse, sed dissimilem caeteris creaturis: quia in eo
quod dictum sit, non esse creatum velut caeteras facturas,
non  quia creatio non sit, sed excipiatur a
caeteris: ut licet non dissimilis caeteris sit, tamen ut
ipse aliud non sit. Quasi vero ulla creatura aliis sit
similis, ut angelus homini, homo avi, avis pecudi.
Haec si mentior, testes sunt qui audierunt. Quod
si et ipsi tacebunt, loquitur mecum defensus a
vobis impiissime liber vester, in quo ut vitrum hyacintho,
ita Filius Patri, et Deo Christus alienus est.
Deinde, in quo 696 audientes fefellistis, ut non de
 nullis exstantibus sit, sed ex Deo; numquid et quia
hoc a vobis dictum sit, simulatio non patuit? cum
ideo non de nullis exstantibus, sed ex Deo, secundum
vestram professionem sit, quia eidem voluntas
ad id, quod subsistat, exordium fuerit. Mentior sane?
si non in conventibus per conventionem libelli sui
Orientalibus  damnastis eos, qui non de substantia
habere id quod natus est, sed de voluntate dixissent.
Aeternum quoque cum Patre esse profitemini.
Vere sane dixeritis, si non reclamatum mihi esset,
cur ante tempora aeterna de vero patre  Deo verum
unigenitum Deum natum praedicassetis: ut aeternitas
ei cum Patre angelorum animarumque humanarum,
 non jam anteriorum sit, sed futurorum.
 Similem quoque secundum Scripturas esse dixistis:
quasi non secundum Scripturas similis Deo et homo
sit, et regno coelorum granum sinapi et fermentum
et sagena. Sed percurrere vestrae hypocrisis mendacia
otiosum est: clamant enim adversum vos impietatis
vestrae opera.
4. Quale eorum crimen.---Servus, ne dicam bonus,
sed certe tolerabilis, contumeliam domini invitus
audit, et si licet, ulciscitur; miles regis sui periculum,
etiam objectu corporis sui et contemptu
animae, depellit; canes ipsi ad custodiam domus habiti,
quodam sensu naturae intelligentes oblatrant,
et ubi quaedam eos adventantium aura contigerit,
totis ad suspicionem ipsam saltibus efferuntur. Vos
audistis Christum verum Dei filium et unigenitum
 Deum:  negare reputamini, et quiescitis. Quid
quievisse dico? Obnitimini 697 reclamantibus, et
aggregamini obstrepentibus. Parum istud est. Ex
bibliotheca etiam vestra ad praedicationem impietatis
arma sumuntur: et bellum adversus Deum praesidiis
vestris initur. Ubi igitur vestra professio apud
Nicaeam Thraciae, qua dixistis  omnes haereses
damnatas esse? et (f. Sed) in lumen falsitas vestra
protracta est: professionis vestrae noctem Sol justitiae
praedicatoribus suis prodidit. Probatis enim haec,
et damnatis, et ad haereticos transitis. Ita, quod antea
 ad fraudem hominum  fefellistis, nunc ipsam
ad professionem professi in Deum Christum odii
prodidistis.