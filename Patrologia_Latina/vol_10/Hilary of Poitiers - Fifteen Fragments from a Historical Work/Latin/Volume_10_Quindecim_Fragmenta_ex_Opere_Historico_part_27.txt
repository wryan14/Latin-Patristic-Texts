INCIPIT FIDES CATHOLICA EXPOSITA APUD  FARISEAM
CIVITATEM AB EPISCOPIS GALLICANIS AD ORIENTALES
EPISCOPOS.
Dilectissimis et beatissimis consacerdotibus episcopis
orientalibus omnibus  per diversas provincias
in Christo manentibus, Gallicani episcopi salutem.
1. Haereticorum fallacia.---Omni quidem vitae
nostrae fideique sensu gratias Deo patri per Dominum
nostrum Jesum Christum confitemur, 698 quod nos
 in lumine scientiae confessionis suae, doctrinis et
propheticis  et apostolicis collocavit; ne saecularis
imperitiae tenebris detenti, judicio saeculi teneremur:
cum sola spes sit plenissima ad salutem, Deum patrem
omnipotentem per unigenitum ejus Dominum
Jesum Christum in sancto Spiritu confiteri. Sed plane
non minor quotidie gratulationis nostrae causa cumulatur,
quod liberans nos ab errore mundi, nunc
etiam inexpiabili haereticorum admisceri non patitur
societati. Ex litteris enim vestris, quas dilecto fratri
et consacerdoti nostro Hilario  direxistis, fraudem
 diaboli et conspirantia adversus Ecclesiam Domini
haereticorum ingenia cognovimus,  ut divisi
in partibus Orientis atque Occidentis, diversis
invicem opinionibus falleremur. Nam plures numero,
qui aut Arimini aut Nicaeae (Thraciae) adfuerunt, sub auctoritate vestri nominis ad usiae silentium
sunt coacti: quod verbum a vobis quondam 
contra Ariomanitarum haeresim inventum, a nobis
semper sancte fideliterque susceptum est.
2. Quo sensu synodus homousion amplectatur. Homoeusion non respuit.---Nam homousion sermonem
ad veram et legitimam ex Deo patre unigeniti Dei
nativitatem sumus amplexi, detestantes secundum
Sabellii blasphemias ipsam unionem, neque aliquam
partem Patris esse Filium intelligentes; sed ex toto
 atque perfecto innascibili Deo, totum atque perfectum
unigenitum Deum natum, unius a nobis idcirco
699 vel usiae vel substantiae cum Deo patre confessum,
ne creatura potius, aut adoptio, aut appellatio
videretur. Et quia ex ipso esset, ut ex patre
filius, ut ex Deo Deus, ut ex virtute virtus, ut ex spiritu
spiritus, ut lumen ex lumine; similitudinem quoque
ejus ad Deum patrem non inviti audientes (quippe cum
imago invisibilis Dei sit) (Coloss. I, 13), sed eam solam
similitudinem dignam ad Patrem intelligentes,
quae veri Dei sit ad Deum verum: ita ut non unio
divinitatis, sed unitas intelligatur; quia unio sit singularis,
unitas vero secundum nativitatis veritatem
plenitudo nascentis sit: maxime cum Dominus ipse
Jesus Christus ad discipulos suos sit professus, dicens:
 Ego et Pater unum sumus (Joan. X, 30); quo
non solum charitatem quae ad Patrem est, sed et divinitatem
quae Dei ex Deo est, significat; secundum
illud: Qui me vidit, vidit et Patrem (Joan, XIV, 9); et,
Si mihi non vultis credere, vel operibus meis credite,
quia Pater in me est, et ego in Patre (Joan. X, 38).
3. Filius ante tempus. Patre minor in forma servi.---Hanc igitur fidem semper tenentes, et tenebimus,
detestantes quoque eos qui dicunt, Non erat ante
quam nasceretur: non quod unigenitum Deum innascibilem
 praedicemus, sed quod impium sit maxime,
Deo temporum tempus aliquod anteferre; cum ipsum
illud, antequam nasceretur non fuit, sit temporis.
Sed et obedientem quoque Patri Filium etiam
usque ad mortem crucis, secundum infirmitatem
adsumpti hominis, non negamus: cum ipse de adscensu
suo ad coelos locutus sit: Si diligeretis me,
gauderetis quia vado ad Patrem; quia Pater major
me est (Joan. XIV, 28). Per cujus carnis susceptionem
nos sibi fratres connuncupare dignatus est (Joan.
XX, 17), cum in forma Dei manens, forma servi esse
voluit.
4. Lapsi retractant quod gesserunt. Erroris auctores
damnant. Itaque, Charissimi, cum ex litteris vestris
in usiae silentio fraudem se passam, simplicitas
 nostra cognoscat; etiam pietatem eorum, qui Arimino
Constantinopolim reverterunt, conventos, sicut
epistola  vestra contenta testatur, neque eos
ad tantarum blasphemiarum damnationem potuisse
compellere, 700 fidelis dominici nominis praedicator
frater noster Hilarius nuntiaverit: nos quoque
ab his omnibus, quae per ignorantiam perperam gesta
sunt, referimus: Auxentium et Ursacium ac Valentem,
Gaium, Megasium et Justinum  excommunicatos
habemus secundum litteras vestras: et certe, ut
diximus, juxta fratris nostri Hilarii professionem,
qui se pacem cum his qui horum sectarentur errores,
habiturum negavit: blasphemias quoque omnes,
quas litteris vestris subjecistis, damnamus, maximeque
eorum sacerdotes apostatas respuentes, qui in
 loca fratrum indignissime exsulantium, quorumdam
aut ignoratione aut impietate  sunt substituti:
pollicentes hoc coram Deo atque etiam confitentes,
ut quisque his, quae statuimus, intra Gallias putaverit
renitendum, a communione ac sede sit sacerdotii
abjiciendus. Neque enim, ut alias, aut occasionem
praedicandi  non damnando permittens, aut contra
Deum et Christi unigeniti Dei majestatem aliter,
quam nos de homousii significatione sentimus obnitens,
dignus erit sanctitate sacerdotii nominis judicandus:
 a quo etiam Saturninum, qui statutis salubribus
impiissime contradicit, secundum fratrum
nostrorum geminas jam litteras  excommunicatum
ab omnibus Gallicanis episcopis Charitas Vestra cognoscat:
quem et vetera dissimulata (jam diu licet)
crimina, et caetera edita epistolis suis novae temeritatis
irreligiositas indignum episcopi nomine esse
fecerunt.
Explicit fides catholica exposita apud Fariseam
civitatem ab episcopis Gallicanis ad Orientales episcopos.