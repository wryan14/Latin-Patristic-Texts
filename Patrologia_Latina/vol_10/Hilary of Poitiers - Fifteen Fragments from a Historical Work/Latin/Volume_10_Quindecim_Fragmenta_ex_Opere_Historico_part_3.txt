Synodi Sardicensis   ad universas Ecclesias.
(Scriptae an. 347.)
1. Synodi causa.---Multa quidem et frequenter
ausi sunt Ariani haeretici adversus servo, 622 Dei,
qui fidem rectam et catholicam custodiunt. Adulterinam
namque doctrinam inserentes, orthodoxos persequi
tentaverunt. In tantum autem nunc exsurrexerunt
contra fidem, ut non  religiosam pietatem
clementissimorum imperatorum lateret. Denique,
gratia Dei adjuvante, etiam ipsi clementissimi imperatores
congregaverunt  ex diversis provinciis
et civitatibus ipsam synodum sanctam, et in Sardicensium
civitate fieri permiserunt: ut omnis quidem
 dissensio amputaretur, iniqua autem doctrina penitus
expulsa, pietas sola, quae est in Christo, ab omnibus
custodiretur. Venerunt enim ab Oriente episcopi
cohortatione excitati piissimorum imperatorum,
maxime propter id quod frequenter in murmuratione
fuit, id est, de dilectissimis fratribus nostris et coepiscopis,
Athanasio episcopo Alexandriae et Marcello
episcopo Ancyro-Galatiae.  Arbitramur autem etiam
ad vos ipsos pervenisse eorum calumnias, et aures
vestras tentasse eos commovere non dubitavimus:
ut adversum innocentes quidem quae dicunt credatis,
sceleratae autem haereseos suae suspicionem tegant.
Sed non diutius haec illis facere permissum est.
Est enim gubernator Ecclesiarum Dominus,  qui
pro Ecclesiis et pro omnibus nobis mortem sustinuit,
 et  propter eas Ecclesias adscensum in coelos omnibus
nobis tribuit.
2. Synodum adire trepidant Eusebiani.---Olim quidem
scribentibus Eusebio, Mario, Theodoro, Diognito,
Ursacio et Valente,  Julio, consacerdoti nostro,
Romanae Ecclesiae episcopo, adversum praedictos
 coepiscopos nostros (dicimus autem Athanasium et
Marcellum ; ut scripserunt ex aliis locis ut  episcopi
nostri; quae autem ab Eusebio facta sunt, nihil
aliud quam falsitatis et mendacii fuisse plena. Nam
etsi ex eo , quo vocati sunt  a Julio episcopo
carissimo 623 fratre nostro, claruit noluisse eos venisse
ex ipsis litteris quibus eorum mendacia detecta
sunt (venissent enim, si habuissent fiduciam eorum
quae gesserunt adversus coepiscopos nostros); licet
(leg. tamen pro licet) etiam ex ipsis, quae fecerunt
in isto sancto et magno concilio, manifestior falsitatis
suae commenta prodiderunt. Venerunt enim et
ad Sardicensium civitatem, et videntes Athanasium
et Marcellum, Asclepam et alios, timuerunt venire ad
judicium: et non semel neque iterum, sed frequenter
 vocati contempserunt invitationem synodi omnium
nostrorum (f. nostrum), qui convenimus episcopi,
et maxime venerabilis senectae Ossium, qui et
propter aetatem et confessionem et tanti temporis
probatam fidem,  qui tantum laborem id aetatis
pro Ecclesiae utilitate sustinuit, ut omni reverentia
dignissimus habeatur. Exspectantibus omnibus, et
cohortantibus eos venire ad judicium, ut omnia, quae
de consacerdotibus nostris (add. abeuntibus) vel
dixerunt vel scripserunt, praesentes possent convincere,
vocati non venerunt, sicut praediximus: ostendentes
etiam ex his falsitatem suam, non solum
commentitiam fraudem aut exquisitam versutiam
quam fecerunt prodentes per excusationem. Qui enim
habent fiduciam probare ea quae absentes dicunt, haec
 praesentes parati sunt convincere. Sed quia venire
non ausi sunt, arbitramur de caetero neminem ignorare,
etiam si illi iterum malitiam suam exercere
voluerunt, nihil sufficientes probare adversus consacerdotes
nostros, quos incusant quidem absentes,
praesentes autem fugiunt.
3. Fugiunt; quanta et quot eorum crimina.---Fugerunt
enim, dilectissimi Fratres, non solum propter
 hos quos falso adpetiverunt, verum etiam (supple
propter) hos qui ex diversis locis convenerunt,
ut eosdem multis criminibus arguerent. Ferrum
enim et vincula proferebant de exsilio revertentes
viri. Et rursum ab his, qui adhuc in exsilio detinentur,
 missi affines et proximi, amici et fratres,
querelas vel eorum qui supersunt detulerunt, vel
eorum qui in ipsis exsiliis decesserunt, indignam injuriam
prosecuti sunt. Et, quod est maximum, episcopi
aderant, quorum alter ferrum et catenas praeferebat,
624 quas per eos  cervicibus suis portaverat;
alii ex eorum insimulatione mortem  sibi
intentatam testificabantur. In tantum enim desperationis
eruperunt ut etiam episcopos  interfecissent
quidem, nisi fugissent ipsorum cruentas manus.
 Decessit enim coepiscopus noster beatissimus
 Theodulus fugiens ipsorum infestationem. Jussus
est enim ex ipsorum insimulatione mori. Alii autem
gladiorum signa, plagas et cicatrices ostendebant.
Alii se fame ab ipsis excruciatos querebantur. Et
haec non ignobiles testificabantur viri: sed de ecclesiis
omnibus electi, propter quas huc convenerunt,
res gestas edocebant, milites armatos, populos cum
fustibus, Judicum minas, falsarum litterarum  suppositiones.
Lectae sunt enim litterae factae a Theognito
falsae adversum coepiscopos nostros Athanasium
et Marcellum , ut et imperator adversus ipsos
commoveretur. Et haec convincebant ii, qui tunc
ipsius Theogniti diacones fuerunt. Ad haec virginum
nudationes, incendia ecclesiarum, carceres adversus
 ministros Dei: et haec omnia propter iniquam
atque exsecrabilem haeresim Ariomanitarum. Qui
enim communioni eorum renuntiabant, necessitate
patiebantur (f. cogebantur) ista tolerare.
4. Sardicam ingressi adversariorum reformidant
praesentiam.---Haec igitur considerantes, in angusto
se teneri pervidebant. Erubescentes quidem confiteri
ea quae commiserunt, eo quod de caetero non possent
 ea diutius occultare, venerunt tandem in Sardicensi
civitate; ut propter praesentiam, suspicionem  quasi
mali actus viderentur excludere. Videntes enim eos qui
a se fuerant falsis oppressi testimoniis, eos etiam
 quos vehementissime oppugnarunt; ex alia parte
accusatores conscientiae, etiam suorum criminum
proditores prae oculis habentes suis, venire vocati non
potuerunt (Graec. noluerunt), maxime consacerdotum
nostrorum Athanasii, Marcelli et Asclepii conscientia
perturbati: qui et implorabant judicium (et) provocabant
accusatores, ut eos non solum convincerent
de iis quae adversum sese falsa confinxerant,
verum etiam quae adversus Ecclesias  impia ac nefaria
commiserant, edocerent. Verum illi tanto terrore
625 comprehensi sunt, ut fugam facerent; et per
 illam fugam falsitatem suam detegerent ac nudarent.
5. Athanasii innocentia comprobatur.---Tametsi
non solum ex prioribus, sed etiam ex istis malitia
eorum et falsitas ostenderetur: ut nec existimata
fuga (leg. tamen ut nec ex ista fuga) occasionem aliquam
alterius malae artis invenire possent; probavimus,
secundum veritatem et rationem (veritatis
rationem) ea, quae ab illis commissa sunt, inquiri
oportuisse: et invenimus eos etiam de his fuisse
mendaces, et nihil aliud quam impugnationem adversus
consacerdotes nostros exercuisse. Quem enim
dicebant ab Athanasio interfectum fuisse nomine
Arsenium, habetur in numero vivorum. Unde ex
hoc etiam caetera, quae ab ipsis jactabantur, patuit
esse plena mendacii et falsitatis. Quod autem de calice
 fracto aliqua loquebantur (leg. tamquam fracto
loquebantur) a Machario presbytero Athanasii;
 testificati qui praesentes fuerunt ex Alexandria de
eodem loco, eo quod nihil tale esset factum. Sed et
episcopi scribentes ex Aegypto ad Julium consacerdotem
nostrum, abunde asseverarunt, nec suspicionem
hujusmodi ibidem fuisse (Exstat haec epistola
apud Athanas., t. I, p. 722). Dicunt autem  acta
etiam se habere adversus ipsum: quae habent autem,
absente parte altera constat fuisse confecta.  Simul
tamen ipsis actis gentilis et catechumenus interrogatus
 dicebat, intus se fuisse quando super ventum
fecit Macharius, interrogatus dicebat, famosissimum
illum Scyrum infirmantem in ecclesia (ἐν κελλίῳ)
jacuisse: ut ex hoc appareat, ex toto mysterium
non fuisse celebratum, eo quod catechumeni
intus fuerint,  sed male habentes jacuerint. Nam
et ipse totius malitiae Scyrus commentator, exussisse
Athanasium quemdam de divinis Scripturis librum
dicebat. Ad hoc convictus confiteri coepit, infirmatum
se fuisse quando Macharius praesens fuit; ut ex
hoc etiam falsum testem illum  esse appareret.
Denique falsitatis praemium eidem Scyro honorem
(Graec. ὄνομα, nomen) episcopatus dederunt, homini
qui neque 626 presbyter quidem fuit. Venientes
enim duo presbyteri nunc ad concilium (qui eo temporis
 cum Melitio fuerant, postmodum ab Alexandro
episcopo Alexandriae beatae memoriae viro suscepti
sunt, nunc cum Athanasio agunt), testati sunt
nusquam omnino istum Melitii fuisse presbyterum,
neque omnino habuisse eum Melitium  in eodem
loco, apud Mareotem, ecclesiam, nec ministrum:
quem tamen nunc velut episcopum illum secum adduxerunt,
qui ante nec presbyter fuit: ut nomine episcopatus
videantur falsitatem suam tegere apud audientes.
6. Marcellus et Asclepas irreprehensibiles.---Lectus
autem est et liber, quem conscripsit frater et
coepiscopus noster Marcellus: et inventa est  Eusebii
et qui cum ipso fuerant exquisita malitia. Quae
enim ut proponens Marcellus posuit, haec eadem
quasi jam comprobans proferret, adsimularunt.
 Lecta sunt ergo quae sequebantur, lecta etiam quae
anteposita erant quaestioni; et recta fides ejus inventa
est. Neque enim a sancta Virgine Maria, sicut
ipsi confingebant, initium  dabat Deo Verbo; neque
finem habere regnum ejus, sed regnum ejus sine
principio ac sine fine esse conscripsit. Sed Asclepius
coepiscopus noster acta protulit, quae confecta sunt
apud Antiochiam praesentibus adversariis et Eusebio
ex Caesarea, et ex sententiis  judicatum episcopum
ostendisse esse inreprehensibilem.
7. Eusebianorum scelera, nomina et artes.---Merito
 ergo acciti frequenter, non ausi sunt venire:
merito fugerunt conscientiae suae impulsu praecipitati.
Fuga enim falsitates suas confirmaverunt, et
credi ea fecerunt, quae praesentes accusatores eorum
dixerunt et ostenderunt. Quid igitur? Supra haec
omnia etiam olim depositos atque ejectos Ecclesia
propter haeresim Arii non solum susceperunt, sed
etiam in majorem provexerunt gradum, diacones
quidem in presbyterium,  de presbyterio autem
in episcopatum, propter nihil aliud, nisi ut impiam
doctrinam dilatare ac disseminare possent, et 627
piam corrumperent fidem. Sunt autem istorum
 post Eusebium duo auctores etiam Theodorus ab
Heraclia, Narcissus a Neroniade Ciliciae, Stephanus
ex Antiochia, Georgius ex Laodicia,  licet timens
 non adfuerit de Oriente, Acacius ex Caesarea Palaestinae,
Menophantus ex Epheso Asiae, Ursacius a Singiduno
Moesiae, Valens ex Mursa Pannoniae. Etenim
praedicti etiam (supple iis) qui ab Oriente secum venerunt,
non permiserunt sanctum Concilium intrare,
neque omnino in Ecclesiam Dei sanctam accedere.
Venientes etenim Sardicam per singula loca synodos
faciebant inter se, et pactiones cum interminationibus,
ut omnino venientes Sardicam ad judicium non
accederent, neque in unum cum sancta (Graec. et
magna) synodo convenirent:  et ad id solum venerunt,
coetum praesentiam suam qui statim fugerunt.
Haec enim scire potuimus a consacerdotibus nostris,
 Ario scilicet ex Palaestina, Stephano de Arabia:
qui cum ipsis venerunt quidem, sed ab eorum perfidia
 recesserunt. Hi enim venientes in sanctam synodum,
violentiam quidem, quam passi fuerant, conquerebantur;
nihil autem ab ipsis recte agi asserebant:
asserentes (f. adjicientes) etiam hoc, quod
essent ibi plurimi rectae fidei, qui prohibebantur ab
ipsis venire ad nos propositis interminationibus. Hac
 igitur causa in uno loco (Graec. οἴκῳ) omnes manere
sategerunt, et nec parum temporis,  nec habere
eos liberam facultatem permiserunt.
8. Synodi sententia.---Quia ergo non oportuit
conticescere, nec inulta  retinere, falsitates, vincula,
homicidia, pugnas, falsas epistolas, verberationes,
nudationes virginum, exsilia, eversiones ecclesiarum,
 incendia, translationes de ecclesia ad
majores, et ante omnia contra rectam fidem insurgentes
Arianae haeresis doctrinas: ex hac causa carissimos
quidem fratres et coepiscopos nostros Athanasium
Alexandriae, et Marcellum Ancyrogalatiae, et
Asclepium Gazae, et eos qui cum ipsis erant ministrantes
Deo, innocentes et puros pronuntiamus,
628 scribentes ad unamquamque eorum provinciam,
 ut cognoscerent singularum ecclesiarum plebes
sacerdotis sui integritatem, et habere se episcopum
suum, illos autem, qui se eorum ecclesiis immerserunt
luporum more, id est, Gregorium in Alexandria,
Basilium in Ancyra, et Quintianum in Gaza,
neque  nomen habere episcopi, neque communionis
omnino eorum habere participatum, neque
suscipere ab aliquo eorum litteras, neque ad eos
scribere, illos autem, hoc est, Theodorum, Narcissum,
Acacium, Stephanum, Ursacium et Valentem,
Menophantum, et Georgium (etsi timens,  ut dictum
est, non adfuit, sed tamen quia a beatae memoriae
Alexandro episcopo quondam Alexandriae dejectus
est), et quod sit tam ille, quam etiam caeteri
 qui comprehensi sunt, furoris Ariani, et
 propter objecta crimina, hos omnes aequali sorte dejecit
sancta synodus de episcopatus gradu: et judicavimus
non solum illos episcopos non esse, sed
neque communionem quidem cum fidelibus habere.
Separantes enim Filium, et alienantes Verbum a
Patre, separari ab Ecclesia catholica oportet, et
 alienos esse a nomine Christiano. Sint igitur vobis
anathema, eo quod ausi sunt adulterare verbum
veritatis. Apostoli enim est praeceptum: Si quis
vobis evangelizaverit praeter quam quod accepistis,
anathema sit (Gal. I, 9). His neminem communicare
denuntiate: nulla enim communicatio luci ad
tenebras. Hos omnes longe facite: nulla enim participatio
Christo ad Belial. Observate, Carissimi,
ut neque scribatis ad eos, neque eorum accipiatis
litteras. Curate autem etiam, dilectissimi Fratres
et consacerdotes, quasi praesentes spiritu huic interfueritis
synodo, omnia quae a nobis instituta
sunt confirmare per litteras vestras, ut ab omnibus
episcopis idem sentire, atque unam esse omnium
voluntatem ex litterarum consensione sit manifestum.
   Optamus, Fratres, vos in Domino
bene valere. Explicit.
629 Incipit   exemplum epistolae factae (an. 347) ad
Julium urbis Romae episcopum, Julio episcopo a synodo
directae.
9. Cur Julius non adfuerit synodo. Petri sedis praerogativa.---Quod semper credidimus, etiam nunc
sentimus: experientia enim probat et confirmat, quae
quisque auditione audivit. Verum est enim, quod
beatissimus magister gentium Paulus apostolus de
se locutus est:  An experimentum quaeritis ejus,
qui in me loquitur Christus (II Cor. XIII)? quamquam
utique quia in ipso Dominus Christus habitavit, dubitari
non possit  Spiritum sanctum per animam
 ejus locutum, et organum corporis personasse. Et tu
itaque, dilectissime frater, corpore separatus, mente
concordi ac voluntate adfuisti: et honesta fuit et necessaria
excusatio absentiae, ne aut lupi schismatici
furtum facerent et raperent per insidias, aut canes
haeretici rabido furore exciti insani oblatrarent, aut
certe serpens diabolus  blasphemiorum venenum
effunderet. Hoc enim optimum et valde congruentissimum
esse videbitur, si ad caput, id est ad Petri
apostoli sedem, de singulis quibusque provinciis Domini
referant sacerdotes.
 10. Legati Julii.---Quoniam ergo universa, quae
gesta sunt, quae acta, quae constituta, et chartae
continent, et vivae voces carissimorum fratrum et
compresbyterorum nostrorum Archydami  et Philoxeni,
et carissimi filii nostri Leonis diaconi verissime
et fideliter exponere poterunt; pene supervacuum
videatur eadem his inserere litteris. Patuit
apud omnes, qui convenerunt ex partibus Orientis,
qui se appellant episcopos (quamquam sint ex his
certi auctores (superiori epistola num. 7 nominati),
quorum sacrilegas mentes Ariana haeresis pestifero
tinxit veneno) diu tergiversatos propter diffidentiam
ad judicium venire noluisse, tuamque et nostram reprehendisse
communionem, quae nullam habebat
culpam: quia non solum octoginta episcopis testantibus
 de innocentia Athanasii pariter credidimus (in
Concilio Alexandrino, cujus epistola indicatur num. 5);
sed et conventi per presbyteros tuos et per epistolam,
 ad synodum quae futura erat in urbe Roma
venire noluerunt: et satis erat iniquum,  illis
contemnentibus, tot sacerdotibus testimonium perhibentibus,
Marcello et Athanasio denegare societatem.
630 11. Tria in synodo tractanda.---Tria fuerunt,
quae tractanda erant. Nam et ipsi religiosissimi imperatores
permiserunt, ut de integro universa discussa
disputarentur, et ante omnia de sancta fide et
de integritate veritatis, quam violaverunt. Secunda
de personis, quas dicebant esse  dejectas; de iniquo
judicio, vel si potuissent probare, justa fieret
 confirmatio. Tertia vero quaestio, quae vere quaestio
appellanda est, quod graves et acerbas injurias, intolerabiles
etiam et nefarias contumelias ecclesiis fecissent,
cum raperent episcopos, presbyteros, diacones,
et omnes clericos in exsilium mitterent, ad
deserta loca transducerent, et fame, siti, nuditate, et
omni egestate necarent; alios clausos carcere et squalore
et putore conficerent, nonnullos ferreis vinculis
ita (adde stringerent), ut cervices eis arctissimis circulis
strangularentur. Denique ex ipsis quidam vincti
in eadem injusta defecerunt poena: quorum ambigi
 non potest martyrio gloriosam mortem exstitisse.
Adhuc quoque audent quosdam retinere: nec ulla
causa fuit criminis, nisi quod repugnarent, et clamarent
quod exsecrarentur Arianam et Eusebianam
haeresim, et nollent habere cum talibus communionem,
 iis autem, qui secum sentire maluerunt,
prodesse. Et qui ante fuerant dejecti, non solum recepti
sunt, sed etiam ad clericalem dignitatem promoti,
et acceperunt praemium falsitatis.
12. Ursacii et Valentis perversitas.---Quid autem
de impiis et de imperitis adolescentibus Ursacio et
Valente statutum sit, accipe, beatissime frater. Quia
manifestum erat, hos non cessare adulterinae doctrinae
 lethalia semina spargere, et quod Valens
relicta ecclesia ecclesiam aliam invadere voluisset,
 et eo tempore, quo seditionem commovit, unus ex
fratribus nostris, qui fugere non potuit, Viator
obruptus et conculcatus in eadem Aquileiensium civitate
die tertia defecit: causa utique mortis fuit Valens,
qui perturbavit, qui sollicitavit. Sed ea quae
beatissimis Augustis significavimus cum legeritis,
facile pervidebitis, nihil nos praetermisisse, quantum
ratio patiebatur. Et ne molesta esset longa narratio,
qui fecissent, et  quae commisissent, insinuavimus.
13. Synodi placita Siciliae, Sardiniae et Italiae per
Julium addiscenda.---Tua autem excellens prudentia
disponere debet, ut per tua scripta, qui in Sicilia,
631 in Sardinia, in Italia sunt fratres nostri, quae
acta sunt et quae definita cognoscant; et ne ignorantes
 eorum accipiant litteras communicatorias, id est
 epistolia, quos justa sententia degradavit, perseverent
autem Marcellus et Athanasius et Asclepius
in nostra communione: quia obesse eis non poterat
iniquum judicium,  et fuga, et tergiversatio eorum,
qui ad judicium omnium episcoporum,  qui
convenimus, venire noluerunt. Caetera, sicuti superius
commemoravimus, plena relatio fratrum, quos
sincera charitas tua misit, unanimitatem tuam
perdocebit. Eorum autem nomina, qui pro facinoribus
 dejecti sunt, subjicere curavimus: ut sciret eximia
Gravitas tua, qui essent communione privati.
Uti ante praelocuti sumus, omnes fratres et coepiscopos
nostros litteris tuis admonere digneris, ne
 epistolia, id est, litteras communicatorias eorum
accipiant.