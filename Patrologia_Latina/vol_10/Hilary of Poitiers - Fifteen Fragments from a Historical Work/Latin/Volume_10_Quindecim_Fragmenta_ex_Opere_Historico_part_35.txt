INCIPIT EXEMPLUM EPISTOLAE VALENTIS, URSACII ET ALIORUM
AD GERMINIUM (anno 366 scriptae).
Domino religiosissimo fratri  Germinio, Valens,
Ursacius, Gaius et Paulus salutem.
1. Germinius accusatur quod homoeusion defendat.---Cum de spe et salute sollicitudo incumbit, magis laudandi
esse debent qui solliciti sunt, quam reprehensionem
aliquam sustinere. Salus autem ac spes principaliter
in fide catholica consistit. Et ideo quamvis
 conventione a dominis nostris fratribus et coepiscopis
nostris Valente et Paulo admonita noluerit
ad id quod rumor jactitat de te respondere, domine
religiosissime: tamen quia litteris tuis testificatus es,
te in eadem charitate perseverare, et paratum esse
 illibatam dilectionem habere erga nos ostendere;
propterea in unum apud Singidunum congregati, iterum
his commonefacimus sanctitatem tuam, ut omni
occasione ambigui exclusa, digneris rursus rescribere
nobis. Si a fide catholica, quae Arimini a
sancto concilio exposita confirmataque est, cui etiam
universi Orientis episcopi consenserunt, sicuti 706
jam professus es te non recessurum, apertius quaeritur
significes. Est autem hoc, sicut in ea cautum est:
Similem dicimus Filium Patri secundum Scripturas,
non secundum substantiam, aut per omnia,  sed absolute.
Si enim haec expositio immutata fuerit; manifeste
quondam Basilii  perfida assertio, propter
quam synodus facta est, qua etiam merito damnata
est, reparabitur.
 2. Retractatio illius deposcitur.---Dignare igitur
hoc, quod quaeritur, evidenter litteris tuis declarare:
non dixisse, aut dicere, vel dicturum, similem esse
per omnia Filium Patri excepta innativitate: ne
quod perlatores litterarum Jovianus diaconus et
Martyrius subdiaconus verbo deprecationis suae ante
praedictos dominos meos fratres et coepiscopos nostros
Valentem et Paulum asserebant, magis credibile
 esse videatur, quia per omnia similem esse Filium
Patri profitearis. Si enim sic te, sicut optavimus,
sentire scriptis tuis manifestaveris; querelam
pro injuria a quibusdam clericis tuis Palladio et Gaio
fratribus et coepiscopis nostris factam (f. facta), licet
nolueris, sicut prima conventione admonitus es,
exquirere ad aestimationem tuam  pertinet, illis
scilicet praestantibus pro sua temeritate rationem.
Haec per Secundianum presbyterum, Pullentium lectorem,
et Candidianum exorcistam transmisimus
Charitati tuae XV calendas januarias (anno 366),
Gratiano nobilissimo P. et Dagalaifo conss., exemplum
penes nos retinentes.