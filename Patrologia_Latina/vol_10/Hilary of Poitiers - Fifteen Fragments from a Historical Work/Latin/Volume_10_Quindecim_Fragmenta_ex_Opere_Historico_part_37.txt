 INCIPIT RESCRIPTUM  GERMINII AD RUFIANUM, PALLADIUM,
ET CAETEROS (an. 367).
Dominis Fratribus religiosissimis Rufiano, Palladio,
Severino, Nichae, Heliodoro, Romulo, Muciano et
Stercorio Germinius in Domino salutem.
1. Filium Patri per omnia similem esse et traditione
et Scripturis doceri.---Vitalis V. C.  militantis in
officio sublimis Praefecturae relatione comperimus,
desiderare Sanctitatem vestram, significari 707 vobis
aperte quid est, quod de fide nostra Valenti, Ursacio,
Gaio et Paulo displiceat. Necessarium duxi,
his litteris patefaciendum Sanctitati vestrae, et id,
quod in vobis ipsis ab initio esse confido, dicere. Nos
hoc quod et a patribus traditum accepimus, et divinis
Scripturis quod semel didicimus, et quotidie docemus,
 Christum Dei filium Dominum nostrum per
omnia Patri similem, excepta innativitate, Deum
de Deo, lumen de lumine, virtutem de virtute, integrum
de integro, perfectum de perfecto, ante saecula
et ante universa, quae intelligi vel dici possunt,
genitum, cujus nativitatem nemo scit nisi solus Pater,
ipso Filio adserente: Quia nemo novit Filium nisi Pater,
neque Patrem quis novit nisi Filius, et cui voluerit
Filius revelare (Matth. XI, 27): per quem facta sunt
omnia, sine quo factum est nihil, secundum divinas
voces ipsius Salvatoris nostri Filii dicentis: Pater
meus usque modo operatur, et ego operor (Joan. V, 18);
et iterum, Quaecumque enim Pater facit, haec et similiter
Filius facit (Ibid., 19); et iterum, Ego et Pater
unum sumus (Joan. X, 30); et iterum, Qui me vidit,
 vidit et Patrem (Joan. XIV, 9); et iterum, Quomodo
Pater vitam habet in semetipso, ita dedit et Filio vitam
habere in semetipso (Joan. V, 26); et iterum, Sicut Pater
suscitat mortuos et vivificat, ita et Filius quos vult
vivificat (Ibid., 21); et iterum, Creditis in Deum, et in
me credite (Joan. XIV, 1); et iterum, Neque enim Pater
 judicat quemquam, sed omne judicium dedit Filio,
ut omnes honorificent Filium sicut honorificant Patrem
(Joan. V, 22, 23); et iterum cui Pater dixit,
Faciamus hominem ad imaginem et similitudinem nostram
(Gen. I, 26), nec dixit, ad imaginem tuam, vel,
ad imaginem meam, ne aliquam dissimilitudinem in
Filii sui divinitate demonstraret: sed propterea
conjunxit, ad imaginem et similitudinem nostram, ut
Filium suum sibi similem per omnia Deum manifestaret.
Iterum Evangelista, Vidimus gloriam ejus, gloriam
quasi unigeniti a Patre, plenum gratia et veritate.
(Joan. I, XIV.) Et Apostolus ad Corinthios, In quibus
Deus hujus saeculi excaecavit mentes infidelium, ut non
refulgerent illuminatione Evangelii gloriae Christi, quae
est imago Dei (II Cor. IV, 4). Et iterum idem Apostolus:
 Et transtulit nos in regno filii charitatis suae, in
quo habemus redemptionem et remissionem peccatorum,
qui est imago Dei invisibilis, primogenitus omnis
creaturae (Coloss. I, 13 et seqq.). Et iterum idem Apostolus:
708 Hoc enim sentite in vobis, quod et in
Christo Jesu, qui cum in forma Dei esset, non rapinam
arbitratus est se esse aequalem Deo, sed semetipsum
exinanivit formam servi accipiens, in similitudine
hominum factus (Philip. II, 5 et seqq.). Quis non
intelligat, quia quemadmodum secundum servi formam
vera fuit caro nostra in Christo; ita et in Dei
forma vera sit divinitas Patris in Filio? Et iterum:
Videte ne quis vos seducat per philosophiam et inanem
fallaciam secundum traditionem hominum, secundum
elementa hujus mundi, et non secundum Christum;
 quia in ipso habitat omnis plenitudo divinitatis corporaliter
(Coloss. II, 8). Si ergo omnis plenitudo divinitatis
inhabitat in Christo, jam non ex parte similis et ex
parte dissimilis, sicut nunc asserunt, qui propter
contentionem suae libidinis retrorsum abeuntes, semetipsos
a nobis averterunt.
2. Quae in contrarium afferuntur qui explicanda.---Nam quod putant se pro magno de divinis Scripturis
proferre, ut dicant Christum facturam et creaturam:
e contrario nos secundum Scripturas dicimus
viam, et januam, et lapidem offensionis, et petram
scandali, et fundamentum, et brachium, et manum,
et sapientiam, et verbum, et agnum, et ovem, et pastorem,
et sacerdotem, et vitem, et diem, et alia. Sed
haec omnia sic intelligimus et dicimus, ut virtutes et
 operationes filii Dei intelligamus, non ut divinam
ejus ex Patre nativitatem hujuscemodi nominibus
comparemus; quia ex nihilo omnia per Filium facta
sunt, Filius autem non ex nihilo, sed ex Deo patre
est genitus.
3. Valentis inconstantia, et fidei a Marco Arethusio
 editae occasio.---Miror autem praedictum Valentem
aut oblitum esse, aut certe subdole dissimulare,
quid in praeteritum gestum definitumque sit. Nam
sub bonae memoriae Constantio imperatore, quando
inter quosdam coeperat esse de fide dissensio, in
conspectu ejusdem imperatoris, praesentibus Georgio
episcopo Alexandrinorum Ecclesiae,  Pancratio
Pelusinorum, Basilio episcopo tunc Anquiritano,
praesente etiam ipso Valente et Ursacio, et  mea
parvitate, post habitam usque in noctem de fide disputationem
et ad certam regulam perductam, Marcum
 ab omnibus nobis  electum fidem dictasse, in
qua fide sic conscriptum est: Filium similem Patri
per omnia, ut sanctae dicunt et docent Scripturae: cujus
integrae professioni consensimus omnes, 709 et
manu nostra subscripsimus. Si autem nunc aliquid
spiritus hujus mundi suggerit, ex aperto adhuc scire
non possumus. Nam ut nos professi sumus de Scripturis
per omnia similem Filium Patri, excepta innativitate;
exponant et illi de Scripturis, quemadmodum
parte similis sit, parte dissimilis.
4. Et ideo, Fratres dilectissimi, haec intrepidanter
 et sine mora vestrae dilectionis ad conscientiam, per
Cyriacum officialem, cujus prima inventa occasio est
post Carinium diaconem quem ad vos misi, professionem
destinavit: 710 ut per vestram quoque vigilantissimam
devotionem apud Deum universae fraternitati
intimetur, ne quis fallacis diaboli laqueis
 ignorans implicetur. Jam vestrae est unanimitatis,
rescribere mihi quid vobis sanctus Spiritus suggerat.
Sane intimo Charitati Vestrae, me huic epistolae, propterea
quod manus dolerem, subscribere non potuisse:
subscribendum autem mandasse fratribus et compresbyteris
nostris Innocentio, Octavio et Catulo.<span class="text-blue-600 font-bold"