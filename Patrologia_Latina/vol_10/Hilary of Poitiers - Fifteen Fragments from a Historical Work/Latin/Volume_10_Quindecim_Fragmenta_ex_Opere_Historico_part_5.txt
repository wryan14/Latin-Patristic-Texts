ITEM NOMINA EPISCOPORUM INFRA, QUI SYNODO SARDICENSI
ADFUERUNT ET SUBSCRIPSERUNT IIDEM IN JUDICIO.
 15. Ossius ab Spannia Cordobensis, Annianus ab
Spanniis de Castolona, Florentinus ab Spaniis de
Emerita,  Dominianus ab Spaniis de Asturica,
Castus ab Spaniis de Caesara Augusta, Praetextatus
ab Spaniis de Barcilona, Maximus a Tuscia de Luca,
632 Bassus a Macedonia de Diocletianopoli, Porphyrius
a Macedonia de Philippis, Marcellus a Macedonia
de  Ancyra Gallaciae, Euterius a Procia de
Caindo, Asclepius a Palaestina de Gaza,  Moysius a
Thessalia de Thebis, Vincentius a Campania de Capua,
Januarius a Campania de Benevento, Prothogenes
 a Dacia de Serdica, Dioscorus de Thracia,
 Hymenius a Thess. de Pearata, Lucius a Thracia
de Caynopoli (an Hadrianopoli?),  Lucius ab Italia
de Verona, Evagrius a Macedonia de Heraclianeo
 (Ms. Eraclialineo), Dionysius ab Achaia de Lignedon,
Julius ab Acacia de  Thebe eptapyleos. Athenodorus
ab Achaia de Blatea (Lab. a Dacia de Blacena).
Diodorus ab Asia de Tenedos, Alexander a
Thessalia de Larissa, Aethius a Macedonia de Thessalonica,
Vitalis a Dacia ripensi de Aquis, Paragorius
a Dardania de Scupis, Trifon ab Achaia de
 Marciarce, Athanasius ab Alexandria, Gaudentius
ab Achaia (a Dacia) de Naiso, Jonam a Macedonia de
Particopoli (Parthenopoli, aut Paroecopoli), Alypius
 ab Achaia de Magari. Macedonius ab Ardania (Labb.
a Dardania) de Ulpianis,  Calvus ab Achaia ripensi
de Castra martis, Fortunatianus ab Italia de
Aquileia, Plotarcus ab Acacia  de Patras, Eliodorus
a Nicopoli, Eutarius a Pannoniis,  Arius a
Palaestina, Asturus ab Arabia,  Cocras ab Achaia de
Asapofebiis. Stercorius ab Apulia de Canusio. Calepodius
a Campania, Lerenius (Athan. et Lab. Irenaeus)
ab Achaia de Secoro, Martyrius ab Achaia de
Neapoli, Dionysius  ab Arcaida de Elida, Severus
ab Italia de Ravennensi, Ursacius ab Italia de Brixa.
Portasius (Sirm. Protasius) ab Italia de Mediolano,
633 Marcus ab Asia de Fissia (Sirm. a Dacia de
Scissia), Verissimus a Gallia de Lugduno, Valens ab
Achaia (a Dacia) ripense de Scio, Palladius a Macedonia
 de Dui (Dio), Gerontius a Macedonia de Brevi,
Alexander ab Achaia de Morenis (Sirm. de Ceparisina),
Euthitius (f. Eutichius) ab Achaia, Titius ab
Asia de Montonis (an a Dacia de Montemnis?). Episcopi
omnes numero unus de sexaginta.
16. Athanasii innocentia manifesta. Sacrificii opus
solius est presbyteri.---Res, quantum arbitror (inquit
Hilarius), sermonis alterius interpretatione non
indiget. Nam omnia ita edicta sunt et expressa, ut in
lucem cognitionis elata sint: testes ex Aegypto compositi,
Athanasius ipse praesens, falsorum judicum
nocturna et turpis per conscientiam fuga, tantorum
scelerum gravis et subjecta universorum oculis
invidia.  Adde originem causae, ex qua in Athanasium
occasio est quaesita sententiae. Reus, presbyteri
 sui impetu, disturbati altaris in ipso sacrificiorum
tempore, ubi Scyrus presbyter adsistebat, arguitur.
Scyrus presbyter negatur, et criminis falsitas cum
auctore damnatur. Porro autem sacrificii opus sine
presbytero esse non potuit. Cum in hominem quaestio
est, ipse facti tam gravis nullus est locus, apud
Mareotem  ecclesia nulla est. Numquid potius ipsa
soli religio defecit? aut aliquo, ut adsolet, hiatu locus
violati sacrificii desedit? Scyrus de diacono 
episcopus adseritur ordinatus; ut de contumelia in
presbytero perpessa mentientis episcopi major auctoritas
sit. Sed locus ecclesiae  si fuit, et est: si non
est, nec fuit. Et quid ambiguum est, hos potius falsorum
criminum indices asseruisse factum esse, quod
 esse potuit (f. patuit) infectum; aut eos, qui postea indicarunt,
 constitutos non fuisse, quod si fuit, non
potest non fuisse?
17. Athanasii crimina non constant.---Si quis
igitur est humanis institutis ad usum  communis
intelligentiae eruditus, si quis prudentiae praeceptis in
viam consectandae veritatis insistit; animum intendat,
et quid in hujuscemodi negotiis tenere se arbitrii
velit, expendat: ratio interim de indiciorum
auctoribus exsistat. Haec duo indicata: unum quod
crimen affirmet, criminis locum non occupet (f.
nuncupet), perpessa injuria (f. perpessum injuriam)
hominem designet; aliud vero, quod crimen, locum,
hominem neget. Quaero, in quam te sententiam concedere
aequum videbitur? Certe, opinor, quisquam ab
 utroque consultus, et positus in medio utriusque sententiae,
634 ita loquetur: Si crimen est, docendum
est; si locus est, demonstrandus est: si homo, contuendus
est. At vero cum et facti fides, et loci religio,
et injuriae homo nullus est; vesanum existimabitur,
rebus judicem non exstantibus judicare.
18. Athanasii damnandi nulla causa.---Respicite
in coelum et astra, vos sacerdotes; et in eum, qui ex
nihilo fecit illa, cum libertate fidei et spei quam accepistis,
intendite, recordantes talem vobis futuri in
vos judicii formam esse propositam, ut quo judicio
judicaveritis, judicetur de vobis (Matth. VII, 2). Haec
quaerenti mihi respondete: Athanasium quo judicio
damnastis? Dicetis nempe, Episcoporum: et haec confessionis
vestrae erit venia. Secuti, inquit (f. inquietis),
 sumus sanctam judiciorum sub episcopali communione
reverentiam. Sed ignorasse vos negabitis,
Athanasio, cujus damnationem a vobis Valens, Ursacius,
Saturninus exigunt, ab Ossio, Maximino, Julio
redditam communionem? Non facio comparationem:
rogo, quae de crimine Athanasii vestra sententia fuit?
Presbyter ejus Macharius irruisse in ecclesiam Mareotidem
dicitur, Scyrum presbyterum perturbasse,
et salutis nostrae sacramenta projecisse: ad hujus rei
testes cathecumenum et gentilem interrogatos. Verum
postea a sanctis (Sardicae congregatis) nescitis
judicatum (adde, apud) Mareotem ecclesiam nullam
esse; Scyrum vero presbyterum non fuisse? Quid est,
quod secuti estis? Falsis episcopis auctoritatem datis,
 aliis vero negatis? Quae sunt, (supple perinde) atque
non essent decernitis: judicatis autem illa, quae non
sunt? Sed ut subjectioni (an suggestioni?) huic credideritis,
credo carcer exegit, custos institit, tortor
incubuit, gladius pependit, ignis ambussit. In non
exstantibus judicandi episcopalem apud vos auctoritatem
improbitas obtinuit: in veritate obtinenda sanctitas
fidem perdidit? O veros Christi discipulos! o dignos
successores Petri atque Pauli! o pios Ecclesiae
patres? o ambitiosos inter Deum plebemque legatos,
veritatem vos Christi falsitati hominum vendidisse!
Satisfecimus igitur  primae propositioni, qua spopondimus
Athanasium reum teneri nullius eorum, quae
objectatis, criminum posse. Superest, ut quid de Marcello
et Photino gestum sit, paucissimis dicam.
 19. Photini condemnatio, et Ursacii ac Valentis poenitentia.
---Photinus Sirmiensis Episcopus fuit a
Marcello imbutus: nam et diaconus sub eo aliquandiu
fuit. Hic corruptis innocentiae 635 moribus ac
disciplinis, turbare evangelicam veritatem persistebat
novis praedicationibus. Et hoc ita saepe est, ut cum
incrementa vitiorum detrimenta in amore Dei fecerunt,
vesanum depravatae scientiae studium increscat.
Igitur ad tollendum ex episcopatu Photinum, qui
 ante biennium jam in Mediolanensi synodo (an. 347)
erat haereticus damnatus, ex plurimis provinciis 
congregantur sacerdotes (an. 349), hoc magis solliciti
atque anxii, turbari rursum miscerique omnia,
quod jam pridem plures episcopos reos vel falsorum
in Athanasio judiciorum, vel communionis haeresis
Arianae, ab Ecclesia fuerat necesse resecare. Quam
opportunitatem nacti Ursacius et Valens, Romanae
plebis episcopum adeunt (an. 349), recipi se in Ecclesiam
deprecantur, et in communionem per veniam
admitti rogant. Julius  ex consilio veniam, quam
orabant, impertit: ut cum lucro catholicae Ecclesiae,
vires quoque detraheret Arianis, cum eos, qui unitatem
ante turbaverunt, consilii hujus et audaciae poenitentes
in communionem catholicam per veniam reconciliatae
 pacis admitteret.
20. Et quia non est nisi de veritate confessio, 636
nisi de vitio poenitentia, nisi venia de admisso;
Velens et Ursacius admittendi, ut orabant, in communionem,
de Athanasii innocentia, de judicii falsitate,
de Arianae haeresis piaculo talibus litteris ante
profitentur.
 Exemplum   Epistolae, quam post renuntiationem
Orientalium  , Athanasium reum non esse, in urbe
Roma holographa manu Valens perscripsit (an. 349),
et Ursacius subscripsit.
Domino Beatissimo Papae Julio Valens
et Ursacius S.
Quoniam constat, nos antehac multa gravia de
nomine Athanasii episcopi litteris nostris insinuasse,
atque litteris  Sanctitatis tuae conventi, ejus rei,
de qua significavimus, non praestitisse rationem:
profitemur apud Sanctitatem tuam, cunctis praesentibus
presbyteris fratribus nostris, omnia, quae antehac
ad aures vestras pervenerunt de nomine praedicti,
falsa  a nobis esse insinuata atque omnibus
 viribus carere: atque ideo nos libentissime 637
amplecti communionem praedicti Athanasii; maxime
cum Sanctitas tua, pro insita sibi benevolentia, errori
 nostro veniam fuerit dare dignata. Profitemur
etiam, quod si aliquando nos Orientales voluerint,
vel idem  Athanasius, malo animo ad causam vocare,
citra conscientiam tuam non adfuturos. Haereticum
vero Arium, sed et satellites ejus, qui dicunt,
Erat tempus quando non erat Filius, et qui
dicunt ex nihilo filium, et qui negant (hic adde
Deum) Dei filium ante saecula fuisse, sicut per priorem
libellum nostrum, quem apud Mediolanum porreximus,
et nunc et semper anathematizasse, hac manu
nostra, qua scripsimus, profitemur: et iterum dicimus,
haeresim Arianam, ut superius diximus, et
ejus auctores in perpetuum damnasse. Et manu Ursacii:
Ego Ursacius Episcopus  huic professioni nostrae
subscripsi.
 Haec epistola (inquit Hilarius) post biennium
missa est, quam haeresis Photini  a Romanis damnata
est.
638 Item exemplum alterius epistolae (scriptae an. 349) Valentis et Ursacii, quam post aliquantum temporis ab
Aquileia, postquam hanc superiorem   Romae
emiserant, ad Athanasium miserunt et episcopos. 
Domino Fratri Athanasio Ursacius et Valens.
Dedit se occasio fratris et compresbyteri nostri
Moysetis, venientis ad tuam dilectionem, frater charissime,
per quem tibi salutem largissimam dicimus
ex Aquileiensium civitate, et optamus ut incolumis
litteras nostras recenseas. Dederis enim fiduciam,
si tu quoque in rescribendo vicem nobis rependas.
Sane habere nos locum tecum et communionem ecclesiasticam
his litteris scito. Divina pietas te custodiat,
Frater.
Superioribus igitur litteris datis, venia indulgetur
 orantibus, reditus ad catholicam fidem cum commnione
 donatur: maxime cum Sardicensis synodi veritatem
 ipsae orantium veniam litterae continerent.
21. Athanasius Marcellum a sua communione separat.
---Verum inter haec Sirmium  convenitur.
639 Photinus haereticus comprehensus,  olim
reus pronuntiatus, et a communione jam pridem
unitatis abscissus, nec tum quidem per factionem
populi potuit amoveri. Sed idem Athanasius Marcellum,
qui post recitationem libri quem scriptum
ediderat (nam hunc nos quoque habemus), sententia
synodi Sardicensis episcopatui erat redditus,
ubi quaedam alia nova miscere sensit, et ambiguis
praedicationibus, ejus in quam Photinus erupit doctrinae
viam quaerere; a sua communione  separat
anteriore tempore, quam Photinus arguitur, praeventam
judicio meditationem corruptae voluntatis ostendens,
 et non ex libri editione condemnans. Sed
 quia promptum est ex bono malum effici, praebuit
non illis quae in Marcellum gesta ante  fuerant,
sed his quae in Photinum gerenda erant, auctoritatem.
22. In gratiam Athanasii gesta Sardicensia qui
conentur Orientales irrita facere.---Illud autem esse
cognitum cunctis oportet, nullam umquam adversus
Marcellum, praeter eam quae Sardicensibus est dissoluta
sententiis, deinceps synodum fuisse contractam;
neque  tunc cum de Photino decretum ab
Occidentalibus est et ad Orientales est relatum, aliquod
in eum expressum fuisse judicium: sed homines
mente callidos, ingenio subtiles, malitia pertinaces,
occasionem revolvendi ejus, quod Athanasii
absolutione (Sardicae data) 640 est dissolutum,
 quaesiisse judicii; et rescribentes de Photino, Marcelli
mentionem, velut institutionum talium magistri,
addidisse: ut mortuam de Athanasio ipso jam
tempore quaestionem, et veritatis judicio consepultam,
in publicam recordationem causae novitas excitaret,
et subrepens per Photini damnationem Marcelli
nomen inveheret. Exstat autem in  superioris
epistolae corpore, Marcellum ab Arianis occasione
libri, quem de subjectione Domini Christi ediderat,
una cum Athanasio fuisse damnatum. Docetur etiam
recitatione ejusdem libri innocentem deprehendi.
Falsitatem quoque judicii Ariani (in synodo Constantinop.
an. 336) exstantis adhuc libri fides arguit. De
Photino autem  tantum, sicuti mos poscebat, ad
Orientales epistolae fiunt, non injuria extorquendi,
 ut nunc  agitur, assensum, sed instruendae universorum
scientiae consuetudine.
23. Sed cur abnegatae Marcello communionis
Athanasius reus esse rescribitur (A Sirmiensi Orientalium
synodo)? Numquid propter libri vitium Marcellus
abstentus est? Testes ipsi sunt, ex institutis
ejus Photinum perversitatis istius initia sumpsisse.
Nam negata sibi ab Athanasio communione, ingressu
sese ecclesiae Marcellus abstinuit. Ita communio cum
eo in ista fide (f. inita rectam fidem) de subjectione
et traditione regni docet: 641 negata rursum pravitate
(leg. pravitatem) doctrinae alterius ostendit.
Ac sic utrumque viri istius judicium caret culpa,
cum in data communione synodi (Sardicensis) sit secutus
assensum; in abnegata vero, ipso se Marcello
 abdicante solo sine ulla synodi auctoritate. Verum
omnis ista alterius causae et doloris est quaestio. Et
 quamquam conceptis jam diu in Athanasium odiis suis
satisfiat in majorem tamen sceleris gradum molitio
tanta procedit.
24. Rescriptum Sirmiense fidem rectam prae se ferens,
fraude et veneno plenum est.---Nam tertius mihi
locus praestat, ut fidem, quam epistolae primordio
condiderunt, fraudulentam, haereticam, et verbis
blandientibus veneno interiore suffusam esse demonstrem.
Profitemur enim ita: Unum quidem ingenitum
esse Deum patrem, et unum unicum ejus Filium, Deum
ex Deo, lumen ex lumine, primogenitum omnis creaturae,
et tertium addentes Spiritum sanctum paracletum:
ut cum securitas legentium, vel indoctorum simplicitas
tam mollibus fuerit intercepta principiis; uno eodemque
subscriptionis elicitae assensu, in Photini
 animadversionem, in Athanasii reatum, in damnationem
fidei catholicae transeatur. Et spero quod non
exiguam partem cognitionis istius (scil. Athanasii innocentiae)
synodus Sardicensis attulerit, ubi insectatione
Arianorum omnia in Athanasium crimina conficta
esse monstrantur, et vis adhibita plebi Dei
(Vide supra, n. 3), ut in pestiferam lethalis doctrinae
conniventiam transirent. Rem tamen, quia causa postulat,
breviter dicam.
25. Ad tuendam Trinitatis fidem semper laborarunt
apostolici viri. Ecclesiae hostium inde in se concitarunt
odium.---Cura et negotium apostolicis viris semper
fuit, constanti et publica perfectae fidei praedicatione,
conatus omnes oblatrantis haeresis comprimere, et
exposita Evangeliorum veritate, perversitatem doctrinae
 errantis exstinguere; ne audientium mentes
quadam labe contaminans contagium vitii adhaerentis
infligeret (f. inficeret). Itaque diligenter epistolis variis,
quae de Deo patre opinio, quae de Dei filio cognitio,
quae in Spiritu sancto sanctificatio oporteret
esse, frequenter copioseque complexi sunt; (supple
ideo) ut cognitus de Deo patre fieret 642 Filius
Deus, et in Deo filio (supple esset) Deus pater, et in
Deo patre Filius Deus. Ac sic secundum ipsius definitionem
dicentis: Ego et Pater unum sumus (Joan.
X, 30), et rursum: Sicut, Pater, tu in me, et ego in te
(Joan. XVII, 21), continetur fides nostra in Patris et
Filii nominibus personisque Deus unus. Neque enim
vel invidia Judaeorum, vel odium gentilium, vel furor
haereticorum aliis potius adversus nos causis est excitatus,
 quam quod aeternitatis  virtutem, nomen
Filii confitemur in Patre. Haereticorum autem perversitas
 de fide impia semper exorta est. Nam dum
occupati vitiis, et ab innocentiae operibus aversi, inutilium
se quaestionum difficultatibus implicant; improbabiles
effecti vita, voluntate, judicio, placere
expetunt novitate doctrinae, postquam veritatis scientiam
perdiderunt.
26. Nicaeni concilii occasio. Arianorum doctrina. Cum
igitur patribus nostris cognitum fuisset, et  Arios
duos profanissimae fidei praedicatores exstitisse, seque
longius non jam opinio, sed judicium labis istius tetendisset;
ex omnibus orbis partibus in unum advolant,
Nicaeamque concurrunt: ut exposita fide populis,
et in luce intelligentiae cognitionis divinae itinere directo,
intra ipsos auctores suos emergentis mali seminaria
necarentur. Tradebant autem Arii talia:
 Patrem Deum instituendi orbis causa genuisse filium,
et, pro potestate,  sui ex nihilo in substantiam
novam atque alteram Deum novum alterumque
fecisse; profani in Patrem, ex nihilo opinantes aliquid
ei simile potuisse generari; blasphemi in Christum,
infinitatis eum paternae generositate exspoliantes:
ut cum didicissent ex persona Patris: Non est
Deus alius praeter me (Esa. XLV, 18); et a Filio: Ego
in Patre et Pater in me (Joan. XIV, 11); et: Ego et
Pater unum sumus (Joan. X, 30), sanctae in utroque
unitatis vinculum abruperint, non exstanti creationis
 substantiae dantes Dei filio Domino nostro Jesu
Christo initium de tempore, ortum de nihilo, non ex
altero.
27. Itaque comprimendi mali istius 643 causa,
   trecenti vel eo amplius episcopi apud Nicaeam
congregantur: in omnes Arianos, assensu omnium,
damnatio haeretica decernitur, et evolutis evangelicis
atque apostolicis doctrinis, perfectum unitatis catholicae
lumen effertur. Quid igitur fuerit expressum, fides
ipsa, ut est exposita, commendat.
Incipit fides apud Nicaeam conscripta (an. 325) a trecentis
decem et octo episcopis contra omnes haereses.
Credimus in unum Deum patrem omnipotentem,
omnium visibilium et invisibilium factorem. Et in
unum Dominum Jesum Christum filium Dei  unigenitum,
natum de Patre, hoc est, de substantia
Patris, Deum de Deo, lumen de lumine, Deum verum
de Deo vero, natum non factum, unius substantiae
 cum Patre, quod Graeci dicunt ὁμοούσιον, per
quem omnia facta sunt, sive quae in coelo sive quae
in terra, qui propter nos homines et propter nostram
salutem descendit, incarnatus est, homo factus est,
passus est, et resurrexit tertia die, adscendit in coelos,
venturus judicare vivos et mortuos. Et in Spiritum
sanctum. Eos autem, qui dicunt, Erat quando
non erat, et prius quam nasceretur non erat, et quia
ex nullis exstantibus factus est, quod Graeci  ἐξ οὐκ ὄντων dicunt, vel alia substantia sive essentia, dicentes
mutabilem et convertibilem filium Dei; hos
anathematizat catholica et apostolica Ecclesia.
28. Fidei sincerae comparatione adulterinae falsitas
patet.
---Fides fidei comparata falsitatem  mentionis
exponit. Nam quae apud Nicaeam ordinata est,
 plena atque perfecta est, et omnibus undique, quibus
irrepere haeretici solent, aditibus obseratis, inviolabili
inter Patrem et Filium aeternae unitatis soliditate
connectitur: haec vero simplicitate blanditur,
primum asserens nos ita credere, quod absit a quoquam.
Caeterum Occidentalium fides, evangelicis instituta
doctrinis, Patrem in Filio, Filium confitetur
in Patre; Patrem ingenitum, Filium substantia aeternitatis
aeternum, id est, ut Patrem semper, ita et Filium
semper in Patre, et natum de Deo 644 Deum
esse, non conceptum scilicet, et in eo semper de quo
est, esse.
29. At vero haec per fidia (Orientalium Sirmio
rescribentium) non fides, Deum ex Deo dicens, et
primogenitum commendans, et Trinitatis nomen instituens,
 virus suum sub modestia religiosae moderationis
occultat, dicens, Deum ex Deo, lumen ex lumine:
ut per occasionem confessionis istius, ex Deo
ac lumine, Deus ac lumen factus a Deo, non genitus
de Deo, id est, non de substantia paternae aeternitatis
exstiterit; ac sic contumelia Patris vilescat et Filius,
si Deus ortus ex nihilo est: in primogeniti vero
confessione ordinem quemdam ab ejus ortu creantis
(f. creatis) mundi rebus assignent: ut quia mundus
ex tempore est, tamen, licet mundo prior sit Christus,
ex tempore sit; et non aeternitas in eo tempore (an
ante tempora?), sed ordo in tempore sit creati (f. creatis):
ac per hoc aliquid quod ante eum sit relinquatur,
qui esse coepit ex tempore; (adde et) dissolvatur
in Christo omne quod Deus est, cum in eo non
 exstantis aliquando Mariae ortus a tempore sit.
30. Christus quo sensu primogenitus omnis creaturae.
---Quin etiam homines spe omni bona vacui, ad
occasionem tanti periculi auctoritatem apostolicam
pertendunt; quia de eo dictum sit, primogenitus omnis
creaturae. Sed subtrahentes antecedentem consequentemque
sententiam, aptant (f. aptam) doctrinis
suis sub Apostoli nomine perstruunt falsitatem. Nam
talis est ordo dictorum: Qui est imago Dei invisibilis,
 primogenitus omnis creaturae: quia in ipso constituta
sunt omnia in coelis et in terra, visibilia et invisibilia,
sive Throni, sive Dominationes, sive Principatus, sive
Potestates, omnia per ipsum et in ipso condita sunt, et
ipse est ante omnes (Coloss. I, 15, 16). Imago ergo
Dei invisibilis ex nihilo ordo est, et coepit a tempore?
Aut quia primogenitus omnis creaturae est, ordo quidem
in eo connexae  incognitae creationis exprimitur,
sed non sequitur primogenitum omnis creaturae?
Quia in ipso constituta sunt omnia in coelis et in
terra, id est, in ipso universorum elementorum visibilium
et invisibilium condita et constituta materia
est; et idcirco omnia per ipsum et in ipso: idcirco
primogenitus omnis creaturae, quia in eodem, jam a
principio, omnium quae effecturus erat, omnia generationum
 645 initia  constiterunt. Atque non ita
in ordine creaturarum, quae in ordine constitutae
sunt, primus in numero est: sed ipse imago Dei invisibilis,
manens per virtutem efficiendi semper in
ipso, se primogenitum habuerit eorum, quae per ipsum
in coelo et in terra visibilia et invisibilia crearentur
exstantia.
31. Trinitas qui dispar inducatur.---Quin etiam
haud dissimilis, in Trinitatis nuncupatione, falsitatis
eorum contextus est. Ubi enim a diversis substantiis
Filium a Patre, impio et maledico ore  disciderint,
et in separatis duobus assistat auctoritas,
tertia dinumeratur in Spiritu: et  cum fit Pater
in Filio et Filius in Patre, et Spiritus sanctus accipiat
ex utroque; in eo, quod Spiritus exprimitur sanctae
 hujus inviolabilis unitas (f. add. Trinitatis), haeretica
parte parturiat Trinitas pronuntiat (f. pronunciata)
dissidium.
32. Nicaenus tractatus quam accuratus.---Sed diligens
Nicaeni tractatus perfectusque sermo artissimo
veritatis praescripto, omnia haereticorum ingenia
 conclusit, ita ponens: Credimus in unum Deum patrem,
et in unum filium ejus Jesum Christum. Unum
ambo, et uterque unum,  et in personali nomine
 patris. Et in Filium unum, quia unus est de utroque.
Deum verum de Deo vero docet et virtutem et nuncupationem
 pari in utroque veritate communem;
neque aliud in alio opinandum, cum Deus de Deo,
et verus de vero sit uterque unum. Cum vero sit in
utroque (supple, unum, scil. nomen, virtus, etc.);
natum vero non factum ad proprietatem ortus et originis
refert: quia fieri, ex nullo subjaceat; nasci autem,
de patre proprium; neque alia nascentibus, quam
originis suae, forma vel virtus est. Quod autem fit, ex
opere exsistit ut fiat. Atque ita non factura in eo
coepit ex nihilo; sed est nativitas  a parente.
Unius autem cum patre substantiae, quod Graeci dicunt
ὁμοούσιον. Ita est: 646 aeternitas sola sui similis
est, et quod est semper, in Deo est. Ne qua
 igitur labes in Dominum Jesum Christum haereticae
pravitatis incideret, idcirco in eo essentiae veritas
explicatur.  Essentia enim ex eo, quod semper
est, nuncupatur: quae quia extrinsecus opis ad continendam
se numquam eguerit, et substantia dicitur;
quod intra se id, quod semper est, et in aeternitatis
suae virtutem subsistat. Ac sic quod ait: Ego et Pater
unum sumus (Joan. X, 30); et, Qui me vidit, vidit
et Patrem (Joan. XIV, 9); et rursum: Ego in Patre, et
Pater in me est (Ibid. 11); et illud, Ego de Patre
exivi (Joan. XVI. 28): aequalis in utroque, id est, in
Deo qui innascibilis est, et in Deo (Hic desideratur
qui genitus est) una atque eadem in utroque substantia
 aeternitatis expletur. Quod autem descendit,
incarnatus est, homo factus est, et resurrexit tertia die,
adscendit in coelos, venturus judicare vivos et mortuos;
sacramenta salutis nostrae in his continentur. Sed idcirco
immutabilis et inconvertibilis filius Dei , ut
in assumptione hominis corruptioni potius gloriam
intulerit, quam labem aeternitati. Anathema autem
in eos, qui ex nihilo factum dicunt, quod  ἐξ οὐκ ὄντων Graeci dicunt, et qui dicunt: Erat quando non
erat, et prius quam nasceretur non erat, damnationem
in Christo violatae aeternitatis, id est, deitatis paternae,
sub maledictione designat.
33. Hujus igitur intimandae cunctis fidei, Athanasius
in Nicaea synodo diaconus, deinceps Alexandriae
episcopus, vehemens  auctor exstiterat, et Arianam
 pestem in tota  Aegypto veri tenax vicerat:
atque ob id conjuratis in eum testimoniis falsitas est
criminum comparata. Res postea  fidelibus judicum
dijudicata sententiis. Sed multum ad cognitionem
proficiet, si quae post absolutionem Athanasii,
ad Constantium Imperatorem 647 Sardicensis synodi
oratio  fuerit, cognoscatur.