obr> Ex tractatibus   in Job.
I. Tanta enim et tam admirabilis in nos misericordiae
Dei bonitas est, ut per quem in Adae offensa generositatem
primae et beatae illius creationis amisimus, per
eum rursum id quod amisimus obtinere mereamur.
Tunc enim diabolus invidens nocuit: nunc autem, cum
nocere nititur, vincitur. Movet enim per infirmitatem
carnis nostrae omnia potestatis suae tela, cum ad lasciviam
accendit, cum ad ebrietatem illicit, cum ad odia
stimulat, cum ad avaritiam provocat, cum ad caedes
instruit, cum ad maledicta exacerbat. Sed cum per
firmitatem animi horum omnium subrepentia incentiva
reprimuntur, emundamur a peccato per hujus victoriae
gloriam; dictum enim ita est: Aut quomodo se emundabit
natus ex muliere Job XXV, 4)? Quia non exstante
 hoste, non erit bellum: cessante deinde bello victoria
deerit. Collidentium autem adversus nos vitiorum
victoria non adepta, non erit emundatio ulla vitiorum:
quia his insidiis corporis nostri pirata victo,
colluctantium adversus nos passionum concertatione
purgamur. Memores igitur et conscii illa ipsa corpora
nostra omnium vitiorum esse materiem, per quam
polluti et sordidi, nihil in nobis mundum, nihil innocens
obtinemus; gaudeamus nobis esse hostem, in
cujus concertatione quodam concertationis nostrae
bello dimicemus.