De   expositione epistolae ad Timotheum.
V. Nam et cum dicit Scriptura, homo Christus,
 (I Tim. II, 5), et cum dicit, Christus mortuus est
(Rom. VIII, 34), et cum dicit, Verbum caro factum
est (Joan. I, 14); non est spoliandus per fraudulentiam
legentis expositionibus suis sermo. Nam ubi
homo Christus est, praecedit, Mediator Dei atque hominum:
ut ex utroque, Deo et homine, unus subsistat;
sitque inter hominem et Deum medius, confessione
in se utriusque naturae. Ubi vero Christus mortuus
est, subjicitur, Qui resurrexit, qui est in dextera Dei.
In morte ejus carnis nostrae infirmitas est, in resurrectione
virtus ejus, in consessu Dei dignitas.