NOTITIA HISTORICA IN MAGNUM.
<br><small>(Ex Gallia Christiana.)</small><br> </center></h4> 
<nobr><sub></sub></nobr> <p>Magnus Senonensis archiepiscopus a Leone III
consecratus fuit anno 801, dum Romae in comitatu
Caroli magni degeret. Senonas reversus, in monasterium
S. Petri divertit, unde in crastino usque ad
templum majus B. Stephani cum hymnis et canticis
a populo et clero deportatus fuit, qui mos in hodiernum
usque diem Senonis observatur. A Carolo imperatore
cum Godefrido comite missus dominicus est
ad Aurelianos, Trecas, Lingonas, Vesontionem et
Augustodunum an. 802. Exstant litterae formatae
<nobr><sub></sub></nobr> Ebroini Bituricensis archiepiscopi ad Magnonem Senonensem
archiepiscopum pro Dadoberto presbytero
datae an. 810. Caroli Magni litteris pulsatus Theodulfum
Aurelianensem antistitem impulit ad scribendum
librum de ordine baptismi, quem Theodulfus
Magno dicavit, et Magnus Carolo an. 812. Huic etiam
dicavit quas in juris scientia peritissimus notas collegerat:
vicissimque Carolus imperator Magni in
gratiam basilicae S. Stephani villas, praedia, ornamenta
varia pretiosissimasque sanctorum reliquias
<nobr><sub></sub></nobr> donavit. Caroli filius Ludovicus Pius Magno direxit
an. 817 exemplar regulae canonicorum ex synodi
Aquisgranensis consulto, praecipiens eam in provincia
sua observari. Magni adhuc jussu Vita S. Severini
abbatis Agaunensis, a Fausto ejus discipulo
<nobr><sub></sub></nobr> scripta, ab anonymo correcta fuit. Mortuus est anno
818, sepultusque in ecclesia quam in honorem Salvatoris
aedificaverat in vineis pro canonicorum sepultura.
Haec ecclesia canonicis regularibus S. Augustini
procedente saeculo duodecimo concessa est.</p> 
<br><nobr><sub></sub></nobr> 
<br> <h4><center>MAGNI SENONENSIS
LIBELLUS DE MYSTERIO BAPTISMATIS,
JUSSU CAROLI MAGNI EDITUS.
<br><small>(Marten., Vet. Eccl. Rit.)</small><br> </center></h4> 
<nobr><sub></sub></nobr> <p>Gloriosissime imperator, innotescere magnitudini
vestrae praesumpsimus nos servi vestri, Magnus scilicet
et caeteri compares mei, licet indigni episcopi
ad Senonicam dioecesim pertinentes, quia praeceptum
vestrum humiliter et libentissimo animo susceptum,
juxta quod nostra praevaluit exiguitas de mysterio
baptismatis, sicut in vestra continetur epistola, admonitionem
vestram inquirere vel investigare studuimus,
qualiter intelligere vel tenere debuissemus;
unde si ausi sumus, immensae clementiae vestrae referimus
laudes, eo quod nos de somno stultitiae vel insipientiae
excitare dignati fuistis, sicut semper et
ubique solliciti estis. Gratias namque omnipotenti
Deo et vobis inde nos et plurimi alii eruditiores et
meliores esse debemus et sumus. Vestram tamen
<nobr><sub></sub></nobr> exoramus clementiam, ut nobis indulgeat vestra benignitas,
quod per omnia sicut debuimus vobis renuntiare
nequivimus, sed etiam hoc quod nobis
Patres per illorum reliquerunt exempla, et nos ex
nostra exiguitate parte intelligimus ordine subsequamur.</p> 
<p>Baptismum Graece Latine tinctio interpretatur,
quia ibi homo Spiritu gratiae in melius mutatur. Et
propterea infans ter mergitur in sacro fonte, ut sepulturam
triduanam Christi trina dimersio mystice
designaret, et ab aquis elevatio Christi resurgentis
similitudo est de sepulcro. Nullatenus itaque baptismi
mysterium perfici potest, nisi sub invocatione
sanctae Trinitatis, quia rectum est ut homo qui ad
imaginem sanctae Trinitatis creatus est, ad eamdem
<nobr><sub></sub></nobr> revocetur imaginem.</p> 
<p>Catechumenus autem audiens sive instructus interpretatur,
ut audiat et discat, antequam ad sacrum
accedat fontem, mystica Christianae religionis sacramenta,
et tunc discat fidem sanctae Trinitatis et
symbolum, et caetera quae Christiana admonet lex.</p> 
<p>Scrutinium vero dicitur inquisitio, eo quod per illud
exploratur qualiter fides catholica in illorum
cordibus retinetur. Et aliter scrutinium a scrutando
dicitur, quia tunc scrutandi sunt catechumeni, si rectam
jam noviter fidem symboli eis traditam firmiter
teneant.</p> 
<p>Symbolum Graece Latine indicium et signum, vel
collatio interpretatur. Indicium quia per id indicatur
<nobr><sub></sub></nobr> fidei integritas: signum, quod eo bene retento et
intellecto, fideles ab infidelibus discernuntur; collatio,
quia in eo apostoli omnem fidei integritatem
contulerunt.</p> 
<p>Qualiter itaque credere in Deum Patrem omnipotentem,
et in Filium ejus Jesum Christum, et in Spiritum
Sanctum et caetera qui baptizandi sunt profitentur;
quamvis parvuli per se profiteri non possint,
tamen per corda et ora tenentium eos fides confitetur
catholica, id est Pater, et Filius, et Spiritus sanctus
unius essentiae, unius potestatis et sempiternitatis,
sine initio et sine fine unus Deus invisibilis,
ita in singulis personarum proprietate servata, et
substantialiter Trinitas dividi nec personaliter debeat
omnino confundi: Patrem ingenitum, Filium
<nobr><sub></sub></nobr> genitum et natum ex Maria virgine, et crucifixum,
et mortuum, et resurrexisse, et ascendisse in coelos,
et sedentem a dextris Patris, inde venturum esse in
eadem carne judicare vivos et mortuos. Et Spiritum
sanctum nec genitum, neque ingenitum, sed procedentem
a Patre et Filio. Nec non et unam confitentur
catholicam Ecclesiam et communionem omnium
sanctorum, id est congregationem omnium fidelium
in Christo, atque credunt remissionem peccatorum,
et resurrectionem carnis, et vitam post mortem, et
regnare cum Christo in saecula saeculorum, amen.</p> 
<p>Abrenuntiatio dicitur abominatio sive detestatio,
quia ante baptismum unusquisque propter originalia
peccata servus est peccati, et ideo abrenuntiat diabolo,
qui est princeps peccati, et omnibus operibus
<nobr><sub></sub></nobr> ejus, et omnibus pompis ejus, id est vitiis, ut damnationem
illius aspernetur. Quam abrenuntiationem
recte confessio sanctae Trinitatis sequitur, ut ubi
abundavit peccatum superabundet gratia.</p> 
<p>Insufflantur etenim qui baptizandi sunt a Dei sacerdote,
ut ex eis princeps effugetur peccatorum, et
Christo Domino paretur introitus, et per illius in
sufflationem mereantur accipere Spiritum sanctum.</p> 
<p>Exorcismus Graece Latine conjuratio sive sermo
increpationis est adversus diabolum; et ideo exoreizatur
unusquisque veniens ad baptismum, ut efficiatur
templum Dei vivi, qui per naturam suam effectus
erat templum diaboli, et recedente diabolo,
<nobr><sub></sub></nobr> per exorcizationem sacerdotis ingrediatur Christus,
et efficiatur habitaculum Dei.</p> 
<p>Salem in sacramento baptismatis accipiunt, ut
ejus gustu condimentum sapientiae percipiant, neque
a sapore Christi desipiant, et sint insulsi et fatui;
sed quod habuerunt in se naturaliter insulsum habeant
per Christi gratiam per omnia sale conditum.</p> 
<p>Tanguntur aures et nares de sputo, et dicitur <em>effeta</em>,
id est adaperire; nares tanguntur, ut quandiu
vita comes et flatus vitae in naribus et olfactus permanserit,
assidue in Christi servitio perduret; et
aures similiter tanguntur, ut salutarem doctrinam
Christianae religionis ac fidei semper auscultent, et
intente audiant, et omnes ridiculosas daemonis suasiones
respuant.</p> 
<nobr><sub></sub></nobr> <p>Pectus vero unguitur sancto oleo, ut signo crucis
Christianae excludatur diabolo introitus, et Christo
Domino paretur ingressus.</p> 
<p>Scapulae autem signantur, ut undique templum
Dei dicatum ab omni Satanae impedimento muniantur.
Et hoc signatur iterum in pectoris et scapulae
unctione, ut fiat ei firmitas et bonorum operum perseverantia.</p> 
<p>Post sacrae regenerationis lavacrum baptizati candidis
induuntur vestimentis, ut surgentis Ecclesiae
figurent mysticum mysterium, vel propter gaudium
novae regenerationis, vitaeque castitatem, et angelici
splendoris decorem.</p> 
<p>Tunc demum sacro chrismate, quod Latine dicitur
unctio, caput perungitur, ut in regno et sacerdotio
<nobr><sub></sub></nobr> Ecclesiae delibuti, et Christi nominis gratiam accipiant,
et ejus membra qui eos redemit et eorum caput
est, effici valeant.</p> 
<p>Deinde mystico velamine teguntur, ut intelligant
se diadema regni et sacerdotii dignitatem portare, et
tunc regiae dignitatis ornamenta et sacerdotalis verticis
habeant tegumentum, ut contra vitia sacerdotali
velamine muniantur, et virtutum gemmis spiritualiter
exornentur, et unctione sacrosancti chrismatis
liniantur, ut sanctae Trinitatis habitaculum
effici mereantur.</p> 
<p>Peractis autem omnibus baptismatis sacramentis,
<nobr><sub></sub></nobr> novissime per manus impositionem a summo sacerdote
septiformis gratiae spiritum accipiunt, ut corroborentur
in fide recta per Spiritum sanctum. Et ideo
fit manus impositio, ut per benedictionem advocetur
et invitetur Spiritus sanctus. Denique sciendum est
quia sicut caetera baptismatis sacramenta per sacerdotes
visibiliter fiunt, et per Dominum invisibiliter
consecrantur, ita et Spiritus sancti gratia per impositionem
manuum episcoporum fidelibus traditur et
a Domino confirmatur.</p> 
<p>Postremo corpore et sanguine Dominico communicantur,
ut illius membra efficiantur qui pro eis passus
est, et resurrexit, et per visibilem panem et vinum
pascatur anima cibo invisibili, sicut ipse Dominus
ait: <em>Caro mea vere est cibus, et sanguis meus
</em><nobr><sub></sub></nobr> <em>vere est potus: et qui manducat carnem meam et sanguinem
meum bibit, in me manet et ego in illo</em>. Morem
istum accipiendae eucharistiae a Domino traditum
Ecclesia tenet, ut cum aqua et Spiritu sancto quis
renascitur, corpore Domini pascatur et sanguine
ejus potetur, ut in corpore Christi traditus, et ille in
Christo maneat, et Christus in eo.</p> 
<p><em>Sic desinit codex Sequerianus, Andegavensis vero
S. Albini addit sequentia:</em></p> 
<p>A parvulo enim recens nato usque ad decrepitum
senem sicut nullus est qui non peccato moriatur in
baptismo, sed parvuli tantum originali, majores autem
etiam his omnibus moriuntur peccatis quaecunque
male vivendo addiderunt, et illud quod nascendo
traxerunt.</p> 
<nobr><sub></sub></nobr> <p>Sacramentum enim baptismi est quod habet qui
baptizatur, et sacramentum dandi baptismi est quod
habet qui ordinatur. Sicut autem baptizatus si ab
unitate recesserit, sacramentum baptismi non amittit:
nulli enim sacramento injuria facienda est. Si
discedit a malis, utrumque discedit; si permanet in
malis, utrumque manet. Sicut ergo acceptatur baptismus,
quem non potuit amittere qui ab unitate discesserat,
sic acceptandus est baptismus, quem dedit
ille qui sacramentum dandi cum discederet non
amisit.<span class="text-blue-600 font-bold"