NOTITIA HISTORICA IN MAGNUM.
(Ex Gallia Christiana.) 
 Magnus Senonensis archiepiscopus a Leone III
consecratus fuit anno 801, dum Romae in comitatu
Caroli magni degeret. Senonas reversus, in monasterium
S. Petri divertit, unde in crastino usque ad
templum majus B. Stephani cum hymnis et canticis
a populo et clero deportatus fuit, qui mos in hodiernum
usque diem Senonis observatur. A Carolo imperatore
cum Godefrido comite missus dominicus est
ad Aurelianos, Trecas, Lingonas, Vesontionem et
Augustodunum an. 802. Exstant litterae formatae
 Ebroini Bituricensis archiepiscopi ad Magnonem Senonensem
archiepiscopum pro Dadoberto presbytero
datae an. 810. Caroli Magni litteris pulsatus Theodulfum
Aurelianensem antistitem impulit ad scribendum
librum de ordine baptismi, quem Theodulfus
Magno dicavit, et Magnus Carolo an. 812. Huic etiam
dicavit quas in juris scientia peritissimus notas collegerat:
vicissimque Carolus imperator Magni in
gratiam basilicae S. Stephani villas, praedia, ornamenta
varia pretiosissimasque sanctorum reliquias
 donavit. Caroli filius Ludovicus Pius Magno direxit
an. 817 exemplar regulae canonicorum ex synodi
Aquisgranensis consulto, praecipiens eam in provincia
sua observari. Magni adhuc jussu Vita S. Severini
abbatis Agaunensis, a Fausto ejus discipulo
 scripta, ab anonymo correcta fuit. Mortuus est anno
818, sepultusque in ecclesia quam in honorem Salvatoris
aedificaverat in vineis pro canonicorum sepultura.
Haec ecclesia canonicis regularibus S. Augustini
procedente saeculo duodecimo concessa est. 
