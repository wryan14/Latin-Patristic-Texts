EPISTOLA XIV.
AD RICULPHUM EPISCOPUM MOGUNTINUM.
Gratias agit de muneribus ab eo missis; mittit vicissim
reliquias sancti Caesarii, quas postulabat.   
Leo episcopus servus servorum Dei reverendissimo
et sanctissimo Riculpho episcopo. 
 Cum ad limina beatorum principum apostolorum
Bernharius venerabilis episcopus una cum Adalhardo
religioso abbate, missi filii nostri domini Caroli serenissimi
imperatoris, conjunxissent, et omnia prospera
ac salubria de praedicto filio nostro, seu de
ejus sublimissima prole, vel omnibus fidelibus suis
nobis nuntiassent, immensas omnipotenti Dei gratiarum
actiones retulimus. Interea obtulit nobis praelatus
Bernharius episcopus sanctitatis vestrae pulcherrimum
munus et litteras. Quas vero litteras relegentes,
gratias reverendae almitati vestrae retulimus,
quia nostri esse memores in vestris Deo acceptis
orationibus non praetermittitis. De tantis autem
muneribus, quibus nos assidue pro amore B. Petri
apostoli ditatis, credimus in omnipotetem Deum,
 quia dignam retributionem hic et in futuro ab ipso
clavigero regni coelestis percipietis. De reliquiis vero
sancti Caesarii, sicut petistis, per eumdem Bernharium
venerabilem episcopum sanctitati vestrae direximus.