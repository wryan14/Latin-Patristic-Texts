EPISTOLA XV.
SEU SYMBOLUM ORTHOPOXAE FIDEI LEONIS PAPAE.  
Leo episcopus, servus servorum Dei, omnibus
orientalibus Ecclesiis. 
Hoc symbolum orthodoxae fidei vobis mittimus, ut
tam vos quam omnis mundus secundum Romanam
sanctam catholicam et apostolicam Ecclesiam rectam
et inviolatam teneatis fidem. Credimus sanctam
Trinitatem, id est, Patrem, Filium, et Spiritum sanctum,
unum Deum omnipotentem, unius substantiae,
 unius essentiae, unius potestatis, creatorem omnium
creaturarum, a quo omnia, per quem omnia, in quo
omnia: Patrem a seipso, non ab alio; Filium a Patre
genitum, Deum verum de Deo vero, lumen verum
de lumine vero, non tamen duo lumina, sed unum
lumen; Spiritum sanctum a Patre et a Filio aequaliter
procedentem, consubstantialem, coaeternum Patri
et Filio. Pater plenus Deus in se, Filius plenus
Deus a Patre genitus, Spiritus sanctus plenus Deus
a Patre et Filio procedens. Non tamen tres Deos dicimus,
sed unum Deum omnipotentem, aeternum, invisibilem,
iucommutabilem, qui totus est ubique
praesens, non per partes divisus, sed totus in omnibus,
non localiter, sed personaliter, qui sine commutatione
sui mutabilia creavit et creata gubernat,
 semper manens id quod est, cui nihil accidens esse
poterit, quia simplici divinitatis naturae nihil addi
vel minui potest, quia semper quod est, cui semper
primum est, cui sempiternum est, cui idem est esse,
vivere, et intelligere. Et haec tria unus Deus. Haec
tria idem Deus et Dominus, vera et sempiterna trinitas
in personis, vera et sempiterna unitas in substantia,
quia una est substantia Pater et Filius et
Spiritus sanctus. Haec vero sancta Trinitas nihil est
in tribus personis simul nominatis quam in una
qualibet persona semel dicta, quoniam unaquaeque
persona plena est substantia in se, non tamen tres
substantiae, sed unus Deus, una substantia, una essentia,
una aeternitas, una magnitudo, una bonitas,
Pater et Filius et Spiritus sanctus. Nec aliud est Pater
 in natura quam Filius vel Spiritus sanctus, nec
aliud Filius et Spiritus sanctus quam Pater in natura,
quibus est una natura. Sed alius est Pater in
persona, alius Filius in persona, alius Spiritus sanctus
in persona. In Patre aeternitas, in Filio aequalitas,
in Spiritu sancto aeternitatis aequalitatisque connexio.
Unum omnes in substantia et essentia, omnipotentia,
et divinitate. Sicut enim eadem sancta
Trinitas inseparabilis est in substantia, ita inseparabilis
est in operibus, quamvis opera Dei quibusdam
personis specialiter conveniant, sicut Patri
vox illa quae de coelo sonuit super Christum
baptizatum, et ad Filii personam humanitatis tantummodo
pertinet susceptio, et Spiritus sancti personae
proprie congruit illa columba, in cujus specie
 idem Spiritus sanctus descendit super eumdem Filium
secundum hominem baptizatum. Tamen absque omni
dubitatione illam vocem et illam columbam in Christi
humanitatem tota sancta Trinitas operata est, cujus
opera inseparabilia sunt. Credimus eumdem Filium
Dei Verbum aeternaliter natum de Patre, consubstantialem
Patri per omnia, temporaliter natum de
Spiritu sancto et Maria Virgine, duas habentem nativitates,
unam ex Patre aeternam, alteram ex matre
temporalem; qui etiam Filius Dei, suae carnis conceptione
conceptus est et suae carnis nativitate natus.
Deum verum confitemur conceptum et Deum verum
natum, eumdem verum Deum verum hominem unam
Christum Filium Dei unigenitum, per primum et
 perfectum in duabus naturis in unius personae singularitate
impassibilem et passibilem, mortalem
atque immortalem, crucifixum in infirmitate nostra,
eumdemque semper viventem in virtute sua, qui mortuus
est carnis suae morte et sepultus, atque ab inferis,
damnato et spoliato principe totius iniquitatis,
rediens tertia die resurrexit, atque cum triumpho
gloriae videntibus discipulis coelum ascendit, sedens
in dextera Patris, id est, majestate divinitatis, inde
jam venturus judicare vivos et mortuos, quem impii
judicantem videbunt in ea forma qua crucifixus est,
non in ea humilitate qua injuste judicatus est, sed
in ea claritate qua juste judicaturus est mundum;
cujus majestatis visio aeterna est omnium sanctorum
beatitudo. Qui secundum hanc fidem rectam non crediderit,
 hunc damnat sancta, catholica et apostolica
Ecclesia, quae fundata est ab ipso Jesu Christo Domino
nostro, cui est gloria in saecula. Amen.