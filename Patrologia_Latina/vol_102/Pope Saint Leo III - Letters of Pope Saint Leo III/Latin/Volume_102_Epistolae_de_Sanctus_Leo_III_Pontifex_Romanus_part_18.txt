EPISTOLA XVI.
AD ATHELARDUM ARCIHEPISCOPUM DOROBERNENSEM.
Mittit pallium, et primatem totius Angliae agnoscit.  
Leo episcopus, servus servorum Dei, Athelardo
archiepiscopo Dorobernensis Ecclesiae in perpetuum. 
Pontificali discretioni praecipue congruit praesulibus
Ecclesiarum, secundum eorum irreprehensibilem
fidem, audientiam praebere, et eorum quae
per beatum Petrum principem apostolorum et nos
gerere desideraverint, quae canonicis non refragantur
sanctionibus, effectum concedere. Ut cum
 id quod desiderant, obtinuerint, flagrantiores erga
eorum religionis amorem existant. Exhortanda itaque
nobis visa est ac precanda tua fraterna almitas
pro dioecesibus Angliae sibi commissis, videlicet
episcoporum, seu monasteriorum tam monachorum
quam clericorum et puellarum; quae sicut ab
olitanis temporibus tua Ecclesia tenuit, ut in sacro
scrinio nostro requisita cognovimus, ita tibi tuisque
successoribus tenenda confirmamus. Omnes Anglorum
Ecclesias sanctus ac egregius praedicator papa
Gregorius ordinavit atque catholice confirmavit
beato Augustino archiepiscopo, sincello suo subjectas
fore in aevum per sacrum usum pallii; et ideo
tibi scribimus ex auctoritate beati Petri apostolorum
principis, cui a Domino Deo potestas data est,
 dicente: Quia tu es Petrus, et super hanc petram
aedificabo Ecclesiam meam, et portae inferi non praevalebunt
adversus eam. Et tibi dabo claves regni coelorum;
et quodcunque ligaveris super terram, erit ligatum
et in coelis; et quodcunque solveris super terram,
erit solutum et in coelis (Matth. XVI). Imo et
secundum institutam sanctorum canonum censuram,
licet immeriti ejusdem beati Petri, clavigeri
regni coelorum, vicem gerentes, tibi, Athelarde,
tuisque successoribus omnes Anglorum Ecclesias,
sicut a priscis temporibus fuerunt, in perpetuum
in ipsa tua metropolitana sede, per subjectionis
cognitionem, eas irrefragabiliter jure esse concedimus
detinendas. Si quis vero, quod non optamus,
 contra hanc nostrae diffinitionis vel apostolici privilegii
auctoritatem venire tentaverit, ex auctoritate
apostolica statuimus, ut, si archiepiscopus vel episcopus
fuerit, ex ordine praesulatus sit dejectus; similiter
presbyter vel diaconus aut alius quilibet minister
sacri ministerii si fuerit, ab ordine sit depositus;
si autem ex numero laicorum fuerit, tam rex
quam princeps, aut quaelibet magna sive parva persona,
a sacrae communionis participatione se noverit
alienum. Hanc privilegii paginam, auctoritate
beati Petri apostolorum principis, cujus ministerio
fungimur, tibi, Athelarde, tuisque successoribus in
perpetuum concedimus obtinendam. Ad cujus firmitatem
manibus nostris subscriptionem impressimus,
illamque nomine nostro signari mandavimus. Quam
 etiam a Sergio scriniario nostro scribi praecepimus
mense Januario. Dat. XV Kal. Februarii per manum
Eustachii, primicerii sanctae sedis apostolicae imperante
domino Carolo piissimo, consule, Augusto,
a Deo coronato, magno, pacificoque imperatore,
anno secundo post consulatum ejusdem domini, indictione
decima.