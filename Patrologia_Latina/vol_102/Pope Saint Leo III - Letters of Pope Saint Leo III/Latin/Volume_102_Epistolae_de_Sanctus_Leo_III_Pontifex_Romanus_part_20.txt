EPISTOLA XVIII.
 OMNIUM TOTIUS BRITANNIAE EPISCOPORUM ET SACERDOTUM
AD LEONEM.
De successione archiepiscoporum Dorobernensium.  
Omnes episcopi et sacerdotes totius Britanniae insulae
venerabili papae Leoni salutem in Christo. 
Notum fore cupimus almitati vestrae, sicut legimus
in historiis Anglorum, scribente Beda historiographo
et laudabili doctore nostro, quod non tam
ingens labor incumbebat anterioribus nostris, scilicet
pallii gratia Romam usque fatigari, quemadmodum
postea mos inolevit. Scripsit namque ipse praefatus
doctor, quod beatus papa Gregorius Augustinum
praedicatorem genti Anglorum direxerit, non
episcopum ordinatum, sed monachum, cum aliis
ejusdem religionis cooperatoribus. Ipse namque
 Augustinus post conversionem praedictae gentis ab
Aetherio Arelatensi archiepiscopo, archiepiscopus
ordinatus est, juxta quod jussa sancti patris Gregorii
acceperat. Postea vero Augustinus successorem
sibi Laurentium adhuc vivens ordinavit, exemplum
sequens beati Petri principis apostolorum, qui
Clementem adjutorem et successorem sibi consecrasse
perhibetur. Post Laurentium Mellitus sedem
Dorobernensis Ecclesiae suscepit. Et post Mellitum,
Justus; qui ambo susceperunt scripta exhortatoria
a pontifice Romanae et apostolicae sedis Bonifacio,
data sibi ordinandi episcopos auctoritate; cujus auctoritatis
ista est forma. Dilectissimo fratri Justo
Bonifacius. Pallium per latorem praesentium fraternitati
 tuae, benignitatis studiis invitati, direximus,
concedentes etiam tibi ordinationes episcoporum,
exigente opportunitate, Domini praeveniente misericordia,
celebrare; ita ut Christi evangelium plurimorum
annuntiatione in omnibus gentibus, quae
necdum conversae sunt, dilatetur, etc. Nam iste
Justus ante ab Augustino episcopus ordinatus est,
sicut et Mellitus. Ipse quoque Justus ordinavit Paulinum
episcopum, et Honorius papa misit pallium
ipsi Paulino, ubi gentem Nardanhymbrorum cum suo
rege ad fidem Christi, Paulino evangelizante, conversam
esse didicit. Qui Paulinus post obitum praedicti
Justi, Honorium Dorovernensi Ecclesiae archiepiscopum
ordinavit, cui etiam praefatus papa Honorius
misit pallium et litteras, in quibus continentur haec: 
 Dilectissimo fratri Honorio, Honorius salutem.
Juxta vestram petitionem et filiorum nostrorum regum,
vobis per praesentem nostram praeceptionem,
vice beati Petri apostolorum principis, auctoritatem
tribuimus, ut quando unum ex vobis divina ad se
jusserit gratia evocari, is qui superstes fuerit alterum
in loco defuncti debeat episcopum ordinare.
Pro qua etiam re singula vestrae dilectioni pallia
pro eadem ordinatione celebranda direximus, ut per
nostrae praeceptionis auctoritatem possitis Deo placitam
ordinationem efficere: quia ut haec vobis concederemus,
longa terrarum marisque intervalla quae
inter vos et nos obsistunt ad haec nos condescendere
coegerunt, ut nulla possit Ecclesiarum vestrarum
jactura per cujuslibet occasionis obtentum quoquo
 modo pervenire, sed potius commissi vobis
populi devotionem plenius propagare. Deus te incolumem
custodiat, dilectissime frater. 
Item Albinus vel Alcuinus maximus librarius scripsit
ad Offam, regem Anglorum, dicens quod archiepiscopus
semper ab archiepiscopo debeat ordinari,
et pallium ei debet mitti a domno apostolico.
Sed regum dissensiones hanc turbaverunt ordinationem,
ita ut non potuerit fieri quod fieri debuit,
quamvis sancti canones firmissime decrevissent nunquam
ob regum dissensiones ecclesiastica statuta
violari debuisse. Tunc temporis impleverunt sancti
et apostolici viri illud laudabile praeceptum Salvatoris
nostri, dicentis: Gratis accepistis, gratis date 
(Matth. X, 8). Tunc sine viribus elanguit simoniaca
 haeresis, quia non pecunia emebatur donum
Dei, sed gratis, sicut ipse jusserat, donabatur. Timendum
est tamen vendentibus gratiam Dei hoc
quod Petrus apostolus Simoni dicebat: Pecunia tua
tecum sit in perditione; non est tibi pars, neque sors
in sermone hoc (Act. VIII).