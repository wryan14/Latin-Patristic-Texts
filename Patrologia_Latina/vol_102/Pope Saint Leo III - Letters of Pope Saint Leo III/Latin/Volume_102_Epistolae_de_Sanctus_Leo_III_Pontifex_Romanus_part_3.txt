EPISTOLA PRIMA.
KENULFI REGIS MERCIORUM AD LEONEM PAPAM III. 
Pro archiepiscopatu Lichefeldensi abolendo, restituendaque
Dorobernensis Ecclesiae dignitate, quam
Adrianus papa I et rex Offa dissecuerant.  
Domino beatissimo et vere amantissimo Leoni sanctae
et apostolicae sedis Romano pontifici, Kenulphus
gratia Dei rex Merciorum, cum episcopis, ducibus,
et omni sub nostra ditione dignitatis gradu, sincerissimae
dilectionis in Christo salutem. 
 Gratias omnipotenti Deo semper agimus, qui Ecclesiam
suo pretioso sanguine acquisitam, inter diversas
mundi hujus procellas, novis semper, prioribus
ad vitam sumptis, suescit ducibus ad portum salutis
attrahere, eamque nova luce infundere, quatenus
nullo sit tenebrarum errore fuscata, sed viam veritatis
inoffenso pede gradiatur. Unde merito omnis
per orbem exsultat Ecclesia, quia cum omnium
verus remunerator bonorum gloriosissimum gregis
sui pastorem Adrianum perpetuo remunerandum
 super aethera duxisset, suis tamen ovibus pia crexit
providentia praemium, qui scit ovile Dominicum ad
caulas, non inferius vitae agitare. Nos quoque merito,
quos extremitas orbis tenet, eodem modo prae
caeteris gloriamur, quod illius sublimitas nostra salus,
illius prosperitas nobis perennis exsultatio, quia
unde tibi apostolica dignitas, inde nobis fidei veritas
innotuit. Quapropter opportunum arbitror tuis
sanctis jussionibus aurem obedientiae nostrae humiliter
inclinari, et quae tuae pietati rite nobis sequenda
videantur toto nisu implenda, quae vero rationi
contraria deprehensa fuerint, citius declinanda ac
interim a nobis omnimodo resecanda. 
Sed modo ego Kenulphus gratia Dei rex excellentiam
tuam humiliter exoro, ut te sine offensione animi
 vestri de profectu nostro, ut optamus, liceat alloqui,
quatenus in gremium me pietatis tuae tranquilla
pace percipias, et quem meritorum nulla facultas
erigit, larga benedictionis tuae ubertas ad plebem
suam regendam locupletet, ut una mecum gentem
quam vestra apostolica auctoritas fidei rudimentis
imbuit, per intercessionem tuam contra impetus
exterorum Omnipotens erigat, et per se regnum
quod ipse Deus dedit nobis, dilatare dignetur.
Hanc benedictionem omnes qui ante me sceptro
praefuere Merciorum, meruerunt ab antecessoribus
tuis adipisci; hanc ipse humilis peto, et a vobis, o
sanctissime, impetrare cupio, quatenus in primis
adoptionis sorte me tibi filium suscipias, sicut te in
patris persona diligo, et totis obedientiae viribus
 semper amplector. Decet enim inter tantas personas
fides sancta servari et inviolata charitas custodiri;
quia paterna pietas filiorum felicitas in Deo esse
credenda est, secundum illud Ezechiae: Pater filiis
notam faciet veritatem tuam, Domine. In quibus verbis
te, amande genitor, imploro, ut filio tuo tametsi
indigno veritatem Domini tuis verbis sacrosanctis
notam facere non deneges, ut per tuam sanam
eruditionem, Deo adjuvante, ad melioris vitae
propositum merear pervenire. 
Quin etiam, dulcissime, cum omnibus episcopis
nostris et cujuscunque apud nos dignitatis persona
deprecor, ut nobis de multimodis inquisitionibus,
super quibus maximam subtilitatem vestram dignum
duximus perquirere, benigne respondeas, ne sanctorum
 traditio Patrum et ab illis tradita nobis, regula
quasi incognita per aliquid vitietur in nobis, sed
sermo tuus directus nobis in charitate et mansuetudine
veniat, ut per Dei misericordiam profuturum
in nobis perficiat fructum. primum namque est
quod pontifices nostri ac peritissimi quique in nobis
dicunt, quod contra canones et apostolica statuta, quae
nobis a patre beatissimo Gregorio dirigente statuta
sunt, sicut vos scitis, auctoritas Dorobernensis metropolitani
in duas scinditur parochias, cujus, eodem
patre mandante, ditioni subjacere debent episcopi
duodecim, sicut per Ecclesias nostras legitur in epistola,
quam fratri et coepiscopo Augustino direxit, de
 duobus Londoniae et Eboracae metropolitanis episcopis,
quam etiam apud vos haberi non dubitamus.
Sed ipse primum pontificialis apex, qui tunc Londoniae
sub honore et ornamento pallii fuerat conscriptus,
pro eo Dorobernensi oblatus est atque concessus.
Nam quia beatae recordationis Augustinus, qui
verbum Dei, imperante beato Gregorio, Anglorum
genti ministrabat, et gloriosissime Ecclesiis praefuit 
Saxoniae, in eadem civitate diem obiit, et
corpus illius in ecclesia beati Petri apostolorum
principis, quam successor ejus sanctus Laurentius
sacravit, conditum fuisset, visum est cunctis gentis
nostrae sapientibus, quatenus in illa civitate metropolitanus
honor haberetur, ubi corpus ejus pausat
qui his partibus fidei veritatem inseruit. Cujus itaque,
 sicut vos scitis, dignitatis honorem primum
rex Offa, propter inimicitiam cum venerabili Lamberto
et gente Cantuariorum acceptam, avertere, et in
duas parochias dissipare nisus, et piissimus coepiscopus
et antecessor vester Adrianus rogatu praedicti
regis facere coepit, quod prius nemo praesumpsit,
et Merciorum praesulem pallio extulit. Neutrum tamen
ex his culpamus, quos Christus. ut credimus, aeterna
victoria triumphat. 
Sed tamen excellentiam vestram humiles exoramus,
quibus a Deo merito sapientiae clavis collata est,
ut super hac causa cum sapientibus vestris quaeratis,
et quidquid vobis videatur, nobis postea servandum
rescribere dignemini, ne tunica Christi inconsutilis
alicujus inter nos dissensionis schisma patiatur; sed
 per vestram sanam doctrinam, ut desideramus, ad
verae pacis unitatem dirigatur. Magna enim humilitate
simul et dilectione haec tibi scripsimus, papa
beatissime, clementiam tuam profusius precantes,
quatenus ad ea quae a nobis necessario explicita
sunt, benigne et jaste respondeas. 
Sed et illam epistolam, quam Atheraldus archiepiscopus
coram cunctis provincialibus episcopis
nostris multiplicius de suis ac totius Britanniae causis
et necessitatibus tibi scripsit, pio amore perscrutari
digneris, et quidquid de rebus quae in ea scripta
sunt fidei normula poscat, pagina nobis veritatis
patefacere memineris. Ergo praeterito anno legationem
meam etiam et episcoporum per Wadan abbatem
misimus: ac ille accipiens legationem illam segniter,
 imo insipienter deduxit. Sed modo tibi munus
modicum amoris gratia per Brine presbyterum,
et Fildas, et Ceolberth ministros meos, pater amande,
mitto: quod est centum et viginti mancusas cum
litteris, precans te ut benigne suscipias, et benedictionem
tuam nobis donare digneris. Omnipotens
Deus te longaevo tempore ad laudem suae sanctae Ecclesiae
custodiat incolumem.