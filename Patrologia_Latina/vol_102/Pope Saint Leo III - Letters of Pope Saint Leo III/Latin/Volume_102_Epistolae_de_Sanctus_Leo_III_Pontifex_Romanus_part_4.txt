EPISTOLA II.
LEONIS PAPAE III AD KENULFUM REGEM MERCIORUM.
Respondet superiori, et petita omnia lubens concedit.  
Domino excellentissimo filio Kenulpho regi Merciorum
provinciae Saxoniae Leo papa 
 Veniens ad sanctissima limina beatorum apostolorum
Petri et Pauli, tam orationis vota fideliter
solvens quam nostrae sedi apostolicae causam sui sacerdotii
suggerens, reverendissimus et sanctissimus
frater noster Atheraldus archiepiscopus Dorobernensis
Ecclesiae nobis obtulit vestrae regalis excellentiae
syllabas, quibus in duabus epistolis a vobis directis,
plenis fidei rectae, magnam humilitatem vestram
reperientes, omnipotenti Deo referimus grates,
qui vestram prudentissimam excellentiam in
omnibus ornavit ac decoravit erga beatum Petrum
apostolorum principem, et nobiscum habere dilectionem,
et in omnibus apostolicis humiliter consentire
censuris. Porro in una ex illis epistolis reperimus
qualiter gratiam nostrae apostolicae functionis,
 si juxta fuissetis, animam vestram pro nobis posuissetis
benigne, imo et nostrae prosperitati multum
in Domino congaudeatis; et cum nostrae dulcissimae
admonitionis litterae ad vestrae unanimitatis
perveniunt aures, cum omni suavitate et cordis gaudio
spiritali, quasi filii paternum munus suscipere
fatemini. Fatebatur vero et hoc, quod aliquantulam
ex vestra facultate benedictionem nobis offerri demandastis
centum et viginti mancusas, quas cum
magno amore pro animae vestrae salute suscepimus. 
Et praedictus archiepiscopus cum suis sociis honorifice
ac benigne a nobis susceptus est, et adjuvari
eum in suis necessitatibus libenter fecimus. Interea
credentes vestrae prudentissimae excellentiae, ubi ferebatur
in ipsis tuis regalibus apicibus quod nostris
 apostolicis sanctionibus nullus Christianus contraire
praesumit, ideo totis nisibus nostris ea quae tuo regno
expediunt emittere atque praedicare conamur, ut
ea quae nobis praefatus frater noster Atheraldus archiepiscopus,
seu tota synodus evangelicae et apostolicae
doctrinae sanctorumque Patrum, nec non
praedecessorum nostrorum sanctorum pontificum, canonica
censura praedicante, vestrae regali excellentiae,
seu cunctis principibus gentis vestrae et universo
populo Dei edisserit, nequaquam in orthodoxa
eorum doctrina quidpiam resistere debeatis,
Domino ac redemptore nostro in Evangelio dicente,
ubi ait: Qui vos recipit, me recipit; et qui recipit
prophetam in nomine prophetae, mercedem prophetae
accipiat (Matth. X). Quanto magis pro ipso saepe domino
 archiepiscopo quem nobis valde nimisque collaudastis,
sicuti et est; videlicet clarissimus atque
peritissimus, et quia illum scitis prudentem et bonis
ornatum moribus, Deoque et hominibus dignum,
ecce, fili dulcissime et amantissime atque praestantissime
rex bone, in his tuis assertionibus collaudamus
Deum omnipotentem, qui talem vobis demonstravit
 antistitem, qui, sicut verus pastor, indicere
verbis secundum doctrinam sanctarum Scripturarum
dignam poenitentiam valeat, et eruere qui sub
ditione sacerdotali ejus existunt animas eorum ex
inferno inferiori, et ab igne inexstinguibili deducens
eos, et introducens in portum salutis, et offerre pro
illis hostiam dignam et immaculatam in conspectu
divinae majestatis omnipotenti Deo. Et quia multum
nobis praenominatus archiepiscopus in omni sanctitate
sua et vitae conversatione ultro citroque placuit,
valde nimis ei credentes, ex auctoritate ei beati
Petri apostolorum principis, cujus vel immeriti vices
gerimus, talem praebuimus praesulatum, ut si
quisquam ex subjectis suis, tam regibus et principibus
quam universo populo, transgressus fuerit Dominica
 mandata, excommunicet eum usquedum poeniteat,
et si impoenitens fuerit, sit vobis sicut ethnicus
et publicanus (Matth. XVIII). 
De Atheraldo vero jam facto archiepiscopo Dorobernensis
Ecclesiae, sicut a nobis poposcit vestrorum
praesulum excellentia, ut ei justitiam faceremus
de ipsis dioecesibus suis, tam episcoporum quam
monasteriorum, quibus illicite, ut cognovistis, exspoliatus
est, et a venerabili sede ejus, quas dudum
tenuit, ablatae sunt, nos per omnia enucleatius trutinantes,
in sacro scrinio nostro reperimus sanctum
Gregorium praedecessorem nostrum in integro ipsam
parochiam numero duodecim beato Augustino syncello
suo archiepiscopo tradidisse, et confirmasse
episcopos consecrandi. Unde et nos, veritate ipsa
 reperta, ordinationes, seu confirmationes nostra
apostolica auctoritate illi in integro, sicut antiquitus
fueruat, constituentes reddidimus, et privilegium
confirmationis secundum sacrorum canonum censuram
Ecclesiae suae observandum tradidimus.