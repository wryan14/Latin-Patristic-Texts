LIBER CONTRA EORUM SUPERSTITIONEM QUI PICTURIS ET IMAGINIBUS SANCTORUM ADORATIONIS OBSEQUIUM DEFERENDUM PUTANT 
 Primum praeceptum decalogi est dicente Deo:
Ego Dominus Deus tuus, qui eduxi te de terra Aegypti,
de domo servitutis. Non habebis deos alienos in
conspectu meo. Non facies tibi sculptile, nec similitudinem
omnium quae in coelo sunt desuper, et quae versantur
in aquis sub terra. Non adorabis ea, et non coles. 
Ad quae verba beatus Augustinus brevissime subjungit,
dicens (Homil. in Exod. cap. I): In primo praecepto
prohibetur aliqua in figmentis hominum Dei
similitudo; non quia non habet imaginem Deus, sed
quia nulla ejus imago coli debet, nisi illa quae et
hoc est quod ipse, nec ipsa pro illo, sed cum illo.
Haec dicens beatus Augustinus docet nos breviter
qualiter et caetera hujusmodi praecepta intelligere
debeamus. Nam cum distincte dicatur non faciendam
 similitudinem omnium quae in coelo sunt, aut quae in
terra, non de solis similitudinibus alienorum deorum
intelligitur dictum, sed et de coelestibus creaturis,
aut quae in honore creatoris humanus sensus potuit
excogitare. Propter quod et aperte Moyses loquitur
ad populum, dicens: Locutus est Dominus ad vos
de medio ignis. Vocem verborum ejus audistis, et formam
penitus non vidistis. Et post pauca: Custodite
igitur sollicite animas vestras. Non vidistis aliquam
similitudinem in die qua locutus est Dominus vobis in
Horeb de medio ignis; ne forte decepti faciatis vobis
sculptam similitudinem, aut imaginem masculi vel feminae,
 similitudinem omnium jumentorum quae sunt
super terram, vel avium sub coele volantium, atque
reptilium quae moventur in terra, sive piscium qui sub
terra morantur in aquis; ne forte oculis elevatis ad
coelum, videas solem et omnia astra coeli, et errore
deceptus adores ea et colas. In quibus verbis summopere
notandum est, quia si opera manuum Dei non
sunt adoranda et colenda, nec in honore Dei quanto
magis opera manuum hominum non sunt adoranda
et colenda, nec in honore eorum quorum similitudines
esse dicuntur. 
II. Ex libro sancti Augustini de Civitate Dei X (cap.
1) quibus modis cultus dicatur: Videndum ac disserendum
est, quantum Deus donat, immortales
ac beati in coelestibus sedibus, dominationibus, principatibus,
 potestatibus constituti, quos isti deos, et
ex quibus quosdam vel bonos daemones, vel nobiscum
angelos nominant, quomodo credendi sint velle
a nobis religionem pietatemque servari; hoc est, ut
apertius dicam, utrum etiam sibi, an tantum Deo
suo, qui etiam noster est, placeat eis ut sacra faciamus
et sacrificemus, vel aliqua nostra, seu nos ipsos
religionis ritibus consecremus. Hic est enim divinitati,
vel, si expressius dicendum est, deitati debitus
cultus; propter quem uno verbo significandum, quoniam
mihi satis idoneum non occurrit Latinum, Graeco
ubi necesse est insinuo quid velim dicere. Latriam
 quippe nostri, ubicunque sacrarum Scripturarum
positum est, interpretati sunt servitutem. Sed ea
servitus, quae debetur hominibus, secundum quam
praecipit Apostolus servos dominis suis subditos esse
debere, alio nomine Graece nuncupari solet. Latria
vero secundum consuetudinem qua locuti sunt qui
nobis divina eloquia condiderunt, aut semper aut
tam frequenter ut pene semper, ea dicitur servitus,
quae pertinet ad colendum Deum. Proinde si tantummodo
cultus ipse dicatur, non soli Deo deberi
videtur. Dicimur enim etiam colere homines, quos
honorifica vel recordatione vel praesentia frequentamus.
Nec solum ea quibus nos religiosa humilitate
subjicimus, sed quaedam etiam quae subjecta sunt
nobis perhibentur coli. Nam ex hoc verbo et agricolae
 et coloni et incolae vocantur. Et ipsos deos non
ob aliud appellant coelicolas, nisi quod coelum colant;
non utique venerando, sed inhabitando, tanquam
coeli quosdam colonos; non sicut appellantur coloni,
qui conditionem debent genitali solo propter agriculturam
sub dominio possessorum, sed, sicut ait
quidam Latini eloquii magnus auctor (Virg. Aen. I,
16):
Urbs antiqua fuit, Tyrii tenuere coloni.Ab incolendo colonos vocavit, non ab agricultura.
Hinc et civitates a majoribus civitatibus velut populorum
examinibus conditae, coloniae nuncupantur.
At per hoc cultum quidem non deberi nisi Deo, propria
quadam notione verbi hujus omnino verissimum
est. Sed quia et aliarum rerum dicitur cultus, ideo
 Latine uno verbo significari cultus Deo debitus non
potest. Nam et ipsa religio, quamvis distinctius non
quemlibet, sed Dei cultum significare videatur (unde
isto nomine interpretati sunt nostri eam quae Graece
θρησκεία dicitur), tamen quia Latina loquendi consuetudine
non solum imperitorum, verum etiam
doctissimorum et cognationibus humanis, atque affinitatibus,
et quibusque necessitudinibus dicitur exhibenda
religio, non eo vocabulo vitatur ambiguum,
cum de cultu deitatis vertitur quaestio, ut fidenter
dicere valeamus religionem non esse nisi cultum
Dei: quoniam videtur hoc verbum a significanda
observantia propinquitatis humanae insolenter auferri.
Pietas quoque proprie Dei cultus intelligi solet,
quam Graeci εὐσέβειαν vocant. Haec tamen et erga
 parentes officiose haberi dicitur. More autem vulgi
hoc nomen etiam in operibus misericordiae frequentatur.
Quod ideo arbitror evenisse, quia haec fieri
praecipue mandat Deus, eaque sibi vel pro sacrificiis
vel prae sacrificiis placere testatur. Ex qua loquendi
consuetudine factum est, ut et Deus ipse dicatur
pius: quem sane Graeci nullo suo sermonis usu
εὐσεβεῖν vocant, quamvis εὐσέβειαν pro misericordia
illorum etiam vulgus usurpet. Unde in quibusdam
Scripturarum locis, ut distinctio certior appareret,
non εὐσέβειαν, quod ex bono cultu, sed θεοσέβειαν, quod
ex Dei cultu compositum resonat, dicere maluerunt.
Utrumlibet autem horum nos uno verbo enuntiare
non possumus. Quae itaque λατρεία Graece nuncupatur,
 et Latine interpretatur servitus, sed ea qua
colimus Deum: vel quae θρησκεία Graece, Latine
autem religio dicitur, sed ea quae nobis est erga
Deum; vel quam illi θεοσέβειαν, nos vero non uno
verbo exprimere, sed Dei cultum possumus appellare:
hanc ei tantum Deo deberi dicimus qui verus
est Deus, facitque suos cultores deos. Quicunque igitur
sunt in coelestibus habitationibus immortales
et beati, si nos non amant, nec beatos esse nos volunt,
colendi utique non sunt; si autem amant et
beatos esse volunt, profecto inde volunt, unde et ipsi
sunt. 
In eodem libro post pauca (Cap. 4): Huic nos
servitutem, quae latria Graece dicitur, sive in quibusque
sacramentis, sive in nobis ipsis debemus. Hujus
 enim templum simul omnes, et singuli templa sumus:
quia et omnium concordiam, et singulos inhabitare
dignatur; non in omnibus, quam in singulis major:
quoniam nec mole distenditur, nec partitione minuitur.
Cum ad illum sursum est, ejus est altare cor
nostrum; ejus unigenito eum sacerdote placamus;
ei cruentas victimas caedimus, quando usque ad sanguinem
pro ejus veritate certamus; eum suavissimo
adolemus incensu, cum in ejus conspectu pio sanctoque
amore flagramus. Ei dona ejus in nobis, nosque
ipsos vovemus et reddimus; ei beneficiorum ejus solemnitatibus
festis et diebus statutis dicamus sacram
usque memoriam, ne volumine temporum ingrata
subrepat oblivio; ei sacrificamus hostiam humilitatis
et laudis in ara cordis igne fervidae charitatis. Ad
 hunc videndum, sicut videri poterit, eique cohaerendum,
ab omni peccatorum et cupiditatum malarum
labe mundamur, et ejus nomine consecramur. Ipse
enim fons nostrae beatitudinis, ipse omnis appetitionis
est finis. Hunc eligentes vel potius religentes,
amiseramus enim negligentes; hunc ergo religentes,
unde et religio dicta perhibetur, ad eum dilectione
tendimus, ut perveniendo quiescamus; ideo beati,
quia illo fine perfecti. 
III. Quod inter Deum et homines nullus sit alius
mediator quaerendus, nisi ille qui Deus et homo est,
ex lib. IX sancti Augustini in opere superius memorato
(Cap. 15): Multitudo quae beata est, unius
Dei participatione fit beata. Cujus participationis
privatione misera multitudo malorum angelorum,
 quae se opponit potius ad impedimentum quam interponit
ad beatitudinis adjutorium, etiam ipsa multitudine
obstrepit quodammodo, ne possit ad illud
unum beatificum perveniri, ad quod ut perduceremur,
non multis, sed uno mediatore opus erat, et
hoc eo ipso cujus participatione simus beati, hoc est,
Verbo Dei, non facto, sed per quod facta sunt omnia.
Nec tamen ob hoc mediator est, quia Verbum;
(maxime quippe immortale et maxime beatum Verbum
longe est a mortalibus miseris), sed mediator
per quod homo, eo ipso utique ostendens ad illud
non solum beatum, verum etiam beatificum bonum
non oportere quaeri alios mediatores per quos arbitremur
nobis perventionis gradus esse moliendos
 quia beatus et pacificus Deus, factus particeps humanitatis
nostrae, compendium praebuit participandae
divinitatis suae. Neque enim nos a mortalitate et
miseria liberans, ad angelos immortales beatosque
ita perducit ut eorum participatione etiam nos immortales
et beati simus, sed ad illam Trinitatem,
cujus et angeli participatione beati sunt. Ideo quando
in forma servi, ut mediator esset, infra angelos esse
voluit, in forma Dei super angelos mansit: idem
in inferioribus via vitae, qui in superioribus
vita. 
IV. Ex libro X ejusdem operis, ubi evidentissime
exemplo Domini Jesu Christi docet beatus Augustinus
nulli creaturae sacrificandum, ita docens (Capp.
19, 20): Qui autem putant haec visibilia sacrificia
 diis aliis congruere, summo vero Deo tanquam invisibili
invisibilia et majora majori, meliorique meliora,
qualia sunt purae mentis et bonae voluntatis officia, profecto
nesciunt haec ita signa esse illorum, sicut verba
sonantia signa sunt rerum. Quocirca sicut orantes
atque laudantes ad eum dirigimus significantes
voces, cui res ipsas in corde quas significamus offerimus;
ita sacrificantes non alteri visibile sacrificium
offerendum esse noverimus quam illi, cujus in cordibus
nostris invisibile sacrificium nos ipsi esse debemus.
Tunc nobis favent, nobisque congaudent,
atque ad hoc ipsum nos pro suis viribus adjuvant
angeli quique virtutesque superiores, et ipsa bonitate
ac pietate potentiores. Si autem illis haec exhibere
voluerimus, non libenter accipiunt; et cum ad homines
 ita mittuntur ut eorum praesentia sentiatur,
apertissime vetant. Sunt de his exempla in litteris
sanctis. Putaverunt quidam deferendum angelis honorem,
vel adorando, vel sacrificando, qui debetur
Deo; et eorum sunt admonitione prohibiti, jussique
sunt hoc ei deferre, cui uni fas esse noverunt.
Imitati sunt angelos sanctos etiam sancti homines
Dei. Nam Paulus et Barnabas in Lycaonia facto
quodam miraculo sanitatis, putati sunt Dii, eisque
Lycaonii victimas immolare voluerunt: quod a se
humili pietate removentes, eis in quem crederent
annuntiaverunt Deum. Nec ob aliud fallaces illi superbe
sibi hoc exigunt, nisi quia vero Deo deberi
sciunt. Non enim revera (ut ait Porphyrius, et nonnulli
putant) cadaverinis nidoribus, sed divinis honoribus
 gaudent. Copiam vero nidorum magnam habent
undique, et si amplius vellent, ipsi sibi poterant
exhibere. Qui ergo divinitatem sibi arrogant spiritus,
non cujuslibet corporis fumo, sed supplicantis
animo delectantur, cui decepto subjectoque dominentur,
intercludentes iter ad Deum verum, ne sit
homo illius sacrificium, dum sacrificatur cuipiam
praeter illum. Unde verus ille mediator, in quantum
formam servi accipiens, mediator effectus est Dei et
hominum homo Christus Jesus, cum in forma Dei
sacrificium cum Patre sumat, cum quo et unus est
Deus, tamen in forma servi sacrificium maluit esse
quam sumere, ne vel hac occasione quisquam existimaret
cuilibet sacrificandum esse creaturae. 
 V. Item ex libro praefati operis X quod nulla creatura
colens Deum velit pro illo coli cui et ipsa subdita
est (Cap. 4): Quaecunque igitur immortalis
potestas quantalibet virtute praedita, si nos diligit
sicut seipsam, ei vult esse subditos, ut beati simus,
cui et ipsa subdita beata est. Si ergo non colit Deum,
misera est, quia privatur Deo. Illi enim potius divinae
sententiae suffragatur, et dilectionis viribus favet,
qua scriptum est. Sacrificans diis eradicabitur,
nisi Domino soli. Nam, ut alia nunc taceam quae
pertinent ad religionis obsequium quo colitur Deus,
sacrificium certe nullus hominum est qui audeat dicere
deberi, nisi Deo. Multa denique de cultu divino
usurpata sunt, quae honoribus deferuntur humanis,
sive humilitate nimia, sive adulatione pestifera; ita
 tamen ut quibus ea deferuntur, homines haberentur,
qui dicuntur colendi et venerandi; si autem multum
eis additur, et adorandi. Quis vero sacrificandum
censuit, nisi ei quem aut scivit Deum, aut putavit,
aut finxit? 
VI. Ex libro sancti Augustini de vera Religione,
apud quos potissimum Deus verus quaerendus sit
(Cap. 15): Prius ergo sequendi sunt, inquit, qui
unum summum solum verum Deum et solum colendum
esse dicunt. Si apud hos veritas non eluxerit,
tum demum migrandum est. Sicut enim in ipsa rerum
natura major est auctoritas unius ad unum omnia
redigentis, nec in genere humano multitudinis
ulla potentia est nisi consentientis; ita in religione
qui ad unum vocant, eorum major et fide dignior
 esse debet auctoritas. 
VII. Ex homilia XXV sancti Gregorii papae super
Evangelia, qualiter etiam apud sanctos Deus quaerendus
sit: Quaerentes autem nos vigiles inveniunt
qui custodiunt civitatem; quia sancti Patres, qui
Ecclesiae statum custodiunt, bonis nostris studiis
occurrunt, ut suo vel verbo vel scripto nos doceant:
quos cum paululum pertransimus, invenimus quem
diligimus. Quia Redemptor noster, etsi humilitate
homo inter homines, divinitate tamen supra homines
fuit. Cum ergo transeuntur vigiles, dilectus invenitur:
quia cum prophetas et apostolos infra ipsum
esse conspicimus, illum qui natura Deus est, supra
homines consideramus. 
His inde sententia Cantici Canticorum (ubi ex persona
 sanctae Ecclesiae dicitur: Invenerunt me vigiles
qui custodiunt civitatem. Num quem dilexit anima
mea vidistis? Paululum cum pertransissem eos, inveni
quem diligit anima mea:) ex praedicta homilia breviter
adnotatis, nunc videamus quid idem Pater in
libro XVIII explanationis in Job de eisdem verbis dicat.
Ait ergo (Cap. 33): Cum redemptorem suum
Ecclesia quaereret, in ipsis antiquis praedicatoribus
spem figere noluit, quae dicit: Paululum cum pertransissem
eos, inveni quem diligit anima mea. Illum
quippe invenire non posset, si istos transire noluisset.
Consona huic intellectui beatus Augustinus in
homilia prima Evangelii secundum Joannem loquitur
dicens (Tract. I): De ipsis montibus est Joannes;
 de quibus paulo ante cantavimus, licentes: Levavi
oculos meos ad montes, unde veniet auxilium mihi. 
Ergo, fratres charissimi, si vultis intelligere, levate
oculos ad istum montem, id est, erigite vos ad
evangelistam, erigite vos ad ejus sensum. Sed quia
montes isti pacem suscipiunt, non potest autem
esse in pace qui spem ponit in homine; nolite sic
erigere oculos in montem, ut putetis in homine
spem vestram esse collocandam, et sic dicite: Levavi
oculos meos in montes, unde veniet auxilium
mihi: ut statim subjungatis: Auxilium meum a Domino
qui fecit coelum et terram. Ergo levemus oculos
in montes, unde veniet auxilium nobis. Et tamen
non ipsi montes sunt, in quibus spes nostra ponenda
est. Accipiunt enim montes quod vobis ministrent.
 Unde et montes accipiunt ubi spes ponenda est, cum
oculos nostros levamus ad Scripturas, quia per homines
ministratae sunt Scripturae. Levavimus oculos
nostros ad montes unde auxilium veniet. Sed tamen
quia ipsi homines qui scripserunt Scripturas, non
de se lucebant; (sed ille erat lumen illorum qui illuminat
hominem omnem venientem in hunc mundum; 
et mons erat ille Joannes Baptista, qui dixit,
Non sum ego Christus, ne quisquam in monte spem
ponens, caderet ab illo qui montes illustrat. Et ipse
confessus, ait: Quoniam de plenitudine ejus omnes
accepimus.) ita debes dicere: Levavi oculos meos in
montes, unde veniet auxilium mihi. Ne auxilium quod
tibi venit, montibus imputes, sed sequaris et dicas:
Auxilium meum a Domino qui fecit coelum et
 terram. Ergo, fratres, ad hoc ista monuerim, ut
quando erexistis cor ad Scripturas, cum sonaret
Evangelium: In principio erat Verbum, et Verbum
erat apud Deum, et Deus erat Verbum, et caetera.
Quae lecta sunt ut intelligatis vos levasse oculos in
montes. Nisi enim ista dicerent, unde omnino cogitaretis,
non inveniretis. Ergo ex montibus venit vobis
auxilium, ut haec vel audiretis: si nondum potestis
intelligere quod audistis, invocate auxilium a Domino
qui fecit coelum et terram, quia montes sic potuerunt
loqui, ut non possint ipsi illuminare, quia
et ipsi illuminati sunt audiendo. Inde qui haec dixit
accepit, Joannes ille, fratres, qui discumbebat super
pectus Domini, et de pectore Domini bibebat
quod nobis propinaret. Sed propinavit verba. Intellectum
 autem inde debes capere, unde et ipse biberat,
qui tibi propinavit. Istis etiam paria hic idem
doctor in praedicti operis homilia duodecima loquitur,
cum verba Joannis Baptistae tractaret, qui ad discipulos
suos Joannes respondit, dicens: Non potest
homo accipere quidquam, nisi datum fuerit ei de
coelo. Ipsi vos mihi testimonium perhibetis quod dixerim:
Ego non sum Christus. Tanquam dicens:
Quid vos fallitis? Vos ipsi mihi quomodo proposuistis
istam quaestionem? Quid mihi dixistis? Rabbi,
qui erat tecum trans Jordanem, cui testimonium perhibuisti? 
Nostis ergo quale testimonium illi perhibui
modo? Dicturus sum non esse illum quem dixi esse
ego, qui aliquid accepi de coelo, ut aliquid essem. Inanem
 me vultis esse, ut loquar contra veritatem. Non
potest bomo accipere quidquam, nisi datum fuerit
ei de coelo. Ipsi vos mihi testimonium perhibetis
quod dixerim: Ego non sum Christus. Non es tu
Christus! Sed quid si major illo, quia tu illum baptizasti?
Missus sum. Ego praeco sum, ille judex
est. Et audi testimonium multo vehementius, multo
expressius. Videte quid nobiscum agitur. Videte
quid amare debeamus. Videte quia aliquem hominem
amare prae Christo, adulterium est. Quare hoc
dico, attendamus vocem Joannis. Poterat in illo errari;
poterat ipse putari qui non erat: respuit a se
falsum honorem, ut teneat solidam veritatem. Videte
quid dicat Christum, quid se; Qui habet sponsam,
sponsus est. Casti estote, sponsum amate. Quid
 autem tu es? Quid nobis dicis? Qui habet sponsam,
sponsus est; amicus autem sponsi, qui stat et audit
eum, gaudio gaudet propter vocem sponsi. Et post
pauca: Vide, inquit, stantem in solido: Non sum
dignus corrigiam calciamenti ejus solvere. Bene te
humilias, merito stas, merito non cadis, merito audis,
et gaudio gaudes propter vocem sponsi. Sic et
Apostolus amicus sponsi zelat, et ipse non sibi, sed
sponso. Audiat vocem zelantis zelo Dei. Vos zelo dixit,
non meo, non mihi, sed zelo Dei. Unde? Quomodo?
Quem zelas, cui zelas? Desponsavi enim vos
uni viro, virginem castam exhibere Christo. Quid ergo
times? Quare zelas? Timeo, inquit, ne sicut serpens
Evam seduxit astutia sua, sic et vestri sensus corrumpantur
a castitate, quae est in Christo. Omnis Ecclesia,
 virgo appellata est. Diversa esse membra Ecclesiae,
diversis pollere donis videtis atque gaudetis.
Alii conjugati, aliae conjugatae; alti viduati, uxores
ultra non quaerunt; aliae viduatae, maritos ultra non
quaerunt; alii integritatem ab ineunte aetate conservant;
aliae virginitatem suam Deo voverunt. Diversa
sunt munera; sed omnes isti, una virgo est. Ubi ista
virginitas? Non enim in corpore. In corpore paucarum
feminarum. Etsi dici virginitas in viris potest,
paucorum sanctitas. Integritas etiam corporis
est in Ecclesia, et honorabilius membrum est. Alia
autem sunt membra in corpore: sed omnia in mente
servant virginitatem. Quae est virginitas mentis? Integra
fides, solida spes, sincera charitas. Hanc virginitatem
timebat ille qui zelabat sponso a serpente
 corrumpi. Sicut enim membrum corporis violatur in
quodam loco, sic seductio linguae violat virginitatem
cordis. 
VIII. Ex libro de Civitate Dei IX (Cap. 23) sancti
Augustini: Quod licet sancti angeli atque homines
nuncupentur dii, nequaquam tamen possint iidem
sancti angeli appellari dii deorum, id est, hominum
sanctorum. Ex qua consideratione colligitur, quia si
angeli sancti non possunt dici dii hominum, multo
minus homines. Ait itaque idem doctor: Verumtamen
cum a nobis quaeritur, si homines dicti sunt dii,
quod in populo dii sunt, quem per angelos vel per
homines alloquitur Deus; quanto magis immortales
eo nomine digni sunt, qui ea fruuntur beatitudine,
 ad quam Deum colendo cupiunt homines pervenire;
quid respondebimus, nisi non frustra in Scripturis
sanctis expressius homines nuncupatos deos, quam
illos immortales et beatos, quibus nos aequales futuros
in resurrectione promittitur; ne scilicet propter
illorum excellentiam aliquem eorum nobis constituere
Deum infidelis auderet infirmitas. Quod in
homine facile est evitare. Et evidentius dici debuerunt
homines dii in populo Dei, ut certi ac fidentes
fierent eum esse Deum suum, qui dictus est Deus
deorum. Quia etsi appellantur dii immortales illi,
et beati, qui in coelis sunt, non tamen dicti sunt dii
deorum, id est, dii hominum in populo Dei constitutorum,
quibus dictum est: Ego dixi: dii estis, et
filii excelsi omnes. Hinc est quod ait Apostolus: Etsi
 sunt qui dicantur dii, sive in coelo, sive in terra,
(sicuti sunt dii multi, et domini multi) nobis tamen
unus Deus Pater, ex quo omnia, et nos in ipso; et
unus Dominus Jesus Christus, per quem omnia, et
nos per ipsum. 
IX. His ita se habentibus, est modus divinae, sive
evangelicae, vel etiam humanae gloriae; sicut Alchimus
Avitus episcopus Viennensis in Dialogo, ubi
cum Gundobado rege loquitur, dicit: Illud tamen
quod ab aequalitate coelestis gloriae Patrem et Filium,
perinde ut creaturam angelicam secludentes, quamdam
mihi invidiam illicite supernis virtutibus delati
honoris obtenditis, dicentes: Ergo et angelis, atque
archangelis, et quaecunque in excelsis sunt, gloriam
ferre debemus; licet minime pertineat ad causam,
 etiam ad praesens non omnino sic renuo, quasi creaturae
sublimi atque praestanti gloriam ferre timeamus.
Est quippe divinae, est angelicae, est etiam
humanae gloriae modus, quem in multis Scripturarum
locis inveniamus et sanctorum meritis et apicibus
regum sine vitio assentationis ascribi. Quae
enim inter homines prima gloria, gloria haec est omnibus
sanctis ejus; et in Evangelio Dominus dicit,
quod nec Salomon in omni gloria sua sic vestitus
est, sicut lilii flosculus specie naturali. 
X. Audiamus nunc his paria beatum Hieronymum
praedicantem. Dicit enim in epistola quam pro  schismate
Vigilantii ad Riparium presbyterum transmisit:
Nos autem, non dico martyrum reliquias, sed
nec solem quidem et lunam, et angelos, et archangelos,
 non seraphim, non cherubim, et omne nomen
quod nominatur in praesenti saeculo, et in futuro,
colimus et veneramur; ne serviamus creaturae potius
quam Creatori, qui est benedictus in saecula.
Honoramus autem reliquias martyrum, ut eum cujus
sunt martyres adoremus. Honoramus vos, ut
honores servorum redundent ad Dominum, qui ait:
Qui vos suscipit, me suscipit. 
XI. Consonat huic beatus Augustinus in libro primo
 de Civitate Dei (Cap. 13), ita loquens: Nec
contemnenda et abjicienda corpora defunctorum justorum,
quibus tanquam organis et vasis ad omnia
bona opera sanctus usus est Spiritus. Si enim paterna
vestis et annulus, ac si quid hujusmodi, tanto
charius est posteris, quanto erga parentes major
affectus; nullo modo ipsa spernenda sunt corpora,
quae utique multo familiarius atque conjunctius
quam quaelibet indumenta gestamus. Haec enim non
ad ornamentum vel adjutorium quod adhibetur
extrinsecus, sed ad ipsam naturam hominis pertinent.
Unde et antiquorum justorum funera officiosa
pietate curata sunt, et exsequiae celebratae, et sepultura
provisa; ipsique cum viverent, de sepeliendis
vel etiam transferendis suis corporibus, filiis
 mandaverunt. Ipse quoque Dominus die tertio resurrecturus,
religiosae mulieris bonum opus praedicat,
praedicandumque commendat, quod unguentum pretiosum
supra membra ejus effuderit, atque hoc ad
eum sepeliendum fecerit. Et laudabiliter commemorantur
in Evangelio, qui corpus ejus de cruce acceptum
diligenter atque honorifice tegendum sepeliendumque
curarunt. Verumtamen istae auctoritates
non hoc admonent, quod insit ullus cadaveribus
sensus; sed ad Dei providentiam, cui etiam talia
pietatis officia placent, corpora quoque mortuorum
pertinere significant, propter fidem resurrectionis
astruendam. 
Item Augustinus in libro octavo ejusdem operis
(Cap. 27): Nec tamen martyribus templa, sacerdotia,
 sacra et sacrificia constituimus: quoniam
non ipsi, sed Deus eorum nobis est Deus. Honoramus
sane memorias eorum tanquam sanctorum hominum
Dei, qui usque ad mortem corporum suorum
pro veritate certarunt, ut innotesceret vera religio,
falsis fictisque convictis. Quod etiamsi qui antea
sentiebant, timendo reprimebant. Quis autem audivit
aliquando fidelium stantem sacerdotem ad altare,
etiam super sanctum corpus martyris ad Dei
honorem cultumque constructum, dicere in precibus:
Offero tibi sacrificium, Petre, vel Paule, vel
Cypriane? cum apud eorum memorias offeratur Deo,
qui eos et homines et martyres fecit, et sanctis suis
angelis coelesti honore sociavit; ut ea celebritate et
Deo vero illorum victoriis gratias agamus, et nos
 ad imitationem talium coronarum atque palmarum,
eodem invocato in auxilium, ex illorum memoriae
renovatione adhortemur. Quaecunque igitur adhibentur
religiosorum obsequia in martyrum locis, ornamenta
sunt memoriarum, non sacra vel sacrificia
mortuorum tanquam deorum. Quicunque etiam epulas
suas eo deferunt; quod quidem a Christianis
melioribus non fit, et in plerisque terrarum nulla
talis est consuetudo: tamen quicunque id faciunt,
 quas cum apposuerint orant et auferunt ut vescantur,
vel ex eis etiam indigentibus largiantur, sanctificari
ibi eas volunt per merita martyrum in nomine
Domini martyrum. Non autem esse ista sacrificia
martyrum novit, qui novit unum, quod etiam illic
offertur sacrificium Christianorum. Nos itaque martyres
nostros, nec divinis honoribus, nec humanis
criminibus colimus, sicut colunt pagani deos suos;
nec sacrificia illis offerimus, nec eorum probra in
eorum sacra convertimus. 
Dicit etiam in libro quem de sex dierum opere
scripsit (Quaest. in Gen. lib. I, cap. 84), quod statuit
lapidem Jacob, quem sibi ad caput posuerat, et constituit
eum titulum, et perfudit illum oleo, non aliquid
idololatriae simile fecit. Non enim vel tunc vel
 postea frequentavit lapidem adorando, aut ei sacrificando;
sed signum fuit in prophetia evidentissime
constitutum, quae pertinent ad unctionem. Unde
Christi nomen a chrismate est. Non solum enim
lapidi sacrificandum non est, sed nec ulli corporali
incorporalive creaturae,  nec in alicujus honorem
praeter solius vivi Dei templum construendum. Quod
cum in aliis, tum in disputatione quam cum Maximo
Manichaeo incomminus habuit, probat beatus Augustinus
his verbis: Si Deus Spiritus sanctus non
esset, templum utique nos ipsos non haberet. Scriptum
est quippe in Apostolo: Nescitis quia templum
Dei estis, et Spiritus Dei habitat in vobis? Et iterum:
Nescitis quia corpora vestra templum in vobis est Spiritus
sancti, quem habetis a Deo? Nonne si templum
 alicui sancto angelo excellentissimo de lignis et lapidibus
faceremus, anathematizaremur a veritate
Christi, et ad Ecclesia Dei, quoniam creaturae exhiberemus
eam servitutem, quae uni tantum debetur
Deo? 
XII. Deus igitur solus est, sicut jam superius
multoties ostendimus, in quo spem nostrae beatitudinis
collocare debemus, sicut idem Pater in libro
de Doctrina Christiana primo his verbis insinuat,
dicens (Lib. I, cap. 32, 33): Cujus nos miseremur,
et cui consulimus, ad ejus quidem utilitatem id
facimus, eamque intuemur. Sed nescio quomodo
etiam nostra sit consequens, cum eam misericordiam
quam impendimus egenti sine mercede non
relinquit Deus. Haec autem merces summa est, ut
 ipso perfruamur, et omnes qui eo fruimur, nobis
etiam invicem in ipso perfruamur. Nam si in nobis
id facimus, remanemus in via, et spem beatitudinis
nostrae in homine aut in angelo collocamus: quod
et homo superbus et angelus superbus arrogant
sibi, atque in se aliorum spem gaudent constitui.
Sanctus autem homo et sanctus angelus etiam fessos
nos atque in se quiescere et remanere cupientes
reficiunt potius, aut eo sumptu quem propter nos,
 aut illo etiam quem propter se acceperunt, acceperunt
tamen, atque ita refectos in illum ire compellunt,
quo fruentes pariter beati simus. Nam et
Apostolus exclamat: Nunquid Paulus crucifixus est
pro vobis? Aut in nomine Pauli baptizati estis? Et:
Neque qui plantat est aliquid, neque qui rigat, sed
qui incrementum dat Deus. Et angelus hominem se
adorantem monet, ut illum potius adoret, sub quo
ei Domino etiam ipse conservus est. Cum autem
homine in Deo frueris, Deo potius quam homine
frueris. Illo enim frueris quo efficieris beatus; et ad
eum te pervenisse laetaberis, in quo spem ponis ut
venias. Inde ad Philemonem Paulus: Ita, frater, 
inquit, ego te fruar in Domino. Quod si non addidisset,
in Domino, et te fruar tantum dixisset, in eo
 constituisset spem beatitudinis suae. 
XIII. Quod autem sola rationalis creatura possit
effici beata, et hoc ipsum bonum non habeat nisi a
Deo, idem doctor testatur in libro de Civitate Dei XII
(Cap. 1), ita loquens: Non est creaturae rationalis
vel intellectualis bonum, quo beata sit, nisi Deus.
Itaque quamvis non omnis beata possit esse creatura
(neque enim hoc munus adipiscuntur aut
capiunt ferae, ligna, saxa, et si quid ejusmodi est),
ea tamen quae potest, non ex se ipsa potest, quia
ex nihilo creata est, sed ex illo, a quo creata est.
Hoc enim adepto beata est, quo amisso, misera est.
Ille vero qui non alio, sed se ipso bono beatus est,
ideo miser non potest esse, quia non se potest
amittere. Dicimus itaque immutabile bonum non
 esse, nisi unum verum beatum Deum: ea vero quae
fecit, bona quidem esse quod ab illo, verumtamen
mutabilia, quod non de illo, sed de nihilo facta sunt.
Quanquam ergo summa non sint quibus est Deus
majus bonum; magna sunt tamen ea mutabilia bona
quae adhaerere possunt, ut beata sint, immutabili
bono, quod usque adeo bonum eorum est, ut sine
illo misera esse necesse sit. 
Ex libro de vera Religione (Cap. 55): Non sit
ergo nobis religio cultus corporum aethereorum atque
coelestium, sed ejus cujus contemplatione beati
sunt. Neque enim et nos videndo angelum beati sumus,
sed videndo veritatem, qua etiam ipsos diligimus
angelos, et eis congratulamur. Nec invidemus
quod eo paratiores et nullis molestiis interpedientibus
 perfruuntur: sed magis eos diligimus, quoniam
et nos tale aliquid sperare a communi Domino jussi
sumus. Quare honoramus eos charitate, non servitute.
Nec eis templa constituimus. Nolunt enim se
sic honorari a nobis, quia nos ipsos, cum boni sumus,
templa summi Dei esse noverunt. 
Nam et cum exaudiunt angeli, Deus exaudit tanquam
in vero nec manufacto templo suo, sicut in
omnibus sanctis suis, ejusque temporaliter fiunt
 jussa aeterna sine lege conspecta. Nec movere debet,
quod cum sit invisibilis, saepe visibiliter patribus apparuisse
memoratur. Sicut enim sonus qui auditur,
sententia in silentio intelligentiae constituta, non est
hoc quod ipsa, ita et species qua visus est Deus in
natura invisibili constitutus, non erat quod ipse.
Verumtamen ipse in eadem specie corporali videtur;
sicut illa sententia ipsa in sono vocis auditur; nec
illi ignorabant invisibilem Deum in specie corporali,
quod ipse non erat, se videre. Nam et loquebatur
cum loquente Moyses, et ei tamen dicebat: Si inveni
gratiam ante te, ostende mihi temetipsum scienter, ut
videam te. 
XIV. Item Augustinus in libro quinto (Cap. 1) de
Trinitate dicit: Ea quae de natura incommutabili
 et invisibili, summoque vivente, et sibi sufficiente,
dicuntur non esse consuetudine visibilium, atque
mutabilium, et mortalium, vel egenarum rerum metienda,
sed etiam in his, inquit, etiam quae nostris
corporalibus adjacent sensibus, vel quod nos ipsi
in interiore homine sumus, scientia comprehendere
laboremus, nec sufficiamus, non tamen impudenter
in illa quae supra sunt divina et ineffabilia pietas
fidelis ardescit, non quam suarum virium inflat
arrogantia, sed quam gratia ipsius Creatoris et Salvatoris
inflammat. Nam quo intellectu homo Deum
capit, qui ipsum intellectum suum, quo cum vult
capere, nondum capit? Si autem hunc jam capit,
attendat diligenter nihil eo esse in sua natura melius,
et videat utrum videat ibi ulla lineamenta
 formarum, nitores colorum, spatiosam granditatem,
partium distantiam, molis distinctionem, aliquas per
locorum intervalla motiones, vel quid ejusmodi.
Nihil certe istorum invenimus in eo quo in natura
nostra nihil melius invenimus, id est, in nostro intellectu,
quo sapientiam capimus, quantum capaces
sumus. Quod ergo non invenimus in meliore nostro,
non debemus in illo quaerere quod longe melius est
meliore nostro. Ut sic intelligamus Deum si possumus,
quantum possumus, sine quantitate magnum,
sine indigentia creatorem, sine situ praesentem, sine
habitu omnia continentem, sine loco ubique totum,
sine tempore sempiternum, sine ulla sui mutatione
mutabilia facientem, nihilque patientem. Quisquis
Deum ita cogitat, etsi nondum potest omnimodo invenire
 quid sit, pie tamen cavet, quantum potest,
aliquid de illo sentire quod non sit. 
XV. Quantum autem visibilia noceant ad invisibilia
capienda, et quantum amor corporearum rerum,
etiam bonarum, ad spiritalia contemplanda, ipse
Dominus demonstrat, dicens: Ego veritatem dico
vobis. Expedit vobis ut ego vadam. Si enim non abiero,
 Paracletus non veniet ad vos. Si autem abiero, mittam
eum ad vos (Joan. XVI, 7). In quibus verbis hunc
sensum esse saepe nominatus pater Augustinus (docet)
(Tract. XCV in Joan. cap. XVI): Expedit vobis
ut haec forma servi auferatur a vobis. Caro quidem
factum Verbum habito in vobis; sed nolo adhuc me
carnaliter diligatis, et isto lacte contenti, semper
infantes esse cupiatis. Si alimenta tenera, quibus
vos alui, non subtraxero, solidum cibum non esurietis;
si carnaliter esurire non destiteritis, capaces
Spiritus non eritis. Nam quid est, Si non abiero,
Paracletus non veniet ad vos? Nunquid hic positus,
eum non poterat mittere? Quis hoc dixerit? Neque
enim ubi ille erat, iste inde recessit. Quid est ergo,
Si non abiero, Paracletus non veniet ad vos? nisi,
 Non potestis capere Spiritum, nisi carnaliter desinatis
diligere Christum. Unde ille qui jam ceperat
Spiritum: Etsi noveramus Christum, inquit, secundum
carnem, sed nunc jam non novimus. Ipsam
quippe carnem Christi, non secundum carnem vocavit,
qui Verbum carnem factum spiritaliter novit.
Hoc nimirum significare voluit magister bonus, dicendo:
Si enim non abiero, Paracletus non veniet.
Si autem abiero, mittam eum ad vos. Christo autem
descendente corporaliter, non solum Spiritus sanctus,
sed et Pater, et Filius illis adfuit spiritualiter.
Ac per hoc, cum ex carnalibus essent spiritales futuri,
profecto et Patrem et Filium et Spiritum sanctum
capacius fuerant habituri. 
XVI. Nemo igitur sapientum ignorat, quod homo
 fidelis, ut proficiat ab exterioribus, introrsus trahendus
est, non ab interioribus exterius projiciendus,
ut deficiat. Transire enim debet de carne ad animam,
de corpore ad spiritum, de visibilibus ad invisibilia,
de mundo ad Deum. Et iste dicitur profectus, si  ad
meliora quis transeat, non ad deteriora. Melius vero
esse animum, deterius corpus, eminentius spiritum,
infimam carnem, novit qui ea quae paulo superius
sunt posita sancti Augustini verba legit et intelligit.
Multo autem his deteriora esse quae humana et carnalis
praesumptio fingit, etiam stulti consentiunt. In
quo genere istae quoque inveniuntur, quas  sanctas
appellant imagines non solum sacrilegi, ex eo quod
divinum cultum operibus manuum suarum exhibent;
sed et insipientes, sanctitatem eis quae sine anima
 sunt imaginibus tribuendo: nec hoc solum, sed sanctificationem
quoque, quam per Verbum Dei fieri
testatur Apostolus, eis quae nunquam locuta sunt
simulacris dementer concedendo. Denique Gedeon,
qui, teste angelo, virorum fortissimus exstitit, et
mortuus dicitur in senectute bona, postulavit, ut
narrat Scriptura divina, a sociis de praeda inaures
 aureas, et accepit; fecitque ex eis Ephod, et posuit
illud in civitate sua Ephra; fornicatusque est omnis
Israel in eo: et factum est Gedeoni et omni domui
ejus in ruinam. Licet enim ille hoc in honorem Dei
fecerit, tamen quia non in loco quem Dominus elegerat,
sed in sua illud voluit ponere civitate, quod
utique lex vetuerat, non, ut putavit, elevationem
consecuta exinde est domus ejus, sed eversionem.
Et ut noverimus non diis alienis illud a Gedeone
factum, statim sequitur: Postquam autem mortuus
est Gedeon, aversi sunt filii Israel, et fornicati sunt
cum Baalim. Ubi fornicati sunt in Ephod, nec aversi
dicuntur, ut subaudiamus a Deo; nec Baalim, vel
Astaroth aut aliquid idolum nominatur: ubi autem
cum diis alienis, statim designantur Baalim, quod
 apud Hebraeos pluralis numeri est, quod idola solet
significare in Scriptura divina. Sicut etiam cum unum
vitulum populus errans fecisset in eremo, dictum
est: Isti sunt dii tui, Israel, qui te eduxerunt de terra
Aegypti. 
XVII. Non solum vero divinum deferre honorem
quibus non licet, sed et ambitiose honorare  sanctorum
memorias ob captandam gloriam popularem,
reprehensibile est. Arguit super his Dominus Pharisaeos
in Evangelio, teste beato Hieronymo, his verbis:
Vae vobis, Scribae et Pharisaei hypocritae, qui
aedificatis sepulcra prophetarum, et ornatis monumenta
justorum, et dicitis: Si fuissemus in diebus
patrum nostrorum, non fuissemus socii eorum in sanguine
prophetarum (Matth. XXIII, 29, 30). Dicit itaque
 praefatus doctor prudentissimo syllogismo, qui arguit
eos filios esse homicidarum, dum ipsi opinione
bonitatis et gloriae in populo sepulcra aedificant
prophetarum, quos majores eorum interfecerunt,
et dicunt (In Matth. cap. 23): Si fuissemus in
illo tempore, non fecissemus ea quae fecerunt patres
nostri. Hoc autem etiam si sermone non dicant,
opere loquuntur, ex eo quod ambitiose et magnifice
aedificant memorias occisorum, quos a patribus suis
esse jugulatos non negant. 
XVIII. Verum ne quis putet spernendum testimonium
singulorum sanctorum, libet non unius
hominis, sed unius Ecclesiae hoc loco testimonium
inserere, ex quo perspicue pateat quis antiquis
fidelibus fuerit in divino honore cultus, vel quis
 amor erga memorias sanctorum. Denique Ecclesia
Dei, quae catholicis de passione Polycarpi inter
caetera de veneratione sanctorum martyrum ita loquitur
(Euseb. lib. IV, cap. 15): Sed ille aemulus
totius boni, et adversarius omnium justorum, postquam
vidit quod et per martyrii gloriam et pro vitae
egregiae virtutibus coronatus est, et per mortem
praemia immortalitatis indeptus, satis agere coepit
ut reliquias ejus ad sepulturam nostris desiderantibus
non concederet. Instigabatur ergo Niceta Herodis
pater, frater autem Dalcae, adire judicem, ut
 peteret ab eo ne humandum concederet corpus; ne
forte, inquit, relinquentes illum qui crucifixus est,
Christiani hunc dolere incipiant; Judaeis maxime
ista machinantibus, qui et nostros in tantis oculis
observarunt, ne eum flammis adhuc ardentibus
raperent, ignorantes miserrimi quia neque Christum
aliquando possumus derelinquere, qui mortem pro
totius mundi salute sustinuit, neque alium quemquam
colere, quippe qui verum Deum, et qui solus
colendus sit, noverimus; martyres vero tanquam
discipulos Domini diligamus et veneremur, quasi
integre fidem magistro servantes et Domino, quorum
nos quoque in fide et perseverantia charitatis
optamus esse participes. Ubi autem vidit centurio
tam obstinatam Judaeorum contentionem, positum
 in medio ipsum corpus exussit; et ita nos postmodum
ambusta ossa, pretiosissimis gemmis chariora,
et omni auro probabiliora per ignem facta,
collegimus, ac, sicut conveniebat ex more, condidimus.
Quo in loco etiam nunc praestante Domino
solemnes agimus celebresque conventus; maxime
quidem in die passionis ejus. Sed cum eorum memorias,
qui prius passi fuerant, celebramus, ideo
facimus, ut sequentium animi ad praedecessorum
viam exemplis insignibus suscitentur. 
Haec de Historiae Ecclesiasticae libro quarto sumpta,
ut inter caeteras divinae legis vel sanctorum Patrum
auctoritates teneant locum. Cumque omnium
una sententia sit, cultum religionis soli Deo deberi,
quid superest fidelibus, nisi ut purgatis ab omni
 figmentorum profana servitute animis, totis viribus
decertemus, quatenus veraciter illud quod scriptum
est, dicere valeamus: Non enim in errorem induxit
nos hominum malae artis excogitatio, nec umbra picturae
labor sine fructu, effigies sculpta per varios
colores, cujus aspectus insensato dat concupiscentiam,
et diligit mortuae imaginis effigiem sine anima. Malorum
amatores sunt qui spem in talibus habent, et qui
faciunt illos, et qui diligunt, et qui colunt. Et iterum:
Nemo enim sibi similem homo poterit Deum fingere.
Cum sit enim mortalis, mortuum fingis manibus iniquis.
Melior est enim ipse his quos colit: quia ipse
quidem vixit, cum esset mortalis, illi autem nunquam 
(Sap. XV, 4 seqq.). 
XIX. Dicit forsitan aliquis non se putare imagini
 quam adorat aliquid inesse divinum, sed tantummodo
pro honore ejus, cujus effigies est, tali eam
veneratione donare. Cui facile respondetur, quia
si imago quam adorat, Deus non est, nequaquam
veneranda est, quasi pro honore sanctorum, qui
nequaquam divinos sibi arrogant honores, sicut
multis jam supra testimoniis est ostensum. Illud
quoque memoria dignum, quod, sicut memoratae
historiae undecimus continet liber, destructis apud
Alexandriam delubris ac simulacris idolorum, tantus
fervor Christianitatis a daemonibus ad Christum
 conversos inflammavit, ut unusquisque crucis Dominicae
signum in postibus, in ingressibus, in fenestris,
in parietibus, columnisque depingeret. O
quam sincera religio! Crucis vexillum ubique pingebatur,
non aliqua vultus humani similitudo; Deo
scilicet haec mirabiliter, etiam ipsis forsitan nescientibus,
disponente. Si enim sanctorum imagines
hi qui daemonum cultum reliquerant venerari juberentur,
puto quod videretur eis non tam idola reliquisse,
quam simulacra mutasse. 
XX. Quod autem imagines apostolorum et ipsius
Domini ob amorem potius et recordationem, quam
ob religionis honorem, aut aliquam venerationem
more gentilium, ab antiquis expressae vel conservatae
sint, Eusebius Caesariensis in libro septimo
 (Cap. 18) Ecclesiasticae Historiae ostendit, interserens
hujusmodi narrationem, cum de his quae apud
Caesaream Philippi gesta compererat aliqua perstrinxisset.
Ait ergo: Verum quia urbis hujus fecimus
mentionem, justum videtur commemorare
etiam illud in ea gestum, quod historia dignum duximus.
Mulierem quam sanguinis profluvio laborantem
a Salvatore curatam Evangelia tradiderunt,
hujus urbis civem constat fuisse; domusque ejus in
ea etiam nunc ostenditur. Pro foribus vero domus
ipsius basis quaedam in loco editiori collocata monstratur,
in qua mulieris ipsius veluti genibus provolutae
palmasque suppliciter tendentis imago aere
videtur expressa. Astat vero alia aere nihilominus
fusa statua, habitu viri, stola compte circumdati,
 et dexteram mulieri porrigentis. Hujus ad pedem
statuae, e basi herba quaedam nova specie nascitur;
quae cum exorta fuerit, excrescere usque ad stolae
illius aerei indumenti fimbriam solet; quam cum
summo vertice crescens herba contigerit, vires inde
ad depellendos omnes morbos languoresque conquirit;
ita ut quaecunque illa fuerit infirmitas corporis,
haustu exiguo madefacti salutaris graminis depellatur,
nihil omnino virium gerens, si antequam aereae
fimbriae summitatem crescendo contigerit, decerpatur.
Hanc statuam ad similitudinem vultus Jesu
formatam tradebant: quae permansit ad nostra usque
tempora, sicut oculis nostris ipsi inspeximus.
Et nihil mirum, si hi qui ex gentibus crediderant
pro beneficiis quae a Salvatore fuerant consecuti,
 hujusmodi velut munus videbantur offerre; cum videamus
etiam nunc et apostolorum Petri vel Pauli
et ipsius Salvatoris imagines designari, tabulasque
depingi; sed et antiquas ipsorum imagines a quibusdam
conservatas nos vidimus. Quod mihi videtur
ex gentili consuetudine indifferenter observatum,
quod ita soleant honorare quos honore dignos duxerint:
insignia etenim veterum reservari ad posterorum
memoriam, illorum honoris, horum vero amoris
indicium est. Denique et Jacobi cathedra, qui
primus in terris episcopus ab ipso Salvatore et ab
apostolis in Hierosolymis est electus, quemque fratrem
Christi volumina designant, usque in hodiernum
inibi conservatur. Ita in ea sedent omnes qui
 usque ad praesens tempus sedis illius sacerdotium
sortiuntur. Hactenus Eusebius. 
XXI. Beda quoque, Anglorum gentis homo, et
suo tempore divinis litteris non mediocriter imbutus,
cum de mari quod in templo Domini a Salomone
factum est pertractaret, intulit post haec verba:
Notandum sane quia sunt qui putant lege Dei
prohibitum, ne vel hominum vel quorumlibet animalium
sive rerum similitudines sculpamus, aut depingamus
in Ecclesia, vel alio quolibet loco; eo
quod in Decalogo legis dixerit: Non facies tibi sculptile,
neque omnem similitudinem quae est in coelo
desuper, et quae in terra deorsum, nec eorum quae sunt
in aquis sub terra. Qui nequaquam hoc putarent,
si vel Salomonis opus ad memoriam revocassent,
 quo et in templo intus palmas fecit et cherubim,
cum variis caelaturis, et in columnis illius mala
granata et retes, in mari quoque aeneo duodecim
boves, et sculpturas histriatas, sed et in vasibus
laterum, ut in sequentibus legitur, leones cum bobus,
palmas, axes et rotas, cum cherubim et vario
picturarum genere fecit; vel certe ipsius Moysi
opera considerassent, qui, jubente Domino, et cherubim
prius in propitiatorio, et postea serpentem
fecit aeneum in eremo, cujus intuitu populus a ferarum
serpentium veneno salvaretur. Si enim licebat
serpentem exaltari aeneum in ligno, quem aspicientes
filii Israel viverent; cur non licet exaltationem
Domini Salvatoris in cruce, qua mortem vicit,
ad memoriam fidelibus depingendo reduci; vel ad
 alia ejus miracula et sanationes, quibus de eodem
mortis auctore mirabiliter triumphavit; cum horum
aspectus multum saepe compunctionis soleat praestare
contuentibus, et eis quoque qui litteras ignorant,
quasi vivam Dominicae historiae pandere lectionem?
Nam et pictura Graece ζωγραφία, id est
viva scriptura vocatur. Si licuit duodecim boves
aeneos facere, qui mare superpositum ferentes
quatuor mundi plagas terni respicerent; quid prohibet
duodecim apostolos pingere, quomodo euntes,
omnes gentes baptizantes eos in nomine Patris et
Filii et Spiritus sancti, viva ut dixerim prae oculis
omnium designari scriptura? Si contra legem non
fuit in eodem mari sculpturas historiatas in gyro
decem cubitorum fieri; quomodo legi contrarium
 putabitur, si historias sanctorum ac martyrum Christi
sculpamus sive pingamus in tabulis, qui per custodiam
divinae legis ad gloriam meruerunt aeternae
retributionis attingere? Verum si diligentius verba
legis attendamus, forte patebit non interdictum
imagines rerum aut animalium facere, sed haec idololatriae
gratia facere omnimodis esse prohibitum.
Denique dicturus in monte sancto Dominus: Non
facies tibi sculptile, neque omnem similitudinem, 
praemisit: Non habebis deos alienos coram me. Deinde
subjunxit: Non facies tibi sculptile, neque omnem
similitudinem quae est in coelo desuper, et quae in
terra deorsum, nec eorum quae sunt in aquis sub
terra. Atque ita conclusit: Non adorabis ea, neque
 coles (Deut. v, 8, 9). Quibus verbis aperte declaratur
quod illae similitudines fieri prohibentur ab hominibus,
quae in venerationem deorum alienorum facere
solent impii, quaeque ad colendum atque adorandum
gentilitas errabunda reperit. Caeterum simpliciter
haec fieri nulla, ut reor, legis divinae littera
vetat. Alioquin et Dominus tentantibus se Pharisaeis
de tributo Caesari reddendo, in quo nomen et imaginem
Caesaris expressam esse dicebant, nequaquam
ita responderet: Reddite quae sunt Caesaris
Caesari, et quae sunt Dei Deo. Sed potius eorum
corrigeret errorem, dicens: Non licet vobis in
percussura auri vestri imaginem facere Caesaris,
quia talem sculpturam lex divina prohibet. Esset
namque locus ut ostenso sibi numismate census hoc
 diceret, si in eo Caesaris imago, cujus idololatriae,
et non ad judicium magis regiae potentiae, esset formata.
Haec de praefati viri libello sumpsisse sufficiat. 
XXII. Legimus vero  in Gestis beati Silvestri
papae, Constantinum imperatorem necdum fonte
vitae renatum, sanctorum apostolorum Petri et Pauli
vultus ostensis a praedicto papa tabulis, in quibus
utriusque apostoli effigies antiquitus ad memoriam
expressa servabatur, sicut visione nocturna sibi
ostensi fuerant, cognovisse et illico adorasse. Sed
nunquid hac auctoritate Constantini adorare sancti
alicujus imaginem debemus, cum idem imperator
magis hoc ex consuetudine idololatriae pestifera
fecerit, quam ex consideratione verissimae rationis,
 quam necdum ipse cognoverat? Et ne id praesumptive
astruere videamur, beati Ambrosii Mediolanensis
episcopi, viri doctrina et sanctitate praecipui,
auctoritatem inserimus: qui in revelatione
quae ei sanctorum martyrum Gervasii et Protasii
fuit ostensa, refert beatum Paulum apostolum, qui
illis duobus tacentibus loquebatur, ex recordatione
picturae ipsius agnovisse; nec tamen usquam scribit,
non dicam picturam illius, sed ne praesentem
quidem apostolum, ac secum loquentem, ullatenus
adorasse.  Quemdam quoque presbyterum beatus
Paulinus per epistolam acriter increpat, quoniam
poposcerat ut ei suam et uxoris suae picturam
transmitteret, ut hos, quos absentes amabat, praesentes
eo modo semper haberet.  Forojuliensem
 etiam episcopum beatus papa Gregorius arguisse
 legitur, ideo quod imagines apostolorum de sua basilica
eraserat ob superstitionem vulgi eas contra
regulam fidei adorantis, ac non potius rationabili
auctoritate ejusmodi errorem correxit, pictura illaesa
ad posterorum memoriam permanente. 
XXIII. Beatus vero Augustinus in libro de Civitate
Dei X (Cap. 8) dixit inter caetera: Legimus
serpentis morsus mortiferos, ad poenam justissimam
peccatorum, in ligno exaltato atque prospecto aeneo
serpente sanatos, ut et populo subveniretur afflicto,
et mors morte destructa, velut crucifixae mortis similitudine
signaretur: quem sane serpentem, propter
facti memoriam reservatum, cum postea populus
errans tanquam idolum colere coepisset, Ezechias
rex religiosa potestate Deo serviens, cum
 magna pietatis laude contrivit. Idem etiam Pater
in libro primo (Cap. 10) de Concordia Evangelistarum,
quem contra paganos edidit, disputat de illis
qui Dominum Jesum Christum dicebant epistolari
sermone librum scripsisse, et Petro ac Paulo tradidisse,
et dicit: Cum enim vellent tale aliquid fingere
Christum scripsisse ad discipulos suos, cogitaverunt
ad quos potissimum scribere potuisse facile
crederetur, tanquam ad illos qui ei familiarius adhaesissent,
quibus illud quasi secretum digne committeretur.
Et occurrit eis Petrus et Paulus. Credo
quod pluribus locis simul eos cum illo pictos viderent,
quia merita Petri et Pauli etiam propter eumdem
passionis diem celebrius solemniter Roma commendat:
et sic omnino errare meruerunt qui Christum
 et apostolos ejus non in sanctis codicibus, sed
in pictis parietibus quaesiverunt. Haec sanctus
Augustinus. Ex quibus manifeste colligitur, quia si
serpentem aeneum quem Deus fieri praecepit, quoniam
errans populus tanquam idolum colere coepit,
Ezechias religiosus rex cum magna pietatis laude
contrivit; multo religiosius sanctorum imagines
(ipsis quoque sanctis faventibus, qui ob sui honorem
cum divinae religionis contemptu, eas adorari more
idolorum indignantissime ferunt) omni genere conterendae
et usque ad pulverem sunt eradendae;
praesertim cum non illas fieri Deus jusserit, sed humanus
sensus excogitaverit. 
XXIV. Quod autem Deus castius absque simulacris
veneretur, testis est etiam Quintus Lucilius
 Balbus gentilis philosophus; sicut praefatus doctor
 in quarto de Civitate Dei libro (Cap. 30) eum disputantem
inserit his verbis: Videtisne igitur ut a
physicis rebus bene atque utiliter inventis ratio sit
tracta ad commentitios et fictos deos? Quae res genuit
falsas opiniones, erroresque turbulentos, et superstitiones
pene aniles. Et formae enim nobis deorum,
et aetas, et vestitus, ornatusque noti sunt;
genera praeterea, conjugia, cognationes, omniaque
traducta ad similitudinem imbecillitatis humanae.
Nam et perturbatis animis inducuntur. Accepimus
etiam deorum cupiditates, aegritudines, iracundias.
Nec vero, ut fabulae ferunt, dii bellis praeliisque caruerunt.
Nec solum, ut apud Homerum, cum duos
exercitus contrarios alii dii ex alia parte defenderent,
sed etiam ut cum Titanis aut cum Gigantibus
 sua propria bella gesserunt. Haec et dicuntur et creduntur
stultissime, et plena sunt vanitatis, summaeque
levitatis. Ecce interim quae confitentur qui defendunt
deos gentium. Deinde cum haec ad superstitionem
pertinere dicat, ad religionem vero quam
ipse secundum Stoicos videtur dicere. Non enim philosophi
solum, inquit, verum etiam majores nostri
superstitionem a religione separaverunt. Nam qui
totos dies precabantur, inquit, et immolabant, ut sui
sibi liberi superstites essent, superstitiosi sunt appellati.
Quis non intelligat eum conari, dum consuetudinem
civitatis timet, religionem laudare majorum,
eamque a superstitione sejungere velle, sed
quomodo id possit non invenire? Si enim a majoribus
illi sunt appellati superstitiosi, qui totos dies
 precabantur et immolabant, nunquid et illi qui instituerunt
quod iste reprehendit, deorum simulacra
diversa aetate et veste distincta, deorum genera,
conjugia, cognationes? Haec utique cum tanquam
superstitiosa culpantur, implicat ista culpa majores
talium simulacrorum institutores atque cultores.
Et post pauca (Cap. 31): Dicit etiam, inquit, idem
auctor acutissimus atque doctissimus, quod ii soli ei
videantur animadvertisse quid esset Deus, qui crediderunt
eum esse animam motu ac ratione mundum
gubernantem; ac per hoc etsi nondum tenebat quod
veritas habet (Deus enim verus, non anima, sed
animae quoque est effector, et conditor), tamen si
contra praejudicia consuetudinis liber esse posset,
 unum Deum colendum fateretur, atque suaderet,
motu ac ratione mundum gubernantem, ut ea cum
illo de hac re quaestio remaneret, quod eum diceret
esse animam, non potius et animae creatorem. Dicit
etiam antiquos Romanos plus quam annos centum
et septuaginta deos sine simulacro coluisse. Quod
si adhuc remansisset, castius dii observarentur. Cujus
sententiae suae testem adhiberet inter caetera
etiam gentem Judaeam. Nec dubitat eum locum ita
concludere, ut dicat qui primi simulacra deorum
populis posuerunt, eos civitatibus suis metum ademisse,
et errorem addidisse; prudenter existimans
deos facile posse in simulacrorum stoliditate contemni. 
XXV. Dicit etiam beatus Augustinus in libello de
 vera Religione, ad percipiendam veritatem nihil
magis impedire, quam vitam libidini deditam, et falsas
imaginationes rerum sensibilium, quae nobis ab
hoc sensibili mundo per corpus impressae varias opiniones
erroresque generant; nec errorem ullum in
religione esse putuisse, si anima pro Deo suo non
coleret animam, aut corpus, aut phantasmata sua,
quae nihil sunt aliud, quam de specie corporis corporeo
sensu attracta figmenta. Non ergo creaturae
potius quam creatori serviamus, nec evanescamus
in cogitationibus nostris. Haec perfecta religio est.
Ait etiam (Cap. 25). Cum enim Ecclesia catholica
per totum orbem diffusa atque fundata sit, nec miracula
illa in nostra tempora durare permissa sunt,
ne anima semper visibilia quaereret, et eorum consuetudine
 frigesceret genus humanum, quorum novitate
flagravit. Item ibi (Cap. 33, 34): Animus
perverse judicat cui ad contemplandam summam
pulchritudinem mens non oculus factus est. Ille vult
mentem convertere ad corpora, oculos ad Deum.
Quaerit enim intelligere carnalia, et videre spiritalia:
quod fieri non potest. Quare ista perversitas
corrigenda est, quia nisi fecerit quod sursum est
deorsum, et quod deorsum est sursum, regno coelorum
aptus non erit. Non ergo summa quaeramus in
infimis, nec ipsis infimis inhaereamus. Judicemus
ea, ne cum ipsis judicemur; id est, tantum eis tribuamus,
quantum species meretur extrema; ne cum
in novissimis prima quaerimus, a primis inter novissima
numeremur. Item ipse (Cap. 55): Non
 sit nobis religio, cultus hominum mortuorum: quia
si pie vixerunt, non sic habentur ut tales quaerant
honores; sed illum a nobis coli volunt, quo illuminante
laetantur meriti sui nos esse consortes. Honorandi
ergo sunt propter imitationem, non adorandi
propter religionem. Non sit nobis religio humanorum
operum cultus. Meliores enim sunt ipsi artifices,
qui talia fabricantur, quos tamen colere non debemus.
Non sit nobis religio in phantasmatis nostris.
Melius est enim qualecunque verum, quam omne
quidquid pro arbitrio fingi potest. Et tamen animam
ipsam, quamvis anima vera sit, cum falsa imaginatur,
colere non debemus. Melior est vera stipula,
quam lux inani cogitatione pro suspicantis voluntate
 formata. Et tamen stipulam quam sentimus et tangimus,
dementis est credere colendam. Idem in
epistola ad Consentium dicit (Epist. 85): Cogitationis
carnalis compositionem vanumque figmentum
ubi veneratio labefactare incipit, continuo illo intus
adjuvante atque illuminante qui cum talibus idolis
in corde nostro habitare non vult, ita ista confringere
atque a fide nostra quodammodo excutere festinemus,
ut ne pulverem quidem ullum talium phantasmatum
illic remanere patiamur. 
XXVI. Quod verae temeritatis offensam incurrat,
qui aliquid divinum in sacrilegos ritus usurpat, testatur
idem doctor in epistola ad Januarium, ita dicens
(Epist. 119, cap. 20): Qui de paginis evangelicis
sortes legunt, etsi optandum est ut haec potius
 faciant, quam ad daemonia consulenda concurrant,
tamen etiam ista mihi displicet consuetudo,
ad negotia saecularia et ad vitae hujus vanitatem
propter aliam vitam loquentia oracula divina velle
convertere. Sic consimile quid beatus Hieronymus
loquitur, cum verba Domini illa tractaret, quae
ita se habent: Dilatant enim phylacteria sua, et
magnificant fimbrias. Pittaciola, inquit, illa decalogi
phylacteria vocabant; quod quicunque habuisset
ea, quasi ob custodiam et munimentum sui haberet;
non intelligentibus Pharisaeis quod haec in
corde portanda sint, non in corpore: alioquin et armaria
et arcae habent libros, et Dei notitiam non habent.
Hoc apud nos superstitiosae mulierculae in parvulis
evangeliis, in crucis ligno, et in istiusmodi rebus
 (qui habent quidem zelum Dei, sed non juxta
scientiam) usque hodie factitant. 
XXVII. De talibus institutis (ut beati quoque
Leonis papae verba ponamus )
etiam illa generatur impietas, ut sol inchoatione
diurnae lucis exsurgens, a quibusdam insipientioribus
de locis eminentioribus adoretur: quod nonnulli
etiam Christiani adeo se religiose facere putant, ut
priusquam ad beati Petri apostoli basilicam, quae
uni Deo vero et vivo dedicata est, perveniant, superatis
gradibus, quibus ad suggestum arae superioris
ascenditur, converso corpore ad nascentem se solem
reflectant, et curvatis cervicibus in honorem se
splendidi orbis inclinent: quod fieri partim ignorantiae
vitio, partim paganitatis spiritu, multum tabescimus
 et dolemus. Quia etsi quidam forte creatorem
potius pulchri luminis, quam ipsum lumen,
quod est creatura, venerantur; abstinendum tamen
est ab ipsa specie hujus officii; quam cum in nostris
invenit qui deorum cultum reliquit, nonne hanc secum
partem opinionis vetustae tanquam probabilem retentabit,
quam Christianis et impiis viderit esse communem?
Abjiciatur ergo a consuetudine fidelium damnanda
perversitas, nec honor uni Deo debitus, eorum
ritibus, qui creaturis serviunt, misceatur. Dicit enim
Scriptura divina: Dominum Deum tuum adorabis
et illi soli servies. Et beatus Job, homo sine querela,
ut ait Dominus, et contines se ab omni re mala:
Nunquid vidi, inquit, solem, cum fulgeret, et lunam
incedentem clare, et laetatum est in abscondito cor
 meum, et osculatus sum manum meam, quod est iniquitas
maxima, et negatio contra Deum altissimum. 
Quid est autem sol, vel quid est luna, nisi visibilis
creaturae et corporeae lucis elementa, quorum unus
majoris claritatis, aliud minoris est luminis? Sicut
enim alia diurna, alia nocturna sunt tempora, ita
diversam in luminaribus qualitatem Creator instituit;
cum tamen prius quam haec fierent, et dies
sine solis officio, et noctes sine lunae ministerio praecessissent.
Sed condebantur ista ad faciendam hominis
utilitatem, ut rationale animal, nec in distinctione
mensium, nec in recursu annorum, nec in
dinumeratione temporum falleretur; cum per inaequalium
horarum impares moras, et dissimilium ortuum
 signa manifesta, et annos sol concluderet, et
menses luna renovaret. Quarto namque, ut legimus,
die dixit Deus: Fiant luminaria in firmamento coeli,
et luceant super terram, et dividant inter diem et noctem,
et sint in signa et tempora, et in dies et in annos,
et sint in firmamento coeli, et luceant super terram. 
Expergiscere, o homo, et dignitatem tuae agnosce
naturae. Recordare te factum ad imaginem Dei:
quae etsi in Adam corrupta, in Christo tamen est reformata.
Utere quomodo utendum est visibilibus
creaturis, sicut uteris terra, mari, coelo, aere, fontibus,
atque fluminibus: et quidquid in eis pulchrum
atque mirabile est, refer ad laudem et gloriam conditoris.
Noli esse deditus ei lumini, quo volucres et
serpentes, quo bestiae et pecudes, quo muscae delectantur,
 et vermes. Lucem corpoream sensu tange
corporeo; et toto mentis affectu illud verum lumen
amplectere quod illuminat omnem hominem venientem
in hunc mundum, et de quo dicit Propheta:
Accedite ad eum, et illuminamini, et vultus vestri non
erubescent. Si enim templum Dei sumus, et spiritus
Dei habitat in nobis; plus est quod fidelis quisque
in suo habet animo, quam quod miratur in
coelo. Non itaque vobis, dilectissimi, hoc aut indicimus,
aut suademus, ut despiciatis opera Dei, aut
contrarium aliquid fidei vestrae in his quae Deus bonus
bona condidit aestimetis; sed ut omni creaturarum
specie et universo mundi hujus ornatu rationabiliter
et temperanter utamini. Quae enim videntur, 
sicut ait Apostolus, temporalia sunt; quae autem non
 videntur, aeterna sunt. Unde quia ad praesentia sumus
nati, ad futura autem renati; non temporalibus
bonis dediti, sed aeternis simus intenti. Et ut spem
nostram possimus propius intueri, in ipso sacramento
natalis Domini cogitemus quid naturae nostrae
gratia divina contulerit. Audiamus Apostolum dicentem:
Mortui enim estis, et vita vestra abscondita est
cum Christo in Deo. Cum Christus apparuit vita vestra,
tunc et vos apparebitis cum ipso in gloria. 
XXVIII. In quibus beati papae et orthodoxi doctoris
verbis summopere pensandum est, quia si opera
manuum Dei non sunt adoranda et colenda, nec in
honorem Deo; quanto magis opera manuum hominum
non sunt adoranda et colenda, nec in honorem
eorum quorum similitudines esse dicuntur?
 Nam si ulla imago esset adoranda vel colenda, creatoris
potius esset quam creaturae. Nempe hominem
fecit Deus ad imaginem et similitudinem Dei. Homo
autem facere non potest quidquam, in quo sit
similitudo hominis in mente ratione. Nam si exprimit
utcunque sculpendo vel pingendo aliquam similitudinem
corporis aut membrorum; hoc utique
exprimit quod minimum est in homine, non quod
maximum. Certe si adorandi fuissent homines, vivi
magis quam picti, id est, ubi similitudinem habent
Dei, non ubi pecorum, vel, quod verius est,
lapidum sive lignorum, vita, sensu et ratione carentium.
Dicit de his beatus Augustinus hoc modo
in libro de vera Religione (Cap. 5): Justi autem
 homines, et in uno Deo habentes omnia gaudia sua,
quando per eorum facta Deus benedicitur, congratulantur
laudantibus. Cum vero ipsi tanquam ipsi
laudantur, corrigunt errantes quos possunt; quos
autem non possunt, non eis congratulantur, et ab
illo vitio corrigi volunt. Quibus similes vel etiam
mundiores atque sanctiores si sunt boni angeli, et
omnia sancta Dei ministeria, quid metuimus ne aliquem
illorum offendamus, si non superstitiosi fuerimus,
cum ipsis adjuvantibus ad unum Deum tendentes,
et ei uni religantes animas nostras, unde religio
dicta creditur, omni superstitione careamus? Et quibusdam
interpositis: Religet ergo, inquit, nos religio
uni omnipotenti Deo: quia inter mentem nostram,
qua illum intelligimus Patrem et veritatem,
 id est, lucem interiorem, et illum, nulla interposita
creatura est. 
XXIX. In libro XXII (Cap. 10) de Civitate Dei:
Faciunt autem mirabilia martyres, vel potius Deus
aut cooperantibus aut orantibus eis, ut fides illa
proficiat, qua eos, non deos nostros esse, sed unum
Deum nobiscum habere credamus. Denique pagani
diis suis et templa statuerunt, et aedificaverunt aras,
et sacerdotes instituerunt, et sacrificia fecerunt.
Nos autem martyribus nostris non templa sicut diis,
sed memorias sicut hominibus mortuis, quorum
apud Deum vivunt spiritus, fabricamus. Nec ibi
erigimus altaria, in quibus sacrificemus martyribus,
sed uni Deo et martyrum et nostri sacrificium immolamus;
ad quod sacrificium, sicut homines Dei,
 qui mundum in ejus confessione vicerunt, suo loco
et ordine nominantur; non tamen a sacerdote,
qui sacrificat, invocantur. Deo quippe, non ipsis,
sacrificat, quamvis in memoria sacrificet eorum;
quia Dei sacerdos est, non illorum. Ipsum vero
sacrificium, corpus est Christi, quod non offertur
 ipsis, quia hoc sunt et ipsi. Hactenus beatus
Augustinus. 
XXX. Haec est sincera religio, hic mos catholicus,
haec antiqua Patrum traditio, sicut etiam ex  
Libro Sacramentorum, quem Romana tenet Ecclesia,
facile comprobatur. Hunc venerationis modum
qui supergreditur, aut relinquit, contemnit disciplinam
Patris sui, dimittitque legem matris suae.
Ideo nec gratia capiti ejus addetur, nec torques
collo. Teneatur itaque via regia. Hanc docuerunt
apostoli, Ecclesiae magistri; hanc tenuerunt arietes
gregis. Dei ovis enim relinquens pastorem,
aberrans a via qua praecedit aries, haeret in sentibus,
devoratur a lupis. Soli Domino offeramus gloriam
et honorem, nec cum simulacris fornicemur, his
 effecti similes de quibus Deus dicit: Ego quoque
contrivi cor eorum fornicans et recedens a me, et
oculos per res varias fornicantes. Et apostolus Petrus:
Oculos habentes plenos adulterii, et incessabilis delicti. 
Hierusalem quoque fornicata dicitur cum filiis Chaldaeorum,
videns illos in pariete depictos. Adoretur,
colatur, veneretur a fidelibus Deus; illi soli sacrificetur,
vel mysterio corporis et sanguinis, quo sumus
redempti; vel in sacrificio cordis contriti et
humiliati. Angeli vel homines sancti amentur, honorentur,
charitate, non servitute. Non eis corpus
Christi offeratur, cum sint hoc et ipsi.  Non ponamus
spem nostram in homine, sed in Deo; ne forte
redundet in nos illud propheticum: Maledictus homo
qui confidit in homine, et ponit carnem brachium suum,
 et a Domino recedit cor ejus. Quod catholici doctores
Ecclesiae etiam in illos redundasse confirmant, qui
Dominum Jesum Christum purum hominem fuisse
credebant, non etiam Deum, et idcirco erant confidentes
in homine, ac per hoc maledicti. 
XXXI. Nemo se fallat, nemo se seducat, nemo
 se circumveniat. Quicunque aliquam picturam, vel
fusilem sive ductilem adorat statuam, non exhibet
cultum Deo; non honorat angelos vel homines
sanctos, sed simulacra veneratur. Agit hoc nimirum
versutus et callidus humani generis inimicus,
ut sub praetextu honoris sanctorum rursus idola introducat,
rursus per diversas effigies adoretur; ut
avertat nos ab spiritalibus, ad carnalia vero demergat;
ac per omnia simus digni ab Apostolo audire:
O insensati, quis vos fascinavit ? Et: Sic stulti estis,
ut cum spiritu coeperitis, nunc carne consummemini?
Ita enim Satanas, sicut dicit idem Apostolus,
transfigurat se in angelum lucis. Denique comessationes
et ebrietates introducit sub nomine charitatis,
superbiam et duritiam inflexibilem constantiam imperturbati
 animi esse simulat, caecumque furorem
zeli rectitudinem vocat. Ideo dicit Joannes apostolus:
Nolite omni spiritui credere, sed probate spiritus,
utrum ex Deo Sint. Aspiciamus picturam
quasi picturam, vita, sensu, et ratione carentem.
Pascatur hac visione oculus. Deum vero veneretur
animus, qui et sanctis suis victoriae coronam, et nobis
intercessionis eorum tribuit adjutoria. 
XXXII. Habuerunt namque et antiqui sanctorum
imagines vel pictas, vel sculptas, sicut etiam superius
est ostensum; sed causa historiae, ad recordandum,
non ad colendum; ut, verbi gratia,  gesta
synodalia, ubi pingebantur catholici veritate fulti
et victores, haeretici autem pravi dogmatis mendaciis
detectis convicti et expulsi, ob recordationem
 firmitatis catholicae fidei, juxta morem bellorum
tum externorum cum civilium ad memoriam rei
gestae; sicut et in multis locis videmus. Sed nullus
antiquorum catholicorum unquam eas colendas vel
adorandas fore existimavit. 
XXXIII. Nunc autem error invalescendo tam
perspicuus factus est, ut idololatriae vel  Anthropomorphitarum
haeresi propinquum aut simile sit adorare
figmenta, et spem in eis habere. At quae hujus
erroris causa? Fides de corde ablata, tota fiducia
in rebus visibilibus collocata. Sicut autem
videntes pictos armatos viros, vel agriculturae intentos,
sive metentes, vel vindemiantes, seu stantes
in navibus piscatores, et retia jaculantes, nec
non venatores venabulis extensis, cum canibus capreas
 cervosque persequentes, nec augmentum exercitus,
nec adjutorium annui operis, vel acervos
tritici, seu rivulos musti, nec pisces, capreas et
sues ab illis nos accepturos speramus; ita quoque,
si viderimus pennatos angelos pictos, praedicantes
 apostolos, martyres tormenta patientes, nullum ab
imaginibus quas aspicimus auxilium sperare debemus;
quia nec male possunt facere, nec bene. Recte
nimirum, ob hujusmodi evacuandam superstitionem,
ab  orthodoxis patribus definitum est picturas in
Ecclesia fieri non debere: Ne quod colitur et adoratur,
in parietibus depingatur. 
XXXIV. Illud vero qua praesumptione fit, ut sine
basilica, sine altari, absque sanctorum reliquiis,
super hujusmodi figmenta missae celebrentur; cum
sancti Patres in concilio Carthaginensi statuerint
(Cod. Canon. Eccl. Afric., tit. 83): Ut altaria
quae passim per agros aut vias tanquam memoriae
martyrum construuntur, in quibus nullum corpus
aut reliquiae martyrum conditae probantur, ab episcopis
 qui iisdem locis praesunt, si fieri potest, evertantur.
Si autem hoc per tumultus populares non
sinitur, plebes tamen admoneantur, ne illa loca frequentent;
ut qui recte sapiunt, nulla sibi superstitione
devicti teneantur; et omnino nulla memoria martyrum
probabiliter acceptetur, nisi ubi corpus aut
aliquae reliquiae sunt, aut origo alicujus habitationis,
vel possessionis, vel passionis fidelissima origine
traditur. Nam quae per somnia et inanes quasi revelationes
quorumlibet hominum ubicunque constituuntur
altaria, omnimodo improbentur. Fuerunt illis
diebus sufficientia haec statuta. Necdum enim error
emerserat, quo nunc de carbonibus, minioque, vel
sinopide figuratae effigies, sanctae imagines vocarentur,
et adorandae praedicarentur. 
 XXXV. Nec iterum ad sua latibula fraudulenta
recurrat astutia, ut dicat se non imagines sanctorum
adorare, sed sanctos. Clamat enim Deus: Gloriam
meam alteri non dabo, nec laudem meam sculptilibus. 
Et Apostolus de Domino nostro mediatore
Dei et hominum homine Christo Jesu: Propter quod
et Deus exaltavit illum, et dedit illi nomen, quod est
super omne nomen. Quale vero hoc nomen sit, consequenter
exponit: Ut in nomine Jesu omne genu
flectatur, coelestium, terrestrium, et infernorum, et
omnis lingua confiteatur quia Dominus Jesus Christus
in gloria est Dei Patris. Hanc potestatem, laudem,
dominationem, hoc nomen quod est super omne
nomen, nullus sanctus angelus, nullus sanctus homo
sibi usurpat. Angelus enim qui usurpavit, vel homo
 quem usurpare suasit, uterque corruit. Si autem
aliquis homo adoratur, vel angelus, praeter eum qui
et Deus et homo et summi esse consilii angelus, Propheta
testante, perhibetur, non est aliud nomen
quod ist vel super hoc nomen quod est super omne
 nomen, aut aequale illi. Sed quia nullus Deo aequalis,
nullus alius essentialiter Jesus, id est, Salvator. existit,
credamus Apostolo, cedamus divinae auctoritati;
flectamus genu in nomine solius Jesu, quod est
 super omne nomen; ne si alteri hunc honorem tribuimus,
alieni judicemur a Deo, et dimittamur secundum
desideria cordis nostri ire in adinventionibus
nostris. 
Finit de Picturis Agobardus episcopus.