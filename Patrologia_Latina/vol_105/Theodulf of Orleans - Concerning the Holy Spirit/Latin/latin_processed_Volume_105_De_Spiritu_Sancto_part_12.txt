Epistola ad Nestorium (Epist, 3 de excommunicatione)sic dicit Cyrillus quod Spiritus sanctus a Patre
procedat et Filio. 
 De Spiritu quoque cum dicit, Ille me clarificabit
(Joan. XVI, 14], hoc rectissime sentientes, unum
Christum et Filium, non velut alterius egentem gloria,
confitemur ab Spiritu sancto gloriam consecutum,
quia spiritus ejus nec superior illo est. Sed quia
mira opera faciens ad demonstrationem suae deitatis
virtute propria spiritus utebatur, ab ipso glorificari
dicitur, quemadmodum si quis de hominibus asseveret,
quod virtute sua vel disciplina unumquemque
clarificet. Quamvis enim in sua sit substantia Christus,
et ejus intelligatur in persona proprietas juxta
id quod spiritus est, et non filius, attamen alienus
non est ab illo, nam Spiritus appellatus est veritatis,
et veritas Christus est, unde et ab isto similiter sicut
ex Deo Patre procedit. Denique hic ipse Spiritus,
 etiam per sanctorum manus apostolorum miracula
gloriosa perficiens, Deum glorificavit Jesum Christum,
postquam ascendit in coelum. Nam creditus
est Christus natura Deus existens per suum spiritum
virtutes efficiens: ideoque dicebat, de meo accipiet,
et annuntiabit vobis (Joan. XVI, 14). Nequaquam
 vero participatione alterius idem spiritus sapiens
aut potens dicitur, quia per omnia perfectus est, et
nullo prorsus indigens bono. Nam paternae virtutis
et sapientiae idem Filii spiritus creditur, et ideo
ipse et substantia virtutis et sapientia comprobatur.