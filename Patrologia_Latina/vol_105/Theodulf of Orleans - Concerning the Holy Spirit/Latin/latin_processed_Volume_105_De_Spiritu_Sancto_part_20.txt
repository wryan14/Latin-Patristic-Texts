Illum sicut et a Patre procedere Hieronymus in libro
Didymi (Lib. II, sub init.), quem de Graeco in Latinum
transtulit, quod Spiritus sanctus a Patre egrediatur
et a Filio mittatur, non secundum angelorum,
prophetarum et apostolorum ministerium, sed ut a
sapientia Dei Spiritum Dei mitti decet, sic docet;
ex quo conficitur et a Filio. 
Cum ergo Spiritus sanctus, similiter ut Pater et
Filius, mentem et interiorem hominem inhabitare
doceatur, non dicam ineptum, sed impium est eum
dicere creaturam. Disciplinas quippe, virtutes dico
et artes, et his contrarias perturbationes, et imperitias,
et affectus, in animabus habitare possibile est,
 non tamen ut substantivas ,
sed ut accedentes: creatam vero naturam in sensu
habitare impossibile est. Quod si verum est, et Spiritus
sanctus, absque ulla ambiguitate subsistens,
animae est habitator et cordis, nulli dubium est, quin
cum Patre et Filio credi debeat increatus. Ex omnibus
igitur quae praecedens sermo disseruit, incorruptibilis
et sempiternus secundum naturam Patris et
Filii Spiritus sanctus demonstratus, universam de
se ambiguitatem abstulit, et suspicionem ne unus
de creatis substantiis existimetur is qui spiritus Dei
sit, quem exire de Patre Salvatoris in Evangelio
verba declarant. Cum venerit, inquit, consolator, quem
ego mittam vobis, Spiritum veritatis qui de Patre egreditur,
ipse testimonium dabit de me (Joan. XV, 26).
 Consolatorem autem venientem Spiritum sanctum
dicit, ab operatione ei nomen imponens, quia non
solum consolatur eos quos se dignos esse repererit,
et ab omni tristitia et perturbatione reddit alienos,
verum incredibile quoddam gaudium et hilaritatem
eis tribuit, in tantum ut possit quis, Deo gratias referens
quod tali hospite dignus habeatur, dicere,
Dedisti laetitiam in corde meo (Psal. IV, 7). Sempiterna
quippe laetitia in eorum corde versatur, quorum
Spiritus sanctus habitator est. Iste Spiritus consolator
a Filio mittitur, non secundum angelorum,
et prophetarum, et apostolorum ministerium, sed
ut mitti decet a sapientia et veritate spiritum Dei,
indivisam habentem cum eadem sapientia et veritate
 substantiam.