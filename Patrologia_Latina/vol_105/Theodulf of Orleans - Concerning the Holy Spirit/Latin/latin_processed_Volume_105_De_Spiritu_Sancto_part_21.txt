 Item idem in eodem libro, post pauca. 
Licet enim ex Deo frequenter se dicat exisse Salvator,
proprietatem tamen, et, ut ita dicam, familiaritatem,
de qua saepe tractavimus, ex vocabulo magis
sibi Patris assumens dicit, Ego in Patre, et Pater
in me (Joan. XIV, 11), et alibi, Ego et Pater
unum sumus (Joan. X, 30), et multa his similia, quae
in Evangelio observans lector inveniet. Iste ergo
Spiritus sanctus, qui de Patre egreditur, testificabitur,
inquit Dominus, de me (Joan, XV, 26), testimonium
simile ferens ei Patris testimonio, de quo
ait, testimonium dicit de me qui me misit Pater (Joan.
VIII, 18). Mittente autem Filio Spiritum veritatis,
quem consolatorem vocavit, simul mittit et Pater:
 neque enim Pater Filio mittente non mittit, cum
eadem voluntate Patris et Filii Spiritus veniat; Salvatore
quoque per prophetam loquente, sicut manifestum
esse poterit ei qui totum perlegerit locum,
Et Dominus misit me, et Spiritus ejus (Isa. XLVIII,
16). Siquidem non solum Filium, sed Spiritum misit
Deus. Sed et apostolus loquitur, Quae nunc annuntiata
sunt vobis per eos qui evangelizaverunt vos sancto
Spiritu misso de coelis (I Petr. I, 12). Et in Sapientia,
quae inscribitur Panaretos, ab his qui divina
charismata consecuti sunt, vox gratias Deo referens
destinatur: Quae autem in coelis sunt quis investigabit?
voluntatem autem tuam quis cognovit, nisi quod tu
dedisti sapientiam, et Spiritum sanctum tuum misisti
de excelsis, et sic correctae sunt semitae eorum qui super
 terram erant, et placita tibi edocti sunt homines
(Sap. IX, 16). Et in praesenti
siquidem lectione, non
sola sapientia Dei, id est unigenitus Filius ejus, datur
a Patre, sed et Spiritus sanctus mittitur. In ipso
quoque Evangelio dari praedicatur a Patre, et mitti
Spiritus sanctus, Salvatore dicente: Et ego rogabo
Patrem meum, et alium Paraclitum dabit vobis, ut
sit vobiscum in aeternum, spiritum veritatis (Joan. XIV,
16); et iterum: Paraclitus autem Spiritus sanctus,
quem mittet Pater in nomine meo, ille vos docebit
omnia (Ibid. V, 26). Nam et in his sermonibus alium
Paraclitum dare dicitur Pater, non autem alium ab
eo qui a Filio mittitur, secundum illud. Cum autem
venerit ille Paraclitus, quem mittam vobis a Patre,
Spiritum veritatis (Joan. XV, 26), quem alium paraclitum
 nominavit, non juxta naturae differentiam,
sed juxta operationis diversitatem.