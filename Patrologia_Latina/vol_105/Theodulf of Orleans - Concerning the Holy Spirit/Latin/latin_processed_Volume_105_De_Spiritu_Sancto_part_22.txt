Item idem in eodem opere (Lib. II), post pauca. 
Quia ergo Spiritus sanctus in nomine Filii a Patre
mittitur, habens Filii proprietatem secundum quod
Deus est, non tamen filietatem, ut filius ejus sit,
ostendit qua unitate sit junctus ad Filium; unde et
Filii dictus est spiritus, per adoptionem suam filios
faciens eos qui se recipere voluissent. Quia enim
estis, inquit, filii Dei, misit Pater spiritum Filii sui
in corda vestra, clamantem abba Pater (Gal. IV, 6).
Iste autem Spiritus sanctus, qui venit in nomine Filii
missus a Patre docebit omnia eos qui in fide Christi
perfecti sunt. Omnia autem illa quae spiritalia sunt
 et intellectualia, et ut breviter universa concludam,
omnia veritatis et sapientiae sacramenta. Docebit
vero, non quasi doctor et magister disciplinae, quam
aliunde est consecutus: si quidem hoc eorum est,
qui sapientiam et artes aliquas industria studioque
didicere: sed quasi ipse ars atque doctrina, et sapientiae
veritatisque spiritus, invisibiliter menti insi
nuans scientiam divinorum.