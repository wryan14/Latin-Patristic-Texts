Item idem in eodem opere (Lib. II sub finem). 
Vos autem, ait, haud dubium quin discipulis Christi,
quin sapientiam Spiritus suscepistis, et vitam et
 pacem, non estis in carne (Rom. VIII, 9), id est in
carnis operibus, neque enim ejus opera perpetratis,
siquidem spiritum Dei habetis in vobis. Idem autem
spiritus Dei et spiritus Christi est, adducens et copulans
eum qui se habuerit Domino Jesu Christo;
unde in sequentibus scribitur: Si quis autem spiritum
Christi non habet, hic non est ejus (Ibid.). Rursum
in praesenti discimus societatem, quam habet
Spiritus sanctus ad Christum et ad Deum. Sed et in
epistola Petri Spiritus sanctus esse Christi spiritus
comprabatur, Scrutantes, inquit, et exquirentes, id
est prophetae de quibus ei fuerat sermo superior, in
quod aut quale tempus significabat is qui in eis erat
spiritus Christi, testificans in Christo passiones, et ea
quae post erant secutura decreta, in quibus revelatum
 est, quia non sibi, sed nobis ministrabant ea quae nunc
annuntiata sunt vobis per Spiritum sanctum (I Pet.
I, 11). Iste autem Spiritus sanctus dictus est et spiritus
Dei non in praesenti tantum sermone, sed et
in aliis locis quamplurimis, ut ibi: Ea quae Dei sunt
nemo novit nisi spiritus Dei (I Cor. II, 11). Deinde
sequitur post hoc, quod ait: Si quis autem spiritum
Christi non habet, hic non est ejus (Rom. VIII, 9), et
infertur, si autem Christus in vobis, et manifestissime
demonstratur inseparabilem esse Spiritum sanctum
a Christo, quia ubicunque Spiritus sanctus
fuerit, ibi et Christus est, et undecunque Christi
spiritus discesserit, inde pariter recedit et Christus.
Si quis enim spiritum Christi non habet, hic non est
ejus: cui conjuncto si quis contrarium assumat, dicere
 potest: Si quis Christi est, ita ut Christus in eo
sit, in hoc spiritus Dei est. Hoc autem idem et de
Deo Patre similiter usurpandum. Si quis spiritum
Dei non habet, iste non est ejus. Cui rursum contrarium
quis assumet dicens. Si quis Dei est, in hoc
spiritus Dei est; unde scribitur: Nescitis quia templum
Dei estis, et spiritus Dei habitat in vobis (I Cor.
III, 16)? Et in Joannis Epistola, in hoc cognoscitur
Deus habitans in quibusdam, cum manserit in eis
spiritus quem dedit eis. Ex quibus omnibus indissociabilis
et indiscreta Trinitatis substantia demonstratur.