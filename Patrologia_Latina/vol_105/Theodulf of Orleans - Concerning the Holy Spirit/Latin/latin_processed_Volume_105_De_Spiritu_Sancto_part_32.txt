Item idem in eodem opere (cap. 11). 
Firmissime tene, et nullatenus dubites, eumdem
Spiritum sanctum, qui Patris et Filii unus spiritus
est de Patre et Filio procedere. Dicit enim Filius:
Cum venerit spiritus veritatis, qui a Patre procedit
(Joan. XV, 26): ubi suum esse spiritum docuit, quia
ipse est veritas. De filio quoque procedere Spiritum
sanctum, prophetica atque apostolica nobis doctrina
commendat. Isaias enim dicit de filio: Percutiet
terram virga oris sui, et spiritu labiorum suorum interficiet
 impium (Isa. XI, 4), de quo et Apostolus ait:
Quem interficiet Dominus Jesus spiritu oris sui
(II Thess. II, 8): Quem etiam ipse unicus  Filius spiritum oris sui esse significat
, post resurrectionem suam insufflans
in discipulos suos, Accipite, ait, Spiritum
sanctum (Joan. XX, 22). De ore vero Domini Jesu
ait Joannes in Apocalypsi, quia gladius utrinque acutus
(Apoc. I, 16). Ipse vero spiritus oris ejus, ipse
est gladius qui de ore ejus procedit 