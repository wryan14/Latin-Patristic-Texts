ATHANASIUS, quod Spiritus sanctus a Patre Filioque
procedat, in libro quem scripsit contra Arianos haereticos
sic dicit (Lib. VIII): 
Ego credo Filium in Patre et Patrem in Filio, Spiritum
quoque paraclitum, qui procedit a Patre, et
Filii esse et Patris, quia et a Filio procedit, sicut in
Evangelio scriptum est quod per insufflationem suam
dederit discipulis suis Spiritum sanctum, dicens: Accipite
Spiritum sanctum: cujus remiseritis peccata remissa
sunt, et cujus retinueritis retenta sunt (Joan.
XX, 22). Et ideo inseparabilem confiteor Trinitatem,
nec extorrem Filium aut Spiritum sanctum, sicut haeretici
loquuntur: a Deo Patre dico, quoniam Filius,
 qui est Dei sapientia Patris, ipse est et voluntas Patris,
quae semper in ipso fuit, et ipse est magni consilii
angelus.