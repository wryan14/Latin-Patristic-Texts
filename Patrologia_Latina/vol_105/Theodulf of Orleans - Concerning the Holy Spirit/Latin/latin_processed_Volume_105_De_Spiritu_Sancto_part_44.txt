Item idem, in libro de Civitate Dei decimo tertio (Cap.
24), quod Spiritus sanctus Patris sit et Unigeniti,
et unus amborum: quod cum ita sit, non est dubium
illum ab utroque procedere 
Quapropter in eo quod Dominus fecit, quando insufflavit
dicens: Accipite spiritum sanctum (Joan. XX,
22), nimirum hoc intelligi voluit, quod Spiritus
sanctus non tantum sit Patris, verum etiam Unigeniti
ipsius spiritus. Idem ipse quippe spiritus est et
Patris et Filii, cum quo est Trinitas Pater et Filius
et Spiritus sanctus, non creatura, sed creator. Neque
enim flatus ille corporeus, de carnis ore procedens,
substantia erat Spiritus sancti atque natura,
 sed potius significatio, qua intelligeremus, ut dixi,
Spiritum sanctum Patri esse Filioque communem,
quia non sunt eis singulis singuli, sed unus amborum
est.