Item idem in libro septimo ejusdem operis. 
Non enim loquetur a semetipso, sed quaecunque audiet
loquetur, et quae ventura sunt annuntiabit vobis.
 Ille me clarificabit, quia de meo accipiet et annuntiabit
vobis (Joan. XVI, 13). Ecce primum ostendit non
esse alia Spiritus sancti quam quae sunt Filii; deinde
ut ostenderet omnia sua esse quae Patris sunt, adjecit:
Omnia quaecunque habet Pater, mea sunt, propterea
dixi, quia de meo accipiet et annuntiabit vobis
(Ibid. XVI, 15). Illud igitur primitus attendamus,
quod ait: Non enim loquetur a semetipso, sed quaecunque
audiet loquetur. Quis autem comprehendat
qualis sit illius simplicis naturae locutio, vel qualis
auditio, ubi non est aliud audire quam esse. Audit
itaque Spiritus sanctus quaecunque Pater et Filius
dicunt, et haec eadem similiter dicit, sicut videt Filius
quae Pater facit, et haec eadem similiter facit.
 In illa enim natura, ubi est summa et vera simplicitas,
in eo Filius videt quod Pater facit, Spiritus
sanctus audit quod cum Patre Filius dicit: quia
communione naturalis essentiae, et Filius de Patre
natus exstitit, et Spiritus sanctus de Patre Filioque
procedit. Hoc igitur est Spiritui sancto audire, quod
est de natura Patris Filiique procedere, et hoc est
loqui, quod est per gratiam nostris cordibus ineffabiliter
intimare.