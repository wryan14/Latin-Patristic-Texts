Item idem in eodem libro. 
Et non rapit eas quisquam de manu mea. Pater
meus quod dedit mihi majus est omnibus, et nemo potest
rapere de manu Patris mei. Ego et Pater unum
sumus (Joan. X, 28). Haec est ergo vox, quam oves
ejus audiunt; quae scilicet in eo quod nemo rapit de
 manu Filii, neque de manu Patris, unam virtutem
Filii et Patris intelligunt, et audientes ab eo quia
ipse et Pater unum sunt, unitatem veram in Patre
et Filio essentiae naturalis agnoscunt. Haec est vox
Filii, haec est locutio Spiritus sancti, quia de natura
Patris natus est Filius, et exinde procedit Spiritus
sanctus: hoc etiam a Patre et Filio Spiritus sanctus
audit, quia de Patre et Filio communis divinitatis
aequalitate procedit. Non ergo Spiritus sanctus
loquitur a se ipso, quia non a se ipso, sed de Patre
et Filio habet naturalem locutionem, unde naturaliter
procedens habet originis veritatem. Ad hoc utique
pertinet quod ait: Ille me clarificabit, quia de
meo accipiet et annuntiabit vobis: omnia quae habet
Pater mea sunt: propterea dixi quia de meo accipiet
 (Joan. XVI, 14). Quam bene veritatem doctrinae suae
veritas ipsa servavit! Si enim hoc dixisset, quasi
suum esse tantum spiritum ostendisset: sed dicens
omnia quae habet Pater mea sunt, propterea dixi
quia de meo accipiet, ipsum Spiritum sanctum unum
esse ostendit et Patris et suum; cujus intelligentiae
tenorem loco quoque superiore servavit dicens: Paracletus
autem Spiritus sanctus quem mittet Pater in
nomine meo, ille vos docebit omnia quaecunque dixero
vobis (Joan. XIV, 26). Pater mittit, sed in nomine
Filii mittit: Spiritus missus a Patre docet, sed Filius
dicit. Hoc etiam illo demonstratur loco ubi Dominus
dicit: Cum autem venerit Paracletus quem ego
mittam in vos a Patre spiritum veritatis, qui a Patre
procedit (Joan. XV, 26). Ecce hic Paracletum, quem
 mittit Pater in nomine Filii ipsum mittit Filius a
Patre; mittit autem a Patre spiritum veritatis:
mittit ergo a Patre spiritum suum, quia ipse est veritas:
mittit eum Pater in nomine Filii, quia unus
spiritus est Patris et Filii: mittit eum Filius a Patre,
quia sic procedit a Filio, sicut procedit a Patre.
Idem quoque spiritus Patris, qui spiritus est veritatis.
De Filio ergo accepit, et omnia quae habet Pater Filii
sunt, quae Spiritus sanctus accepit: quia non de
solo Patre, nec de solo Filio, sed simul de utroque
procedit. Hoc autem vocabulum processionis de Patre
nulli creaturae invenitur indultum, ut proprietas
ista processionis solius esse demonstretur essentiae
naturalis. Legimus enim Filium de Patre genitum
 et quamvis in eo quod unigenitus dicitur, in solo
naturalis generatio demonstretur: tamen propter
gratiam adoptionis, nos quoque Deus Pater voluntarie
genuit verbo veritatis. Unigenitus igitur unus et
solus est de Patris essentia Filius natus: sed et nos
per adoptionem et filii Dei dicimur, et de Deo nati,
beato Evangelista dicente: Quotquot autem receperunt
eum, dedit eis potestatem filios Dei fieri, his qui
credunt in nomine ejus, qui non ex sanguinibus, neque
ex voluntate carnis, neque ex voluntate viri, sed
ex Deo nati sunt (Joan. I, 12). Cum ergo nos, et Dei
filios, et de Deo genitos, et de Deo natos, divinis ostendatur
eloquiis, processionis tamen de Deo vocabulum
nemo potest creaturae cuiquam docere concessum.
Quid ita, nisi quia unigenitum Filium posset naturalis
 nativitas verum Deum ostendere, eumque
non adoptivum, nec diversae naturae, sed consubstantialem
Patri sine dubitatione monstrare? Procedere
autem de Deo ideo nulla creatura dicitur, ut ille qui
procedit de Patre et Filio sic esse credatur Deus,
sicut est Pater et Filius. Solius est enim Spiritus
sancti de Patre et Filio proprietas ista processionis,
cujus est cum Patre et Filio natura communis. De
Patre quippe ac Filio procedit, sed non recedit, nec
est in aliquo minor aut subditus, qui de immenso
Patre ac de immenso Filio inseparabiliter et unus
procedit et totus. Sic igitur ei non potest imperari
quod loquitur, sicut ei non potest imperari quod
mirabiliter operatur.