Item idem in libro octavo ejusaem operis. 
 Filius est igitur a Patre missus, non Pater a Filio,
quia Filius est a Patre natus, non Pater a Filio. Similiter
etiam Spiritus sanctus a Patre et Filio legitur
missus, quia a Patre Filioque procedit. Sed quia
non uno modo in Scripturis sanctis dicitur missio,
propterea in sacramento Incarnationis non solum a
Patre, verum etiam ab Spiritu sancto missus est
Filius, quia mediator Dei et hominum homo Christus
Jesus totius est Trinitatis operatione plasmatus:
alio autem modo mittitur a Patre et Filio Spiritus
sanctus, qui naturaliter a Patre Filioque procedit.
Mittitur enim a Patre et Filio Spiritus sanctus, cum
ab ipsa Trinitate uno Deo gratiae spiritalis donatur
effectus.