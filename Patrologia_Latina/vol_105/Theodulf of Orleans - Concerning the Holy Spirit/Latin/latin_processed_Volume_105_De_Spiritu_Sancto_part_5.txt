Item idem in eodem opere (Lib. VIII). 
De Spiritu vero sancto dubium non est quod nihil
ignoret, nec sit extorris a Patre cum sine Spiritu
sancto Patrem fuisse aliquando summae dementiae est
dicere, quoniam ipse scrutatur, secundum Apostolum,
sicut saepe dictum est, profunda et alta Dei (I Cor.
II, 10), et quod idem spiritus Filii sit, multis Scripturarum
testimoniis probatum: et quod toto maneat
in Filio, et sicut procedit a Deo Patre, ita procedit
a Filio, ut tota Trinitas unus credatur Deus. Nihil
est ergo quod faciat vel disponat Pater sine sua sapientia,
 nihil quod noverit vel disponat sine suo sancto
Spiritu, de quo Propheta sic ait: Spiritus paraclitus,
spiritus sapientiae et intellectus, spiritus consilii et virtutis,
spiritus scientiae et pietatis (Isa. XI, 2), quae omnia
in Deo. qui est Trinitas, consistunt.