Leo Romanus episcopus, quod Spiritus sanctus a Patre
Filioque procedit, sic dicit in epistola, quam misit
ad Turibium Asturicensem episcopum. 
Primo itaque capitulo demonstratur, quam impie
sentiant de Trinitate divina, qui Patris et Filii et
Spiritus sancti unam atque eamdem asserunt esse
personam: tanquam idem nunc Pater, nunc Filius,
nunc Spiritus sanctus nominetur: nec alius sit qui
genuit, alius qui genitus est, alius qui de utroque
procedit, sed singularis unitas in tribus quidem vocabulis,
 sed non in tribus sit accipienda personis,
quod blasphemiae genus de Sabellii opinione sumpserunt.