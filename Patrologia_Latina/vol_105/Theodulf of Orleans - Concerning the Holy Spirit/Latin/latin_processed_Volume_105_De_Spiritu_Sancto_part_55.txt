Gregorius Romanus episcopus, quod Spiritus sanctus
a Patre Filioque procedat, in Homilia vigesima sexta
sic dicit. 
Itaque recte dicitur: Sicut misit me Pater, et ego
mitto vos (Joan. XX, 21); id est, ea vos charitate
diligo, cum inter scandala persecutorum mitto, qua
me charitate Pater diligit, quem venire ad tolerandas
passiones fecit. Quamvis mitti etiam juxta naturam
divinitatis possit intelligi. Eo enim ipso a Patre Filius
mitti dicitur, quo a Patre generatur. Nam sanctum
quoque Spiritum, qui cum sit aequalis  Patri et Filio, non tamen incarnatus est,
 idem se Filius mittere perhibet dicens: Cum venerit
Paracletus, quem ego mittam vobis a Patre (Joan.
XV, 26). Si enim mitti solummodo incarnari debet
intelligi, sanctus procul dubio Spiritus nullo modo
diceretur mitti, qui nequaquam incarnatus est, sed
ejus missio ipsa processio est, qua de Patre procedit
et Filio. Sicut itaque Spiritus mitti dicitur, quia procedit,
ita et Filius non incongrue mitti dicitur, quia
generatur. Hoc cum dixisset, insufflavit et dixit
eis: Accipite Spiritum sanctum (Joan. XX, 22).
Quaerendum nobis est, quid est quod Spiritum sanctum
Dominus noster, et semel dedit in terra consistens,
et semel coelo praesidens. Neque enim alio in
loco datus Spiritus sanctus aperte monstratur, nisi
 nunc cum per insufflationem percipitur, et postmodum,
cum de coelo veniens in linguis variis demonstratur.
Cur ergo prius in terra discipulis datur,
postmodum de coelo mittitur, nisi quod duo sunt
praecepta charitatis, dilectio videlicet Dei, et dilectio
proximi? In terra datur Spiritus, ut diligatur proximus:
e coelo datur Spiritus, ut diligatur Deus. Sicut
ergo una est charitas, et duo praecepta, ita unus
Spiritus et duo data, prius a consistente Domino in
terra, postmodum e coelo: quia in proximi amore
discitur qualiter perveniri debeat ad amorem Dei.