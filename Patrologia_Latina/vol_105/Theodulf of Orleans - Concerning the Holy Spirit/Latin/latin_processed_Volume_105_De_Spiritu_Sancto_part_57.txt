Item idem in eodem libro (cap. 29), post pauca. 
In his igitur donis, sine quibus ad vitam perveniri
non potest, Spiritus sanctus, sive in praedicatoribus
suis, seu in electis omnibus semper manet: in
illis autem, quibus per ostensionem illius non nostra
vita servatur, sed aliorum quaeritur, nequaquam
 semper in praedicatoribus permanet: quia semper
quidem eorum cordi ad bene vivendum praesidet,
nec tamen per eos virtutum signa semper ostendit:
sed aliquando se eis a signorum ostensionibus subtrahit,
ut eo humilius virtutes ejus habeantur, quo
habitae teneri non possunt. Mediator autem Dei et
hominum homo Christus Jesus, in cunctis eum et
semper continue habet praesentem, quia et ex illo
idem spiritus per substantiam profertur. Recte ergo
et cum in sanctis praedicatoribus maneat, in mediatore
singulariter manere perhibetur: quia in istis
per gratiam manet ad aliquid, in illo autem per substantiam
manet ad cuncta.