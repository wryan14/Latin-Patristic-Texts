Item idem in libro quinto (cap. 26), quod Spiritus
sanctus a Patre procedit, et de eo quod est Filii accipiat,
 ubi intelligitur et ab eo procedere. 
Et vocem quasi aurae lenis audivi (Job. IV, 16);
quod enim per vocem aurae lenis, nisi cognitio Spiritus
sancti designatur, qui de Patre procedens, et de eo
quod est Filii accipiens, nostrae tenuiter notitiae infirmitatis
infunditur? Qui tamen super apostolos
veniens, per exteriorem sonum tanquam per vehementem
spiritum demonstratur, cum dicitur: Factus
est repente de coelo sonus tanquam advenientis
spiritus vehementis (Act. II, 2). Sanctus enim Spiritus,
cum se notitiae humanae infirmitatis insinuat, et sonitu
vehementis spiritus, et voce aurae lenis exprimitur:
quia videlicet veniens et vehemens est, et
lenis. Lenis, quia notitiam suam quatenus cognosc
 utcunque valeat, nostris sensibus temperat: vehemens,
quia quantumlibet hanc temperet, adventu
tamen suo infirmitatis nostrae caecitatem illuminando
perturbat.