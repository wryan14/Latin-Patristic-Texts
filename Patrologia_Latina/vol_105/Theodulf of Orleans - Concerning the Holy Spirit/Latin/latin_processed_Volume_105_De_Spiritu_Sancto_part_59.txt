Isidorus in libro septimo Etymologiarum (cap. 3),
quod Spiritus sanctus a Patre Filioque procedat,
sic dicit. 
Spiritus sanctus ideo praedicatur Deus, quia ex
Patre Filioque procedit: ideo non dicitur genitus,
ne duo in Trinitate filii suspicentur: ideo non praedicatur
ingenitus, ne duo patres in ipsa Trinitate
credantur. Procedens autem dicitur testimonio Domini
dicentis, Multa adhuc habeo vobis dicere, sed
non potestis portare modo . Veniet
autem spiritus veritatis qui a Patre procedit, et de
meo accipiet, ille docebit vos omnia (Joan. XXI, 12).
Hic autem non solum natura procedit, sed semper
ad peragenda divinitatis opera indesinenter procedit.
Hoc autem interest inter nascentem Filium, et
procedentem Spiritum sanctum, quod Filius ex uno
nascitur, Spiritus sanctus ex utroque procedit. Et
ideo dicit Apostolus, Qui autem spiritum Christi non
habet, hic non est ejus (Rom. VIII, 9).