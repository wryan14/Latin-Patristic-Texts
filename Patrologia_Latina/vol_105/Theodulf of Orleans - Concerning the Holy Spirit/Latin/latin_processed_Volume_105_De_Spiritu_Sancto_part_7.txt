Item idem in eodem libro (Lib. I), Quod Spiritus sanctus
 nec Pater sit, nec Filius: sed Deus in natura
existens, de Patre procedat, de Filio accipiat. 
Et hic Spiritus sanctus, qui nec Pater nec Filius
est, praeterea qui nec genuit, nec natus est, cum alter
sit in persona qui genuit, alter vero in persona qui
unigenitus ab ipso est, et alius adaeque in persona,
ut dixi, secundum Scripturas, qui nec Pater nec Filius
est: hic est Spiritus sanctus, sed plane de unica
natura est. Ideo in deitate una commune nomen
eis, sicut in claritate evangelicae Scripturae de Spiritu
paraclito Filius testatur dicens, De Patre procedit
(Joan. XV, 26), et sic prosecutus est, et de meo
accipiet (Joan. XVI, 14). Et ideo ubi personae requiruntur,
propria nomina per haec distinguuntur. Ubi
autem deitas poscitur, unicum nomen in his indicatur,
 quoniam sumus ad nomina personarum pluraliter
dictum demonstratur, ac per hoc in deitate unum
sunt, et in nominibus personarum tres sunt