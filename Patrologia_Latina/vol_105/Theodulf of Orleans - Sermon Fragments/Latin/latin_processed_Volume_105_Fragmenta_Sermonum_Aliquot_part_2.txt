DE OMNIBUS ORDINIBUS HUJUS SAECULI. 
Quoniam peccatum quodcunque delectat aut subripuit,
 sit nobis in memoria; quod jam deleta sunt
peccata nostra, non perdamus praemium sanguinis
Christi, nec maculemus stolam animae per iniquitatem,
aut rapinam, aut concupiscentiam. Jacuimus,
jam erecti sumus; vulnerati fueramus, jam sumus
sanati: non erit excusatio. Qualescunque diabolus ad
malum potest invitare, non potest trahere; delectationem
infert, non potestatem; consilium ingerit,
non conflictum. Nunc ergo propter partum beatae
Mariae, sit mihi sermo ad virgines, sive ad viros,
sive ad feminas, sive ad viduas, sive potentes, sive
pauperes, sive servos, non est apud Deum nisi meritorum
discretio. Audite me itaque quicunque dono
Christi in corpore virgines estis, generaliter loquor
 ad omnes. Audite me itaque quicunque se
agnoscit esse quod dico, studeat ut et corde sit
virgo: sic gaudeat de lucro corporis, ut non habeat
damnum animae: gaudeat tamen de tam pretioso
dono Christi, gaudeat cum humilitate, fleat cum
pietate, agat gratias quia tantam felicitatem in integritate
portat, laetetur quia secuturus est Agnum
quocunque ierit: si tamen in ore ejus, sicut legimus
in Apocalypsi, mendacium non inveniatur,
oret pro perseverantia, ut non illi qualiscunque delectatio
saeculi, aut invidia diaboli, tantum donum
tollat, tantam claritatem innubilet, tantum nitorem
infuscet, teneat fortiter, non perdat rem irreparabilem,
non uno momento delectationis amittat gratiam
corporis: non contrahat turpitudinem animae
 per pulchritudinem formae corruptae; non illum concupiscentia
vincat. Si me audierit, permanet; quod
si non audierit, amissurus est quod nunquam reparaturus.
Iterum ad vos mihi sermo est. Qui conjuges
habetis, moneo ut caste habeatis. Nam Elisabeth,
quae longaevis temporibus caste cum marito vixerat,
et ambo fideles ante Deum fuerant, meruit jam de
mortuo semine habere filium, qui et sanctitatem parentis
ornaret et praedicatione multos infideles converteret.
Iterum vobis loquor quae estis viduae, custodite
viduitatem, non estote verbosae, sed cum
silentio exspectate Dominum, qui pupillum et viduam
suscipiet. Sed bona vidua illa quae in oratione est,
et humilitate, in eleemosynis prompta. Si
certe unde faciat non habet, voluntatem bonam et
 sinceram cogitationem habeat. Mulieres, non maledicite,
non jurate, non estote promptae ad loquendum.
Forte dicitis importunum esse quod ista dico:
non mihi facere  licet; plus timeo
illum qui jubet quam illum qui detrahit. Ego dico,
qui agnoscit, emendet; qui in se non recognoscit,
gaudeat, et teneat, ut aliis pro salute dicere possit.
Nunc jam ad vos loquor, poenitentes, qui poenitentiam
in ecclesia accepistis et agitis, perseverate in
fletu, in compunctione docte plangite. Quid est docte
plangite? non quaerite in oratione temporalem
rem, sed aeternam beatitudinem, remissionem peccatorum:
qui sic orat, ipse docte plangit. Non cadant
ad terram inanes lacrymae vestrae, quia verax
est ille qui per Prophetam dicit: Posui lacrymas
 meas in conspectu tuo (Psal. LV, 9). Vos modo satis
debetis Deum amare, et de timore jam ad dilectionem
transire. Quia legimus in Evangelio de peccatrice
illa, cui multum dimittitur, multum dilexit
(Luc. VII, 47), et ideo multum debetis diligere
Deum, qui vos exspectando, et non puniendo, ad
poenitentiam perducere dignatus est. Nunc vero ad
vos sermo est, pauperes. Vos dico pauperes qui
mendicatis, qui de eleemosynis Christianorum vivitis,
 consolamini; tribulatio vestra convertetur in
laetitiam et dolor vester in gaudium. Non vobis sit
ingratum quod mendicatis, nec ideo in corde vestro
aliquid contra Dominum dicatis. Quia ille justus et
pius est in omnibus operibus suis, et te ideo fecit
pauperem, ut sufferendo inopiam, aeternam vitam
acquireres, et divitem ideo fecit, ut dum tibi superflua
daret, remedium peccatis acquireret: et ideo
patientes estote, exspectate Dominum. Etiam ad vos
mihi sermo est, servi, quicunque dominos carnales
habetis, quicunque servitii conditionem habetis,
obedite dominis vestris, diligite ex corde, non ad
oculum servientes, sed ministerium ex amore facientes.
Quia et illos Deus constituit, ut vobis dominentur,
et vos ut serviatis; bene servite, quia de
 bono servitio mercedem habebitis; si boni fueritis,
meliores eritis dominis malis. Quia apud Dominum
anima uniuscujusque non est de nobilitate discernenda,
sed opere; nec genere, sed actione. Ideo
nunc ad omnes mihi sermo fuit, quia Christus pro
nobis mortuus est: et ideo servate quae dixi ut de
vobis fructum habeam, et vos omnes in coelestibus,
ubi frumenta congreganda sunt, misericors Dominus
intromittat, qui vivit et regnat in saecula saeculorum.
Amen.
  Vis nunc, charissime frater Desideri, ut tibi
quasi de luminaribus firmamenti, quae toto mundo
refulgeant, pauca de scriptoribus, qui nobis multa
de obscuritatibus, quae propter carnalem intelligentiam
impediunt ad splendorem considerationis spiritualem
 proferre potuerunt manifestissime? Dicam,
ut vereor, Susannae Helciae filiae in me sententiam,
iniquo judicio presbyterorum dicentis ne impleatur:
angustiae sunt mihi undique, et mihi similiter sunt
angustiae? Si enim voluero ex his reprehendere, adversarios
atque inimicitias ubique concitabo; si
autem voluero, quod postulasti nunquam invenies,
sed cujus tam voluntatem condemnari, quam multorum
consilium transire, vel despicere esse videtur.
Qui unusquisque eorum in Scripturis sanctis diligenter
laudare meruit. Sed omnes leniter leviterque
cum omni amore tanquam ut utrumque pacifice
impleam augustissimus episcopus volans per montium
culmina, quasi aquila, ea quae in montium radicibus
fiunt, non considerans multa coelorum spatia,
 terrae situs, et aquarum circulum, claro sermone
pronuntiet. Qui enim in lignum fructuosum
ascendere vult, paulatim ad superiora et majora
carpere festinat, ramos autem proximos parvulis
relinquunt . Nos autem parvuli
sumus. Obsecro vos, fratres dilectissimi, ut erga
subditarum plebium profectum et emendationem vigilantissima
cura laboretis.