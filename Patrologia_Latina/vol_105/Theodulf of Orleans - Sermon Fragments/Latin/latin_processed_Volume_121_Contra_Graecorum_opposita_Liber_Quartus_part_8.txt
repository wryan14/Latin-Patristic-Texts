CAPUT VII.
Confirmationis sacramentum a presbyteris conferri
posse contendunt Graeci. Hos refellit auctor.---Qui
differt sacerdos ab episcopo. 
Nunc ad illud veniamus quod objicitur, quia penes
Romanos baptizatorum frontes presbyteri chrismate
non liniunt. Quod objectum, sicut et reliqua, magis
levitate quam ratione propositum est: siquidem Ecclesiae
 suae consuetudinem sequentes ista proponunt,
non aliquam divinae legis auctoritatem. Quamvis ut
hoc fiat et apud Romanos, et apud Occidentales omnes,
tam ex Evangelio, quam ex apostolorum Actis
esse constat assumptum.
Constat namque Spiritus sancti gratiam per unctionem
frontis ex chrismate ab episcopis donari,
quod nulli praeter episcopos esse concessum evangelica
testatur auctoritas. Resurgens etenim Dominus,
et discipulis apparens, insufflavit, et dixit eis:
Accipite Spiritum sanctum: quorum remiseritis peccata,
remittuntur eis; et quorum retinueritis, retenta
sunt (Joan. XX, 22). Ergo si remissio peccatorum
per Spiritum sanctum contribuitur, et hoc munus
apostolis specialiter constat esse donatum; jure solis
 episcopis haec gratia reservatur, quos in Ecclesia
constat apostolorum successionem, et ministerium
sortitos. Moysen quoque legimus in Exodo Aaron et
filios ejus in sacerdotale ministerium chrismate sancto
perunxisse. Deinde reges et sacerdotes oleo
sancto perunctos in Veteri Testamento per pontifices
exstitisse; quos constat gessisse figuram veri regis
atque Pontificis Domini nostri Jesu Christi; cui
Psalmista praecinit, dicens: Unxit te Deus, Deus tuus,
oleo laetitiae prae consortibus tuis (Psal. XLIV, 8).
Constat autem omnem Ecclesiam corpus esse Christi,
etenim, videlicet regis et Sacerdotis, unde omnes
Christiani genus sumus sacerdotale et regale; propter
quod post lavacrum ungimur, ut Christi nomine
censeamur; et non nisi per pontifices, a quibus
 reges et sacerdotes ungebantur in lege. In Actis
habes etiam apostolorum, quia: Cum audissent
apostoli qui erant Hierosolymis, quia recepit Samaria
verbum Dei, miserunt ad eos Petrum et Joannem. Qui
cum venissent, oraverunt pro ipsis, ut acciperent Spiritum
sanctum. Nondum enim in quemquam illorum
venerat, sed baptizati tantum erant in nomine Domini
Jesu. Tunc imponebant manus super illos, et accipiebant
Spiritum sanctum. (Act. VIII, 14 et seq.) Vide
quia primum baptizati fuerant in nomine sanctae
Trinitatis, quod est in nomine Domini Jesu; siquidem
totius Trinitatis invocatio in nomine Domini
Jesu continetur. Nec tamen adhuc acceperant Spiritum
sanctum. Postea vero manus imponentibus super
 eos apostolis, acceperunt Spiritum sanctum. Quae
forma servatur hodieque in Ecclesia, ut baptizentur
quidem fideles per presbyteros, gratia vero Spiritus
sancti per impositionem manuum tribuatur ab episcopis:
quod tunc fit, quando frontes baptizatorum
chrismate sancto liniuntur ab episcopis.
Item in eisdem Actis: Factum est autem cum
Apollo esset Corinthi, et Paulus, peragratis superioribus
partibus, veniret Ephesum, et inveniret quosdam
discipulos, dixit ad eos: Si Spiritum sanctum
accepistis credentes? At illi dixerunt ad eum: Sed
neque si Spiritus sanctus est, audivimus. Ille vero
ait: In quo ergo baptizati estis? Qui dixerunt: In
Joannis baptismate. Dixit autem Paulus: Joannes
baptizavit baptismo poenitentiae populum, dicens in
 eum qui venturus esset post ipsum ut crederent, hoc est
in Jesum. His auditis, baptizati sunt in nomine Domini
Jesu. Et cum imposuisset illis manus Paulus, venit
super eos Spiritus sanctus; et loquebantur linguis, et
prophetabant (Act. XIX, 1 et seq.). Et hic vides quia
Paulus non baptizaverit eos, sed jusserit baptizari.
Baptizatis autem manus Paulus imposuit; et ita
demum venit super eos Spiritus sanctus. Docemur
igitur baptismi gratiam per presbyteros posse contribui,
donum vero Spiritus sancti, quod tribuitur
per manuum impositionem, quando frontes baptizatorum
chrismate sancto liniuntur, non nisi per episcopos
posse promereri.
Et revera inter sacerdotes et episcopos differentia
non parva consistit. Sacerdotes namque, sicut reliqui
 gradus ecclesiastici, per episcoporum ministerium
consecrantur; at episcopi non a sacerdotibus
benedicuntur. Ipsi quoque sanctum chrisma sanctificant,
et oleum consecrant: omnisque gradus ecclesiasticus
illorum dispositione peragitur. Quod considerantes
ecclesiastici viri, statuerunt ut frontes
baptizatorum non a presbyteris, sed ab episcopis
chrismate sancto linirentur. Sicut de sancto Silvestro
in Gestis apostolicis legitur (Lib. Pontificalis
Damasi papae), ubi sic scriptum invenitur: Hic
constituit ut chrisma ab episcopo efficiatur; et privilegium
sit episcopis, ut baptizatos chrismate sancto
consignent, propter haereticam insimulationem.
Hinc etiam Innocentius papa in suis Decretalibus
hoc modo decernit (epist. 1, cap. 3). De consignandis
 infantibus manifestum est, non ab alio quam
ab episcopo fieri licere. Nam presbyteri, licet sint
sacerdotes, pontificatus tamen apicem non habent.
Hoc autem pontificibus solis deberi, ut vel consignent,
vel paracletum Spiritum sanctum tradant, non
solum consuetudo ecclesiastica demonstrat, verum
illa lectio Actuum apostolorum, quae asserit Petrum
et Joannem esse directos, qui jam baptizatis tradant
Spiritum sanctum. Nam presbyteris seu extra
episcopum, seu praesente episcopo, cum baptizant,
chrismate baptizatos ungere licet, sed quod ab
episcopo fuerit consecratum; non tamen frontem
eodem oleo signare, quod solis debetur episcopis
cum tradunt Spiritum paracletum. Hinc omnes Occidentales
 episcopi, majorum sequentes institutionem,
sumpsere consuetudinem ut frontes baptizatorum
chrismate liniendi non presbyteris concedant,
sed privilegium sibi reservent: non autem ipsum
chrisma (quod mentiuntur Graeci) de fonte conficiunt,
sed ex succo balsami, vel olivae liquore: quod fit
non solum a Graecis, verum ab universis Christi
Ecclesiis.