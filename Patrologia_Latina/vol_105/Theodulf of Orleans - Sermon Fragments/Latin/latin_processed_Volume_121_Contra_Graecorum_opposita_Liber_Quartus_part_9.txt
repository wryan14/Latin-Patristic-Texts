CAPUT VIII.
Romano pontifici patriarcham CP. praeferre conabantur
imperatores Graeci. Ecclesia Romana omnes
alias dignitate praecellit. 
Sed criminantur istud falso, sicut et de agni
consecratione; necnon quod arguunt, levitas episcopos
fieri, presbyterii gradu non prius accepto;
 non reputantes quod in caeteris sibi demant auctoritatem
fidei, quandoquidem in istis tam evidenter
mentiuntur: non verentes quod Spiritus sanctus
loquitur: Virum sanguinum et dolosum abominabitur
Dominus (Psal. V, 7). Et, Perdes omnes qui
loquuntur mendacium (Ibid.). Et in Salomone: Falsus
testis non erit impunitus (Prov. XIX, 5). Quod autem
redarguunt levitam episcopum consecrari, cur non
contra se dictum advertunt, qui de laicis subito tonsis
faciunt episcopos, contra regulas ecclesiasticas,
et imperialia decreta? Siquidem prohibet Apostolus
(I Tim. III, 6) neophytum episcopum fieri. Justinus
quoque imperator in ecclesiasticis constitutionibus
(novella 6, cap. 1, sub init.), ita decernit: Neque
ex laico statim ad episcopatum ascendere licet: neque
 clericatus honorem simul habuisse sufficit. Oportet
autem eum qui episcopus fit neque uxorem habere,
neque concubinam, neque liberos, neque nepotes seu
legitimos, seu legibus incognitos. Et si quis contra
haec fecerit, et is qui factus est, et is qui eum fecit,
episcopatus expellatur honore. Nec liceat pecuniae
datione episcopum fieri. Esse autem oportet eum qui
episcopus fit vel monachum, vel clericum: ita tamen
ut non minus sex mensibus appareat eum in clericatu
fuisse, etc. Videmus non solum ecclesiasticis, verum
etiam imperialibus obviari constitutionibus, ut ex
laico statim ad episcopatus honorem aliquis assumatur,
cum debeat prius in Ecclesia probari, et secundum
ecclesiastica constituta doceri; quatenus via
regia per graduum successionem conscendens, dignus
 inveniatur summi culminis apicem obtinere. Verum
Graecorum imperatores, tam divina quam humana
jura transgredientes, faciunt sibi de laicis subito
tonsis episcopos, et eos qui nondum minimi gradus
honorem digni percipere fuerant, summi culminis
vertice sustollunt: et talia gerentes non verentur
Christi Ecclesiam calumniari, falsa pro veris loquentes,
pro nihilo ducentes quod Salvator ait in Evangelio:
Qui scandalizaverit unum de pusillis istis qui
in me credunt, expedit ei ut suspendatur mola asinaria
collo ejus, et demergatur in profundum maris (Matth.
XVIII, 6). Ut poena mortis in eos vindicet, et fluctibus
perditionis absorbeantur, quos charitas timori
sancto non fecit esse subjectos.
 Sed unde talis innata sit praesumptio, ut Romanam
non vereantur Ecclesiam falsis oppetere criminationibus?
Nimirum inde, quod sui mensuram ignorantes
status, ambiunt sibi vindicare principatum, quem
nec Christus eis, nec apostoli, nec Ecclesiarum magistri,
nec ulla consuetudo contribuit, sed illius
imitatores effecti, qui dicebat in corde suo: Ascendam
super altitudinem nubium, et super sidera coeli
exaltabo solium meum: ponam super altitudinem montium,
et in lateribus Aquilonis sedem meam. Ero
similis Altissimo (Isa. XIV, 13, 14). Quid enim isti
Graecorum principes aliud altitudine cordis sui dicunt,
qui Ecclesiae sibi principatum usurpant, et apostolorum
sublimitatem (quos Isaias propheta nubes volantes
appellat) sibi vindicant: cupientes solium suae
 dignitatis super astra coeli componere, id est omni
sanctorum coetui praeferre, et patriarcharum venerationem
usurpare; quatenus omni Ecclesia sibi
subjecta Christo similes efficiantur: cum nulla majorum
auctoritas hoc eis contribuat, nec ecclesiastica
jura concedant, verum nec humanae leges ascribant?
Quae cuncta sibi vindicare velle potissimum comprobant,
quod patriarcham Constantinopolitanum praeponere
Romano pontifici gestiunt, et urbem Contantinopolim
Romae praeferre conantur, tanquam sui
juris existat leges ecclesiasticas immutare, et regnorum
apicem disponere.
Meminisse tamen debuerant Christum totius Ecclesiae
caput existere, et ei Patrem per Prophetam
dixisse: Dabo tibi gentes haereditatem tuam; et possessionem
 tuam terminos terrae (Psal. II, 8). Ipsumque
fore lapidem abscissum de monte sine manibus,
qui confregerit, et in pulverem redegerit universa
regna mundi (Matth. XVI, 18). Ipsumque Petro dixisse:
Tu es Petrus, et super hanc petram aedificabo
Ecclesiam meam: et portae inferi non praevalebunt
adversus eam. Et tibi dabo claves regni coelorum. Paulum
quoque testificantem: Qui operatus est Petro in
apostolatum circumcisionis operatus est et mihi inter
gentes (Gal. II, 8). Quos ambos in Ecclesia principatum
a Christo positos, et Romae directos, cum
ecclesiastica veritas, tum ipsius passionis monstrat
auctoritas. Illuc namque ambo principes sunt directi,
ubi principatus eminebat mundi: quatenus
Romana civitas, sicut imperiali potentia totum sibi
 subjecerat orbem, sic religionis culmine, et apostolatus
dignitate, totius mundi regnis praesideret. Et
sicut voluit Salvator Hierosolymam nativitate sua,
doctrina, miraculis, morte, sepultura, resurrectioneque
reddere sublimem, sic etiam delegit Romanam
urbem apostolorum principum sanguine, sepulcro,
memoria, doctrina, reddere gloriosam: ut quoniam
Christus Jerusalem coelestis in dextra Patris considens,
Rex et Dominus honoratur angelorum et sanctorum
omnium famulatu; sic Petrus et Paulus
Jerusalem peregrinantis obtineat principatum, subjectis
 sibi per totius orbis latitudinem Christi Ecclesiis.
Hoc ita fore et antiquitas ipsa comprobat, et litterarum
monimenta confitentur. Siquidem Socrates
in Historia ecclesiastica scribens de Arianis, qui in
Antiochia Syriae synodum collegerant ad subversionem,
atque destructionem Nicaeni concilii, et condemnationem
Athanasii; posquam commemoraverat
praesules, quorum auctoritate synodus collecta fuerat,
subjunxit: Sed neque Julius interfuit maximae
Romae praesul, neque in locum suum aliquem destinavit;
cum utique regula ecclesiastica jubeat non
oportere praeter sententiam Romani pontificis concilia
celebrari . Ecce fuit hic Graecus historiographus,
nec tamen Constantinopolim dicit tanta
 pollere auctoritate veluti Romam; testificans sine
Romani pontificis vel assensu vel jussione nulla posse
concilia celebrari.
In concilio Sardicensi (cap. 7, ex interpretatione
Dionysii Exigui) tali modo sancitur: Placuit, ut
si episcopus accusatus fuerit, et omnes judicaverint
congregati episcopi regionis ipsius, et de gradu suo
eum dejecerint: si appellaverit qui dejectus videtur,
et confugerit ad beatissimum Ecclesiae Romanae episcopum,
et voluerit se audiri: si justum putaverit,
ut renovetur examen, scribere episcopis dignetur
Romanus episcopus his qui in finitima et propinqua
altera provincia sunt, ut ipsi diligenter omnia requirant,
ut juxta fidem veritatis omnia definiant. Quod
si is qui rogat causam suam iterum audiri, deprecatione
 sua moverit episcopum Romanum, ut e
latere suo presbyteros mittat, erit in potestate ipsius
quid velit et quid aestimet. Et si decreverit mittendos
esse qui praesentes cum episcopis judicent, ut
habeant etiam auctoritatem personae illius a quo
destinati sunt, erit in ejus arbitrio. Si vero crediderit
sufficere episcopos provinciales, ut negotio terminum
imponant, faciat quod sapientissimo consilio
suo judicaverit. Hoc concilium ab Orientalibus
episcopis in Asiae provincia  gestum, taliter de Romani
pontificis dignitate decrevit sub Romano imperatore
Constantino Magno, qui civitatem Constantinopolim
aedificavit, voluitque Juniorem Romam
vocitari. Num de Constantinopolitano Patriarcha
tale quid ab episcopis legitur constitutum?
 Cernimus omnino Romani pontificis auctoritatem
super cunctas Ecclesias Christi praeeminere, ut omnes
episcopi illum habeant caput, et ad ejus judicium
pendeat quidquid in ecclesiasticis negotiis disponitur;
ut ex ejus arbitrio vel maneat constitutum,
vel corrigatur erratum, vel sanciatur quodcunque
fuerit innovandum.
Testatur et hoc Eusebius Caesariensis episcopus,
qui in historia de Vita Silvestri (Vita ms. supra citata)
sic ait: Quarta die imperator Constantinus
privilegium Ecclesiae Romanae pontifici contulit, uti
 toto orbe Romano sacerdotes ita hunc caput habeant,
ut judices regem. Quae res ex conciliorum
gestis approbatur: siquidem omne concilium vel
quod in Oriente, vel quod in Africa gestum esse
dignoscitur, vel Romani pontificis vicarios semper
habuit praesidentes, vel ejus auctoritate litterarum,
quae fuerunt decreta firmitudinem acceperunt. Siquidem
concilium Nicaenum, omnibus Christi Ecclesiis
venerandum, Victorem et Vincentium presbyteros
urbis Romae, Romani pontificis vicem agentes, in
episcoporum subscriptione primos posuere statim
post Osium episcopum civitatis Cordubensis provinciae
Hispaniae, qui fuerat illuc a Romano pontifice
directus, quoniam ipse venire senectute praepediente
non valuerit. Sic reliqua concilia primo in loco
 semper habuere Romanos pontifices, vel eorum legatos,
tanquam apostolorum vicarios. Et revera
omnes Orientales Ecclesiae, simul et Occidentales,
Romanae civitatis praesulem semper quasi caput
episcoporum venerati sunt, et ad ejus sententiam
respexerunt, et de rebus dubiis quaecunque decrevit
ejus judicium sustinuerunt, illiusque decreto paruerunt.
Quaecunque concilia ejus sententia roborata
sunt, rata manserunt; quae vero damnavit, pro nihilo
reputata fuerunt, nec auctoritatem ullam habere
potuerunt.
Quae licet antiquorum monimentis Patrum vera
esse quae dicimus approbentur, unius tamen Romani
pontificis placet litteris ostendere quae loquimur.
Nam cum Flavianus Constantinopolitanus episcopus,
 qui Eutychen archimandritam Constantinopolitanum
male de incarnatione Dominica sentientem damnaverat,
ipse quoque fuisset a synodo, quae Ephesi
collecta est, contra regulas ecclesiasticas damnatus,
Romanum hac de causa Leonem pontificem interpellasset,
scripsit Theodosio imperatori synodum
retractandam, et ea quae prave constituta fuerant
cassanda. Quod cum sub Theodosio imperatore fieri
non potuit, morte praeveniente, sub principibus Valentiniano
et Marciano, qui Theodosio patri successerant,
actum est. Quorum litterae, ad Leonem venerabilem
episcopum Romanae urbis missae, taliter
habentur (ante concil. Chalcedon. epist. 33): Victores
Valentinianus et Marcianus, gloriosi triumphatores,
semper Augusti, Leoni reverendissimo
 archiepiscopo gloriosae civitatis Romae. Ad hoc
maximum imperium venimus Dei providentia, et
senatus excellentissimi, cunctaeque militiae. Unde
pro reverenda et catholica religione Christianorum
fidei, cujus auxiliis virtutem nostrae potentiae confidimus
gubernari, tuam sanctitatem principatum in
episcopatu divinae fidei possidentem, sacris litteris
in principio justum credimus alloquendam, invitantes
atque rogantes, ut pro firmitate et statu nostri
imperii, aeternam divinitatem tua Sanctitas deprecetur,
ut et tale propositum et desiderium habeamus,
quatenus omni impio errore sublato per celebrandam
synodum, te auctore, maxima pax circa
omnes episcopos fidei catholicae fiat. Item in secunda,
 post salutationem et praefationis allocutionem
scribitur sic (Ibid. epist. 34): Superest, ut si placuerit
tuae Beatitudini his partibus advenire, et synodum
celebrare, hoc facere religionis affectu dignetur;
nostris utique desideriis vestra Sanctitas
satisfaciet, et sacrae religioni quae utilia sunt decernat.
Si vero hoc onerosum est, ut tu ad has
partes advenias, hoc ipsum nobis propriis tua Sanctitas
litteris manifestet; quatenus in omnem Orientem,
et in ipsam Thraciam, et Illyricum, sacrae
vestrae litterae dirigantur; ut ad quemdam definitum
locum omnes sanctissimi episcopi debeant
convenire; et quae Christianorum religioni atque
catholicae fidei prosint, sicut Sanctitas tua secundum
ecclesiasticas regulas definierit, sua dispositione
 declarent. His litteris Romanorum imperatorum
non ostenditur, quod patriarcha Constantinopolitanus
Romano pontifici praelatus habeatur;
verum quod Romanus pontifex principatum obtineat
episcoporum, cujus arbitrio debeat colligi synodus,
et quae sunt tractanda per ejus dispositionem
debeant ordinari.
Testantur etiam litterae Valentiniani imperatoris
ad Theodosium patrem Augustum, quam dignitatem,
atque honorem Romanus pontifex super omnes
episcopos debeat obtinere: quae ita se habere noscuntur
(Ibid., epist. 25): Domino Theodosio, gloriosissimo
victori, ac triumphatori praecellentissimo
imperatori et patri, Valentinianus victor gloriosus,
ac triumphator, semper Augustus et filius. Cum venissem
 in urbem Romam ob Divinitatem placandam,
sequenti die ad basilicam apostoli Petri processi,
et illic post venerabilem noctem diei apostoli,
et a Romano episcopo, et ab aliis cum eo
ex diversis provinciis congregatis, rogatus sum
scribere vestrae mansuetudini de fide, quae cum sit
conservatrix omnium fidelium animarum, dicitur
perturbata: quam nos a nostris majoribus traditam
debemus cum omni competenti devotione
defendere, et dignitatem propriae venerationis beato
apostolo Petro intemeratam nostris temporibus
conservare, quatenus beatissimus Romanae civitatis
episcopus, cui principatum sacerdotii super
omnes antiquitas contulit, locum habeat et facultatem
de fide et sacerdotibus judicare, Domine sacratissime
 pater, et venerabilis imperator: hac enim gratia,
secundum solemnitatem conciliorum et Constantinopolitanus
episcopus eum per libellos appellavit,
propter contentionem quae orta est de fide. Galla
quoque Placidia, mater Augusti, litteras eadam pro
re filio dirigens Augusto, inter caetera sic ait (Ibid.,
epist. 26 post init.): Non modicum detrimentum
est ex his quae gesta sunt; ut fides, quae tantis temporibus
regulariter custodita est a sacratissimo patre
nostro Constantino (qui primus imperio splenduit
Christianus) nuper turbata sit, ad arbitrium unius
hominis, qui in synodo Ephesinae civitatis odium et
contentiones potius exercuisse narratur, militum
praesentia et metu appetens Constantinopolitanae civitatis
 episcopum Flavianum, eo quod libellum ad
apostolicam sedem miserit per eos qui directi fuerant
in concilium a reverendissimo episcopo Romae,
qui secundum definitiones Nicaeni concilii consueti
sunt interesse, Domine sanctissime fili, venerabilis
imperator. Hac itaque gratia, tua mansuetudo tantis
turbis resistens, veritatem immaculatam catholicae
fidei servari praecipiat, et secundum formam et definitionem
apostolicae sedis, quam etiam nos tanquam
praecellentem similiter veneramur, in statu
sacerdotii illaeso manente per omnia Flaviano, ad
concilii et apostolicae sedis judicium transmittat;
in qua primus ille, qui coelestes claves dignus fuit
accipere, principatum episcopatus ordinavit. Decet
itaque nos huic maximae civitati, quae domina
 omnium est, in omnibus reverentiam conservare.
Diligentius autem hoc providete, ne quod priscis
temporibus nostra generatio custodivit, sub nobis
imminui videatur, et per praesens exemplum schismata
generentur inter episcopos ac sanctas Ecclesias.
Apparet igitur ex his Romanum pontificem
nunquam fuisse subjectum patriarchae Constantinopolitano,
quin potius ubi necessitas postulavit, eum
apostolicam sedem expetiisse, et secundum ejus judicium
suam terminum habere causam poposcisse:
quandoquidem sit Romana civitas omnibus imperii
Romani civitatibus honorabilior, et Romanus pontifex
principatum obtineat sacerdotii super omnes
episcopos; ut pote cum sit civitas haec domina omnium,
et illi civitati quisquis praefuerit episcopus, ex
 antiquitatis constitutione princeps omnium habeatur
Ecclesiarum.
Hac igitur auctoritate Leo venerabilis Romanae
civitatis episcopus fretus, scripsit Anatoho episcopo
Constantinopolitano (Epist. 46), quam formam concilii
tenere debuisset, damnando Nestorium, et Eutychen,
ita scribens: Licet sperem dilectionem
tuam ad omne opus esse devotam, ut tamen efficacior
tua fieri possit industria, necessarium et commodum
fuit, fratres meos Licentium episcopum Basilium
presbyterum (ut promisimus) destinare,
quibus tua dilectio societur, ut nihil in his quae ad
universalis Ecclesiae statum pertinent, aut dubie
agatur aut segniter: cum residentibus vobis, quibus
exsecutionem nostrae dispositionis injunximus, ea
 possint agi cuncta cum moderatione; ut nec benevolentiae
partes, nec justitiae negligantur, sed absque
personarum acceptione divinum in omnibus judicium
cogitetur. Et nonnullis interpositis: Et quia
evangelica et apostolica fides omnes expugnat errores,
et ab uno latere Nestorium dejicit, ab alio Eutychen
et participes ejus elidit, hanc regulam mementote
servandam: ut quicunque in illa synodo,
quae nomen synodi nec habere poterit, nec meretur,
et in qua malevolentiam suam Dioscorus, industriam
autem Juvenalis ostendit, satisfactioni eorum pax
fraterna praestetur: . . . . . ita ut non dubiis professionibus
Eutychen cum suo dogmate, et cum consortibus
suis, anathematis consecratione condemnent.
 De his autem, qui in hac causa gravius peccaverunt,
et ob hoc superiorem sibi locum in eadem infelici
synodo vindicarunt, ut humilium fratrum simplicitatem
arrogantiae praejudiciis aggravarent: si
forte resipiscant et facti sui defensionem cassantes
in condemnationem proprii convertuntur erroris, horum
satisfactio talis accedat, quae non refutanda
videatur, sed maturioribus apostolicae sedis consiliis
reservetur; ut, examinatis omnibus atque perpensis,
ipsi eorum agnitionibus, quid constitui debeat, aestimetur.
Neque prius in Ecclesia, cui te Dominus voluit
praesidere, cujusquam talium (ut ad te jam scripsimus)
nomen ad altare recitetur, quam quid de eis
constitui debeat, rerum processus ostendat. Et
post pauca: Annitere itaque, frater charissime, ut
 quae Ecclesiae Dei congruunt, fideliter et efficaciter
cum his fratribus constanter, quos idoneos auctores
elegimus, exsequaris. Monstratur his litteris Romanum
pontificem praeesse patriarchae Constantinopolitano,
cui vices suas in synodo habendas committit:
cuique de singulis qualiter exsequatur,
praescribit; et quid suo judicio reservandum sit,
indicit; quid vero ipse determinare debeat, definit;
nec tamen solus potestatem habere judicandi permittitur,
verum socius illis, qui fuerant ab apostolica
sede directi, super determinandis negotiis
adhibetur.
Scribit etiam idem beatus Leo episcopus sanctae
synodo Chalcedonensi constitutae (epist. 40), pro
condemnanda Ephesina synodo secunda, in qua fuerat
 patriarcha Constantinopolitanus venerabilis Flavianus
non justitia, sed violentia condemnatus. Cujus
ista sunt verba, salutatione praemissa. Optaveram
quidem, dilectissimi, pro nostra charitate
collegii, omnes Domini sacerdotes in una catholicae
fidei devotione persistere, nec quemquam gratia aut
formidine saecularium sacerdotem depravari, aut a
via veritatis abscedere. Sed quia multa saepe quae
poenitudinem possint generare, proveniunt, et superat
culpas delinquentium misericordia Dei, atque ideo
suspenditur ultio, ut possit locum habere correctio,
amplectendum est clementissimi principis plenum
religione consilium, quo sanctam fraternitatem vestram
ad destruendas insidias diaboli, et reformandam
ecclesiasticam pacem maluit convenire, beatissimi
 apostoli Petri sedis jure et honore servato, adeo
ut nos quoque ad hoc ut suis litteris invitaret, ut
venerabili synodo nostram sententiam praeberemus:
quod quidem nec necessitas temporis, nec ulla poterat
consuetudo permittere: tamen in his fratribus,
hoc est, Pacasino et Lucentio episcopis, Bonifacio
et Basilio presbyteris, qui ab apostolica sede directi
sunt, me synodo vestra fraternitas aestimet praesidere,
nec sejunctam a vobis praesentiam meam, qui nunc
in vicariis meis adsum, etiam dudum in fidei catholicae
praedicatione non desum. Et post alia: Quia
vero non ignoramus, per pravas aemulationes multarum
Ecclesiarum statum fuisse turbatum, plurimosque
fratres, quia haeresim non receperunt, sedibus
 suis pulsos, et in exsilia deportatos atque in
locum superstitum alios institutos; his primitus vulneribus
adhibeatur medicina justitiae; nec quisquam
ita careat propriis, ut alter utatur alienis: cum si,
ut cupimus, errorem omnes relinquunt, nemini quidem
honor perire debeat, sed illis qui pro fide laboraverunt,
cum omni privilegio oporteat eis proprium
reformare. Prioris autem Ephesinae synodi,
cui sanctae memoriae Cyrillus episcopus tunc praesedit,
contra Nestorium specialiter statuta permaneant:
ne tunc damnata impietas demum sibi in
aliquo blandiatur, qua Eutyches justa exsecratione
percellitur. Puritas enim fidei atque doctrina, quam
eodem, quo sancti Patres nostri, spiritu praedicamus,
et Nestorianam et Eutychianam cum suis
 auctoribus condemnat pariter et persequitur pravitatem.
Advertimus certe Romanae sedis pontificem nec
supponi, nec conferri, sed praeferri Constantinopolitano
patriarchae; quandoquidem Chalcedonensem
synodum videamus ejus permissione fuisse collectam:
cuique praesidere maluit per suos legatos,
cuique etiam formam dedit propriis litteris quid de
secunda synodo Ephesi collecta foret statuendum:
quid quoque de his qui fuerant in ea propter fidei
veritatem sedibus propriis expulsi, et in exsilia deportati;
necnon et ex iis qui minis atque terroribus
compulsi contra fidem judicium protulerunt,
atque consenserunt, si reverti ab errore mallent,
et veritatem fidei profiteri: synodum quoque primam
 Ephesinam per beatum Cyrillum Alexandrinum
episcopum factam statuit omnibus modis servandam,
condemnans tam Nestorium quam Eutychen
de incarnatione Domini nostri Jesu Christi
prave sentientes. Quibus omnibus evidenter instruimur,
non solum Constantinopolitano, verum cunctis
Orientalibus episcopis Romanum pontificem
honore praelatum, veluti qui cunctorum sollicitudinem
plenam habere debeat episcoporum, et cui
specialiter incumbat pro cunctis Ecclesiis pervigil
sollicitudo.
Ut autem evidentius appareat quanto Romanus
episcopus honore praecellat supra cunctos qui per
Orientem habentur episcopos, ex epistola beati
Leonis episcopi urbis Romae, Anastasio episcopo
 Thessalonicensi directa (epist. 84), placuit ostendere;
cui salutatione praemissa sic loquitur: Quanta
fraternitati tuae a beatissimi Petri apostoli auctoritate
commissa sint, et qualia etiam nostro tibi favore
sint credita, si vera ratione perspiceres, et
justo examine ponderares, multum possemus de injunctae
tibi sollicitudinis devotione gaudere: quoniam
sicut praecessores mei praecessoribus tuis, ita
ego dilectioni tuae priorum secutus exemplum, vices
mei moderaminis delegavi; ut curam quam universis
Ecclesiis principaliter ex divina institutione
debemus, imitator nostrae mansuetudinis effectus
adjuvares, et longinquis a nobis provinciis praesentiam
quodammodo nostrae visitationis impenderes.
 Siquidem continenti opportunoque prospectu
promptum tibi esset agnoscere, quid in quibusque
rebus vel tuo studio componeres, vel nostro
judicio reservares. Nam cum majora negotia et
difficiliores causarum exitus liberum tibi esset sub
nostra sententiae exspectatione suspendere, nec
ratio tibi nec necessitas fuit, in id quod mensuram
tui excederet, deviandi: abundant enim apud te
monitorum scripta nostrorum, quibus te de omnium
actionum temperantia frequenter instruximus;
ut commendatas tibi Christi Ecclesias per
exhortationem charitatis ad salubritatem obedientiae
provocares. Et post alia istiusmodi redargutionibus
conquesta, iterum infert (ibid.): Et dum
dominari magis quam consulere subditis quaerant,
 placet honor, inflat superbia, et quod provisum
est ad concordiam, tendit ad noxam. Quod ut
necesse habeamus ita dicere, non de parvo animi
dolore procedit: meipsum enim quodammodo
trahi in culpam sentio, cum te a traditis tibi regulis
immodice discessisse cognosco. Qui si tuae
existimationis parum diligens eras, meae saltem
famae parcere debuisti; ne quae tuo tantum facta
sunt animo, nostro viderentur facta judicio. Relegat
fraternitas tua paginas nostras, omniaque
ad tuos missa majores apostolicae sedis praesulum
scripta decurrat, et vel a me, vel a praecessoribus
meis inveniet ordinatum, quod a te cognovimus
esse praesumptum. Venit namque ad nos cum episcopis
provinciae suae frater noster Atticus, veteris
 Epiri metropolitanus antistes, et de indignissima
afflictione quam pertulit, lacrymabili actione conquestus
est coram astantibus diaconibus tuis, qui
querelis flebilibus ejus nihil contra referendo, ea
quae nobis ingerebantur fide non carere monstrabant.
Legebatur quoque in litteris tuis, quas iidem
ad me diaconi tui detulerunt, quod frater Atticus
Thessalonicam venisset.
Et post alia (Ibid.): Unde deplorationibus supradicti
verba epistolae tuae testimonium praebuerunt,
et per hoc, quod non est tacitum, nudatum est illud
quod silentio fuerat adopertum: aditam scilicet
Illyrici praefecturam, et sublimissimam inter mundanos
apices potestatem in exhibitionem insontis
antistitis incitatam, ut missa exsecutione terribili,
 quae omnia sibi officia publica ad effectum praeceptionis
adjungeret, a sacris Ecclesiae aditis, nullo vel
falso insimulatus crimine extraheretur sacerdos, cui
non ob molestiam aegritudinis, non ob saevitiam hyemis
darentur induciae, sed iter asperum et periculis
plenum per invias nives agere cogeretur. Quod
tanti laboris, tantique discriminis fuit, ut ex his qui
episcopum comitati sunt quidam defecisse dicantur.
Multum stupeo, frater charissime, sed et plurimum
doleo, quod in eum (de quo nihil amplius indicaveras,
quam quod evocatus adesse differret, et excusationem
infirmitatis obtenderet) tam atrociter et
tam vehementer potueris commoveri; praesertim
cum si tale aliquid mereretur, exspectandum tibi
 fuerat quid ad tua consulta rescriberem. Sed ut
video bene de meis moribus aestimasti, et quam civilia
pro conservanda sacerdotali concordia responsurus
essem verissime praevidisti, et ideo motus tuos
exsequi sine dilatione properasti, ne cum moderationis
nostrae aliud disponentia scripta sumpsisses,
faciendi id quod factum est licentiam non haberes.
An forte aliquid tibi facinus fratris innotuerat, et
metropolitanum episcopum novi apud te criminis
pondus urgebat? At hoc quidem alienum ab illo
esse, etiam tu nihil ei objiciendo confirmas; sed
etiam si quid grave intolerandumque committeret,
nostra erat exspectanda censura; ut nihil prius ipse
decerneres, quam quid nobis placeret, agnosceres.
Vices enim nostras ita tuae credidimus charitati, ut
 in partem sis vocatus sollicitudinis, non in plenitudinem
potestatis. Uude sicut multum nos ea quae a te
pie sunt curata, laetificant, ita nimium ea quae perperam
sunt gesta, contristant. Et necesse est, post
multarum experimenta causarum sollicitius prospici,
et diligentius praecaveri; quatenus per Spiritum
charitatis et pacis omnis materia scandalorum de
Ecclesiis Domini, quas tibi commendavimus, auferatur,
praeeminente quidem in illis provinciis episcopatus
tui fastigio, sed amputato totius usurpationis
excessu. Igitur secundum sanctorum Patrum canones,
Spiritu Dei conditos, et totius mundi reverentia
consecratos, metropolitanos singularum provinciarum
episcopos, quibus ex delegatione nostra
fraternitatis tuae cura praetenditur, jus traditae sibi
 antiquitus dignitatis intemeratum habere decernimus;
ita ut a regulis praestitutis, nulla aut negligentia,
aut praesumptione discedant: et caetera
quae statuit Thessalonicensi episcopo in ecclesiasticis
negotiis conservanda.
Quibus videmus nequaquam Constantinopolitanum
episcopum Ecclesiis Christi, nisi tantum suae dioeceseos,
esse praelatum, sed Romano pontifici hujus
sollicitudinis curam antiquitus esse commissam, ad
quem omnes Ecclesiae Christi respiciant; et cujus
sit officii de singulis ecclesiasticis rationibus disponere,
eamque tenere singulas provincias ecclesiasticarum
causarum formam, quam pontifex Romanus
vel constituerit, vel concesserit; quod approbant
pontificum decreta Romanorum, omnibus Christi
 Ecclesiis tam per Orientem quam per Occidentem
positis directa, quae veluti leges ecclesiasticorum
negotiorum et observantur ab omnibus et suspiciuntur
Ecclesiis. Quis autem ferat ut Constantinopolitanus
patriarcha cunctis Christi praeferatur Ecclesiis,
quod nec antiquitas ei contulit, nec ulla decreta
majorum constituunt, nec rationis habetur vel ecclesiasticae
vel humanae jure firmatum: nisi forte putant
Graecorum imperatores moderni, non illi Romanorum,
quorum imperium totius orbis provincias
disponebat, hoc sibi licere, quod illis non licuit: et
Ecclesiam Romanam, quam illi tanquam matrem
venerati sunt, pro libito suo disponere, et auctoritatem
quam beato Petro tam Christus, quam omnis
 Ecclesia, totiusque mundi principatus contulit, immutare
posse; quandoquidem civitatem Romam,
quae cunctarum principatum Ecclesiarum obtinet,
ab imperio suo vident remotam, et omnem Occidentem
sibi sublatum, Africamque, et Orientem
pene cunctum, praeter paucissimas, Europae, Asiaeque
provincias, et paucarum ambitus insularum.
Quam autem reverentiam Constantinopolitanus
pontifex obtinere debeat, non suo merito, sed quia
secunda vocitata sit Roma, testatur Justiniani pragmaticum
imperatoris (Novel. CXXXI, cap. 2), quod
ita fertur: Papa Romanus prior omnibus episcopis
et patriarchis sedeat, et post illum Constantinopolitanae
civitatis archiepiscopus. Non hic praefertur
neque confertur papae Romano, sed supponitur
 patriarcha Constantinopolitanus. Considerandum
quoque, quod honor sedis illi contribuitur, potestatis
autem culmen nullatenus confertur. Item in Historia
Socratis (lib. V, cap. 8) sic scribitur: Tunc etiam
regulam praetulerunt (nimirum episcopi qui Nectarium
Constantinopoli constituerunt ut esset episcopus),
ut Constantinopolitanus episcopus haberet honoris
privilegia post pontificem Romanum, eo quod
sit nova Roma. Sed neque potestatis hic privilegia
donantur illi, quae pontifici manere Romano comprobantur.
Unde igitur auctoritatem Graecorum principes
accipiunt, ut Constantinopolitanum episcopum
omnibus Ecclesiis praeferant? Antiquitas eis nulla
suffragatur, synodorum decreta nulla, imperatorum
pragmatica nulla, quae licet etsi aliqua monstrarentur,
 auctoritatis pondus obtinere nequirent sine Romani
pontificis astipulatione: cujus tantae manet
antiquitate tribuente potestatis jus, ut sine permissionis
illius auctoritate nec Constantinopolis, nec
ulla civitas Orientalis vel Occidentalis obtinere privilegia
valeat potestatis, nisi quae fuerant a Romano
pontifice vel concessa vel roborata: ipsi vero maneat
potestas atque sollicitudo omnium Ecclesiarum,
concedendi, vel disponendi quaecunque ecclesiasticis
utilitatibus secundum ecclesiasticas regulas probata
fuerint deservire. Quod multis approbatur Scripturarum
monumentis, per universas Ecclesias a Romano
pontifice destinatis.
Unde Acacius episcopus Constantinopolitanus ad
Simplicium episcopum urbis Romae scribens (Epist.
 6 Simplicii), sic ait: Domino sancto patri archiepiscopo
Simplicio Acacius. Sollicitudinem omnium
Ecclesiarum secundum Apostolum circumferentes,
nos indesinenter hortamini, quamvis sponte vigilantes
et praecurrentes; sed vos divino zelo sollicitos
demonstratis, statum Alexandrinae Ecclesiae certius
requirentes, ut pro paternis canonibus suscipiatis
laborem, piissimo stillantes sudore pro his,
sicut semper est approbatum, et reliqua. Cognoscimus
quod Acacius pontifex Constantinopolitanus
Romanum pontificem testatur omnium Ecclesiarum
secundum Apostolum sollicitudinem circumferentem,
et hanc ei semper adesse ex antiquitate superimpositam:
quod dicens, sibi nullo modo contribuit omnium
 Ecclesiarum procurationem: novit enim hoc
a suo longe remotum officio, nec usurpare sibi praesumit,
a quo se procul abesse non ignorat. Cui Acacio,
cum contra regulas ecclesiasticas deprehensus
fuisset egisse, quod sibi nulla ratio justa facere concessisset,
Felix episcopus Ecclesiae sanctae catholicae
urbis Romae, sic scribit (Epist. 6): Multarum
transgressionum reperiris obnoxius, et in venerabilis
concilii Nicaeni contumelia saepe versatus, alienarum
tibi provinciarum jura temerarie vindicasti. Haereticos
et perversores, atque ab haereticis ordinatos,
et quos ipse damnaveras, atque ab apostolica sede
petisti damnari, non modo communioni tuae recipiendos
putasti; verum etiam Ecclesiis aliis, quod
nec de catholicis fieri poterat, praesidere fecisti,
 atque honoribus, quod non merebantur, auxisti.
Et cum multa de transgressionibus illius scripsisset,
in conclusione sic intulit: Habe ergo cum his
quos libenter amplecteris, portionem, et sententia
praesenti, quam per tuae tibi direximus Ecclesiae defensorem,
sacerdotali honore, et communione catholica,
 necnon etiam a fidelium numero segregatus,
sublatum tibi nomen et munus ministerii sacerdotalis
agnosce, Spiritus sancti judicio, et apostolica
per nos auctoritate damnatus, nec jam anathematis
vinculis exuendus. Num modo convincitur Romanus
pontifex patriarchae Constantinopolitano subjectus,
per quem de suis transgressionibus non leviter
redarguitur, et anathematis sententia condemnatur?
Immensum fiet si cuncta congesserimus, quibus Romanus
pontifex approbatur Constantinopolitano pontifici
fore praelatus. Sed sufficiant quae posita sunt,
quibus evidenter ostensum est Constantinopolitanum
patriarcham Ecclesiis Christi nullatenus omnibus
praeferendum, sed sui mensura honoris esse debere
contentum; ne contra Nicaeni concilii decreta faciens,
 honoris proprii damna sustineat.
Egimus velut potuimus, respondentes ad ea quae
nobis scripta misistis. Quae si placuerint, Deo gratias
agimus: sin vero displicuerint, vestrae correctionis
censuram praestolamur.