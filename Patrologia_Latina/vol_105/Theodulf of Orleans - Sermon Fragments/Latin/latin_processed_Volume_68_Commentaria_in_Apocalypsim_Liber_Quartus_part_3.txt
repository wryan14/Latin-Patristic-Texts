CAP. XIV.  
Et ecce vidi Agnum astantem in monte
Sion, et cum eo centum quadraginta quatuor millia; 
et habent nomen ejus, et nomen patris ejus scriptum
in frontibus suis. Ostensa similitudine quam colit, et
cui se similem facit adversitas, invicta quoque Ecclesiae
castra oportuit declarari, ne tam vehementi
persecutionis impetu vel succubuisse, vel periisse
eamdem Ecclesiam infirmus animus aestimaret, ac
ne de electorum numero quemquam cecidisse putaret,
illorum maluit facere mentionem, qui arctioris
viae et angustioris semitae apprehendere statuerunt
 tramitem, atque ut ostenderet adversantium imitationis
esse, non veritatis, quam bonos noverant
viri Dei jure gestare: Habebant, inquit, nomen
ejus (id est Agni) et nomen patris ejus scriptum in
frontibus suis. Numerus autem hic finitus, pro infinito
debet intelligi, et sacratus secreti significatione
mysterii. Nam ternario numero triplicato fit novenarius,
et quaternario quater ducto, sexdecim fiunt.
Novies autem sexdecim, centum quadraginta
quatuor adimplentur, in quo numero virginei examinis
mystice insinuata est plenitudo, ut cum de
istis tam copiosa dicitur multitudo, de caeteris Ecclesiae
membris non dubitetur. Et audivi vocem de
coelo quasi sonum aquarum multarum aut magni tonitrui,
et vox quam audivi, quasi citharoedorum citharizantium,
 et cantabant novum canticum in conspectu
throni et in conspectu quatuor animalium et
seniorum. Nec quisquam poterat dicere canticum, nisi
illa centum quadraginta quatuor millia, qui empti erant
de terris. Hi sunt qui se cum mulieribus non coinquinaverunt,
virgines enim permanserunt. Hi sunt qui
sequuntur Agnum quocunque vadit. Quibusdam visum
est, hunc locum sic accipiendum exponere, ut non
de solis fide et carne virginibus, sed etiam qui legitimo
temperanter uti potuerint conjugio, dicerent
agnoscendum: addentes prophetarum et patriarcharum
exempla, quos Deo novimus summo sanctitatis
studio placuisse, ne tam excellentis vitae viros ab
ipsorum consortio virginum separatos judicarentur
excipere. At cum diligenti intentione perspicitur ex
 divinorum distributione donorum, evidens in Ecclesia
Christi differentia meritorum, in professione,
ordine, votoque dissimilis, sequestrata illorum principali
specialiter dignitate, qui habendo conjugia
non solum nulla contrahere probantur offensa, sed
etiam his qui propagandae tantum prolis gratia utendo,
magna insuper conquirere potuerunt merita, eo
quod venturo Christo talium conjugiorum prophetica
militabat intentio, ut de aliis virtutibus sileamus,
quibus eos floruisse Scriptura teste didicimus:
eorum, inquam, excellenti culmine sequestrato, nullus
unquam putaverit virginale decus vel pudicitia
conjugali, vel etiam viduali continentiae coaequandum.
Quod licet multis divinae Scripturae contestantibus
 probetur oraculis, hoc tamen loco praecipue
declaratur, cui exponendo B. Augustinus properans,
eumque suscipiens exponendum, quid vel
praemiserit vel senserit, ex ejus libro quem de sancta
Virginitate edidit, in hoc opus curavi transferre,
quo clareat, virgines honorabilem prae caeteris
locum habere, quae super rectitudinem fidei,
secundum quam virgo est omnis Ecclesia, se
Christo voverunt, etiam carnis integritate servata.
Dicit enim: Habeant conjugia bonum suum, non
quia filios procreant, sed quia honeste, quia licite,
quia pudice, quia socialiter procreant, et procreatos
pariter, salubriter, instanterque educant: quia
thori fidem invicem servant, quia sacramentum
connubii non violant. Haec tamen omnia humani
 officii sunt munera. Virginalis autem integritas et
per piam continentiam ab omni concubitu immunitas,
angelica portio est, et in carne corruptibili
incorruptionis perpetuae meditatio. Cedat huic omnis
fecunditas carnis, cedat pudicitia conjugalis.
Illa non est in potestate, ista non est in aeternitate.
Fecunditatem carnalem non habet liberum arbitrium,
pudicitiam conjugalem non habet coelum.
Profecto habebunt magnum aliquid praeter caeteros
in illa communi immortalitate, quae habent aliquid
jam non carnis in carne. Et post paululum: Propterea,
inquit (I Cor. VII), praeceptum Domini non
habeo de virginibus praedicare, quo praedicator docetur
aeternae saluti prospicere, ab hoc quod nuntiatur,
ille qui nuntiat, indicatur. Hinc psalmus
 (CIII): Qui facit angelos suos spiritus, et ministros
suos ignem ardentem. Sequitur: Metuite potius
Deum, et date ei claritatem, quoniam venit hora
judicii ejus. Licet ab exordio fidei Christianae noverimus
regnum coelorum appropinquare, hic tamen
instantissime horam judicii ejus jam jamque nuntiat
adfuturam, ideo hujuscemodi praedicationem
necessario praemisit omnibus exhibendam, sicuti et
Dominus dicit (Matth. XXIV): Praedicabitur hoc
Evangelium in universo orbe, et tunc veniet consummatio.
Atque ut ostenderet illum temporis articulum,
in quo novissimae persecutionis instabit
adversitas, adjecit, potius, ac si diceret parvipendendam
temporalem bestiae potestatem, et Dominum
potius metuendum quam homines, quem memorata
 ejus creatura fatetur in aeternum. Et adorate
eum, inquit, qui fecit coelum et terram, mare et fontes
aquarum. Et alius secundus angelus secutus est 
eum dicens: Cecidit, cecidit Babylon illa magna a
vino irae fornicationis suae. Babylon interpretatur
confusio. Significatur autem in ea diaboli civitas ac
populus, omnisque corruptela vitiorum, quam in
sui pernicie et humani generis semper exercet.
Hanc ruituram jam cecidisse dicit, sine usitata
Scripturae locutione, quae solet praeteritum tempus
pro futuro contexere, quando id de quo praenuntiat,
novit inevitabiliter adimplendum, sicut: Diviserunt
sibi vestimenta mea (Psal. XXI), et his similia;
sive quia tunc jam superbi cognoscuntur cadere,
 quando ausi sunt superbire. Hinc psalmus (LXXII):
Dejecisti eos, inquit, dum extollerentur, tunc utique
dejecti, quando elati. More autem suo dixit
Scriptura, A vino fornicationis suae ceciderunt universae
gentes, cum haec civitas quae optatur, atque
ex omnibus conflata gentibus aggregatur, ipsa biberit
ex vino fornicationis. Omnes enim gentes erroribus
debriatae, ipsa est civitas, sed unam dividit
more suo. Et tertius angelus secutus est eum, dicens
voce magna: Si quis adoraverit bestiam et imaginem
ejus, et acceperit nomen ejus in fronte aut in manu
sua, et bibet ipse de vino irae Dei, mixto in poculo
irae ipsius. De bestia et imagine ejus satis superque
jam dicta sint, verum quia certi haeretici mala a
nobis credulitate desciscunt, alii autem dissona morum
 pravitate a traditionibus nostris exorbitantes,
hostili utique malo perire monstrantur, omnes hic
breviter in fronte aut in manu complectitur inscriptio
bestiae adjecta viventibus. Calix autem irae
non solus illius hic intelligi debet, quam Dominus
dicit (Joan. III): Ira Dei manet super eum, monstrans
originale peccatum; sed etiam illa de qua
Judaeis contumacibus loquens, ait (Joan. VIII): In
peccato vestro moriemini, adjecta damnabilium
merita significans actionum. Et punietur igne et sulphure 
sub oculis sanctorum angelorum, et sub oculis
Agni, et fumus de tormentis eorum ascendet in saecula
saeculorum. In conspectu Agni dicit, cujus judicium
patientur, quem contemnebant superbe, et
cujus dominari affectabunt membris injuste, angelorum
 sane ejus, qui eos poenas justas luere Deo
revelante cognoscunt. Nec habebunt requiem die ac
nocte quicunque adorant bestiam et simulacrum ejus,
et quicunque notam sumit nominis ejus. Ex mortuis
et viventibus adhuc hujus narrationis genere totum
bestiae corpus astruxit. Quod enim jam torqueri dicitur
in defunctis, hoc adhuc adorare in superstitibus
constat. Quod autem die ac nocte requiem non habebunt
adorantes bestiam et simulacrum ejus, id est
diabolum, aut in illo capite occiso aut in corpore
toto. Haec est sapientia sanctorum, qui servant praecepta
Dei et fidem Jesu. Hinc Dominus (Matth. X):
Qui perseveraverit usque in finem, hic salvus erit,
et Apostolus (Heb. X): Patientia enim vobis necessaria
est. Sic et hic in hoc sanctorum patientia
 constare dicitur, ut usque in finem perseverantes,
societatem bestiae et notam nominis ejus aufugiant.
Et audivi vocem de coelo, dicentem mihi: Scribe: Felices
illi mortui qui in Domino mortui sunt. Illi in
Domino dicuntur mori, qui fide vitaque probabiles,
hinc meruerunt evocari. Denique sequitur: Ab hinc
etiam dicit spiritus, ut requiescant a laboribus suis. 
Sicut econtrario illos impios dixit die ac nocte requiem
non habere, sic nunc fideles requiem dicit
ex bonis operibus meruisse. Oportebat enim malorum
facta mentione, bonorum quoque beatitudinem
ac plenitudinem praedicari: quae quia in praepositis
constat et populis, breviter hic utrumque complectitur,
dicens indefinite primum: Felices illi mortui
 in Domino moriuntur; propter eos autem qui in vinea
laborant, Requiescant, inquit (Matth. XX), a
laboribus suis, sic videlicet universis pollicens felicitatem,
ut in vinea laborantibus specialis requiei
fructus despondeat post laborem. Hinc Apostolus.
Rogamus, inquit (I Thes. XX), vos, ut noveritis eos
qui laborant in vobis, et praesunt vobis in Domino
et monent vos, ut habeatis illos abundantius in charitate
propter opus illorum. Vel etiam de se (I Cor. 
XV): Plus omnibus laboravi, Nam opera eorum, inquit,
comitantur eos. De his propheta dicit (Psal. 
LXXXIX): Et opera manuum nostrarum dirige super
nos. Et vidi, et ecce nubem albam, et super eam sedentem
similem Filio hominis, habentem super caput
suum coronam auream, et in manu sua falcem acutam. 
 In nube incarnatio nostri capitis Jesu Christi,
vel Ecclesiae corpus, quam Christus induit, post
persecutionum incendia nivatam ostendit, habentem
in capite coronam auream. Ipsi sunt seniores cum
coronis aureis, sive duodecim apostoli, quos initio
praedicandi, fidei principaliter acquisivit. Hinc legimus
(Psal. XX): Posuisti in capite ejus coronam
de lapide pretioso. Falcem porro acutam, judicialem
dirimendi sententiam impiis debitam, eisque
divino judicio propter Ecclesiam justius irrogandam,
pro qua defendenda pastor Christus semper
evigilat. Hinc Zacharias: Haec est, inquit (Zach. V),
devoratio, quae exivit in faciem totius terrae. Et
alius angelus venit, proclamans ad illum sedentem
super nubem: Mitte falcem tuam et mete, quoniam
 venit hora metendi, quia jam seges arida est. Terrae
messores, angelos, Domino exponente (Matth. XIII),
futuros novimus, et saeculi finem maturae messis
judicio praesignatum: in qua segete, quia et in culmis
aristisque fragilibus paleae, et in granis frumenta
cognoscuntur inesse, aptius hoc loco bonorum et
malorum debitos fines significare recognoscimus,
quando falcem maturis dicit messibus admovendam.
Cui autem hoc potissimum fuerit intimandum quam
Ecclesiae? Tunc ille sedens super nubem misit falcem
suam super terram, et demessa est terra. Novissimi
examinis tempore, peractis cum bestia spiritaliter
praeliis, ampliore poterit Ecclesia illuminatione cognoscere,
quos suos debeat, quos vel alienos firmiter
reputare. Hoc est enim super nubem sedere,
 tanquam judiciaria divinitus potestate percepta, inter
bonos malosque discernere. Sedebitis, inquit
Dominus (Matth. XIX), mecum super duodecim sedes,
judicantes duodecim tribus Israel. Quod autem
de aliis angelis sequitur, Domini prorsus videtur
obtinere sententia, dicentis (Matth. XIII): Messores
angeli sunt. Quod autem valet tritura ad messem,
hoc torcular ad uvarum expressionem ut et paleis
exurendis, vinaceisque projiciendis tempus adveniat,
et fructibus recondendis coelestis habitationis
receptacula secreta succedant. Et alius angelus processit
de templo, quod est in coelo, et ipse habens falcem
acutam. Item et alius angelus, habens potestatem 
super ignem. Qui habet falcem messoriam, ipse habet
 et vindemiatoriam; et qui dixit messori: Mete,
ipse et vindemiatori, Vindemia. Unum est enim, et
uno tempore fiet. Sed in messe et vindemia, sicut
in agricultura et aedificatione Ecclesiae, figurata latitudo
divini sermonis ostenditur, cum Apostolus
dicit (I Cor. III): Dei agricultura estis: Dei aedificatio
estis. Et misit in torculari irae Dei magnum, et 
calcatum est in torculari extra civitatem, et manavit
inde sanguis usque ad frenos equorum per stadia mille
sexcenta. Dicendo irae Dei, sententiam hic pro ira
Dei posuit, quam superbo dicit inflictam, quem
etiam magnum vocat. Tu, inquit, humiliasti sicut
vulneratum superbum, nam torcular, sicut Graeca
exemplaria continent, feminini generis posuit, et
magnum masculini. Extra civitatem, extra Ecclesiam,
 futura videlicet discessione facta, foris erit
omnis homo peccati calcatio. Hic torcularis vel tritura
areae inutilia contexit, et imputribilia probat
ut ignis vasa, et justos tentatio tribulationis (Eccl. 
XXVII). Sanguis exiens usque ad frenos equorum,
ultio usque ad rectores perveniens populorum. Cum
enim persecutionis illatae poenas diabolus cum suis
complicibus coeperit luere, sanguis sanctorum qui
effusus est, usque ad eum principesque ejus non
incongrue dicitur pervenire, id est, equos illos per
quos in persona haereticorum bella moventur, et
quaecunque eorum sectantur errores. Sicut ante
praedicatum est, in sanguine peccasti, et sanguis
te persequetur per stadia mille sexcenta, id est
per quatuor omnis mundi partes. Quaternitas est
 enim conquaternata, sicut in quatuor faciebus quadriformibus
et rotis. Quater enim quadringenti mille
sexcentos faciunt.