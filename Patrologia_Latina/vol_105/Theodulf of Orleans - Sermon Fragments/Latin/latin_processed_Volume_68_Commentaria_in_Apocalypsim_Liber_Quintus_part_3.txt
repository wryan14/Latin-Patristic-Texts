CAP. XIX.  
Post haec audivi vocem turbarum ingentium
clamantium voce magna in coelo, dicentium:
Alleluia. Salus et claritas Deo nostro, quoniam vera
et justa sunt judicia ejus, quia sic judicavit de meretrice
magna, quae corrupit terram per fornicationem
suam, et vindicavit sanguinem servorum suorum de
manibus ejus. Et iterum dixerunt: Alleluia. Simile
quiddam in Evangelio Dominus testabatur, dicens de
 hujus corporis persona justorum generaliter sanguinem
exigendum: A sanguine, inquit (Matth. XIII) 
Abel justi usque ad sanguinem Zachariae filii Barachiae,
populorum scilicet et sacerdotum insinuatam complectens
breviter summam. Ideo et ibi et locum memorat,
quem occidistis, inquiens, inter templum et altare,
templum ad populum, altare ad sacerdotes redigens.
Quod autem iterum dixerunt, Alleluia, Ecclesia Deum
super judiciis ejus indesinenti affectu collaudat. Alleluia
enim dicitur, laudate Dominum. Sequitur de
illa meretrice: Et fumus de illa ascendit in saecula saeculorum. 
Ecclesia scilicet perseverante in illius laude
laetitiae, perditionis fumus permanet impiorum. Sicut
enim fumus ignis initia, sic igne perseverante fumum
dicit inesse. Horum specimen bonorum atque malorum,
 in paupere et divite Dominum arbitror figurasse
(Luc. XVI). Et prostraverunt se viginti quatuor
seniores et quatuor animalia, et adoraverunt Deum sedentem 
in throno. Ecclesiam memorat. Sequitur, dicentes:
Amen: id est, verum, fideliter. Et vox exivit
de coelo, dicens: Laudate Deum vestrum, omnes servi
ejus, et qui timetis Deum, pusilli et magni. Cum
hoc imperat faciendum et memorat factum, illius rei
dedit indicium, quod suorum laudem placitam susceperit
electorum, approbans scilicet praemissam, indicensque
perpetuam. Magni autem sunt in Ecclesia,
de quibus Apostolus: Sapientiam, inquit (I Cor. II),
loquimur inter perfectos. Et Dominus (Matth. V):
Qui docuerit, inquit, sic homines, magnus vocabitur
in regno coelorum. Pusilli, de quibus dicit (I Cor. III):
 Tanquam parvulis in Christo, lac vobis potum dedi,
non escam. Et audivi vocem tubarum magnarum et 
quasi vocem tonitruum fortium, et quasi sonum
aquarum multarum dicentium: Alleluia. In tubis illa
praedicatio designatur, quam Isaias dicit (Isai. XVIII):
Clama, ne cesses, quasi tuba exalta vocem tuam, in
qua praedicatione insinuatur etiam divini formido judicii;
hanc puto nomine significari tonitrui, quoniam
hominibus congruunt. Idcirco aquis multis populos
certum est solite figurare, qui Deum laudant, dicentes:
Alleluia; Ecclesia itaque cum et praedicat et
metuit et laudat, cum tremore, sicut legitur, exsultat:
Servite Domino in timore, et exsultate ei cum
tremore. Quoniam regnavit Dominus omnipotens. Recte
hic omnipotentiam ejus meminit. Fecit enim ex
 nihilo quae non erant, quaesivit qui peccato perierant,
invenit puniendos: et ex eis quos voluit, fecit
misericorditer justos; ex his denique tanquam ex
membris sibi Ecclesiam construens, tali redemptam
munere  donavit, ut eam sibi sponsam faceret,
cum nec serva esse meruerat. Sequitur denique:
Gaudeamus et exsultemus, et demus ei claritatem,
quoniam venerunt nuptiae Agni, et uxor ejus
praeparavit se. Et datum est ei ut vestiretur byssinum
candidum mundum. Byssinum enim mundum, justitiae
sanctorum sunt. Haec omnia electorum Ecclesiae convenire
nullus ambigit spiritalis. Illi sane ejus se dicuntur
spiritali conjugio praeparare, qui operibus
justitiae maluerint semper insistere. Et ait mihi:
 Scribe: Beati qui ad coenam nuptiarum Agni vocati
sunt. De hac Dominus dicit (Matth. VIII): Et recumbent
cum Abraham et Jacob in regno coelorum; itemque:
Transiens ministrabit illis, illos videlicet significans,
qui secundum propositum vocati sunt sancti,
et in plenitudinem transeunt electorum. Multi enim
sunt vocati, pauci vero electi (Matth. XX). Et iterum
dixit mihi: Haec verba vera et justa Dei sunt. Tunc
Ecclesiae divinitus dicitur, quando Verbum Dei eademque
veritas revelatur. Et prostravi me ad pedes
ejus ut adorarem eum. Et ait mihi: Vide ne feceris, 
quoniam conservus tuus sum, et fratrum tuorum habentium
testimonium Jesu Christi. Deum adora. Licet
in principio hujus libri dixerim per assumptam angeli
creaturam Dominum Christum Joanni omnia revelasse,
 quod etiam hic maxime claret intellectui,
cum se non sinit adorari ut Deum, sed potius monet
reputari conservum, unumque Deum perdocet adorandum,
potest tamen permovere legentem, quod
etiam ille dicit: Ego sum primus et novissimus (Sup. I):
Sed hoc ex persona Christi angelum dixisse noverimus.
In fine denique dicit: (Inf. XXII): Ego Jesus
misi angelum meum testificari vobis haec in Ecclesiis.
Sequitur: Sanctificatio enim testificationis est spiritus 
prophetarum. Omnis quippe summa prophetiae
et sanctificatio spiritus in testimonio Jesu Christi
consistit, cui omnis lex et prophetia deservit. Propter
quod et in monte se manifestans (Matth. XVII; Marc. 
IX; Luc. IX) inter Moysen et Eliam, vultus vestisque
claritate resplenduit, seque testimonium a lege et
 prophetis habere veraciter declaravit. Si quid enim
praenuntiaverunt, Christo et Ecclesiae famulari ipse
testatur, dicens de Moyse (Joan. V): De me ille scripsit.
Nam et resurgens, Necesse, inquit (Luc. XIV),
est impleri omnia quae scripta sunt in lege Moysi, et
Prophetis, et Psalmis, de me. Neque ibi videntur
fortasse Christi nec sonare nec significari mysteria;
ad hoc interseruntur ex quibus omnis Scripturae illius
series dicendi instrumento consurgens aptius construatur,
sicut in organo. Nam quidquid locorum tetigerint
sonat, sed ut sonabilis locus necessariae modulationis
cantum exerat, et religata deservit omnis
illorum instructura vasorum. Deinde latius praemissa,
brevi recapitulatione retexit. Vidi coelum apertum;
et ecce equus albus, et qui sedebat super eum vocabatur
 Fidelis et Verus. Hic est quem superius dixerat debitam
victoriae percepisse coronam, aequum et justum
qui judicat, et praeliabitur ut rex omnium saeculorum
praeliatur, qui in suis semper membris compatitur,
dimicat cum vincit, in seipso coronat, sed virtutem
certantibus praebens, qui pollicetur vincentibus praemium
(Sap. II). Oculi autem ejus erant ut flamma
ignis, et super caput ejus diademata multa. In quo faciemus
virtutem (Psal. LIX), in ipso multitudo sanctorum,
coronatum dicitur habere decorem. Et habens
nomen magnum scriptum quod nemo novit nisi ipse. 
Verbi Dei perfecta cognitio illis manifestatur qui
corpus Christi et membra esse meruerint, ut pote
corpori caput notitiam sui specialiter tribuit, ipse
 autem novit quod Ecclesia in ipso scire meruerit.
Qui enim adhaeret Domino, ait Apostolus (I Cor. VI),
unus spiritus est; erunt enim duo in carne una. Hoc
nomen nec Judaei, nec alienigenae, nec haeretici cognoverunt.
Si enim cognovissent, nunquam Dominum
gloriae crucifixissent (I Cor. II). Itemque: Mundus te,
inquit (Joan. XVII), non cognovit; suisque rursum
discipulis dicit (Joan. XIV): Vos autem videbitis me,
quia ego vivo, et vos vivetis. In illo die vos cognoscetis
quia ego in Patre meo, et vos in me, et ego in
vobis. Unde etiam a discipulis respondetur (Ibid.):
Domine, quid factum est, quia nobis manifestaturus
es te ipsum, et non mundo? Quod autem attinet ad
haereticos, idem rursus dicit eis (Matth. XIII; Marc. 
IV): Vobis datum est nosse mysterium regni Dei,
 illis autem qui foris sunt, in parabolis omnia fiunt,
ut videntes videant et non intelligant. Habens nomen
magnum scriptum, quod nemo novit nisi ipse. Cavendum
sane est, ne carnali prudentia subripiente,
nomen Filii, de quo nunc agitur, aut Patri aut Spiritui
sancto putetur incognitum, sed potius hujus loci
opportunitatem nacti, usitata Scripturae locutione,
hoc ex mero noverimus expressum, quod sicut solus
Filius nosse dicitur, omnis prorsus Trinitas scire
doceatur: sicut et si quid Pater solus scire narratur,
cum sua proculdubio sapientia quae Christus est, vel
cum suo Spiritu, qui Patris et Filii Spiritus creditur,
nosse probetur. Nam cum diem judicii solus Pater
nosse perhibetur, scire profecto et Filius et Spiritus sanctus
non negatur: sic etiam cum Spiritus sanctus solus
 aliquid scire dicitur, et per similem locutionis modum
Patris nomen vel Filii reticetur, scire tamen
modis omnibus declaratur, ubi Apostolus dicit (I Cor. 
II): Nemo scit hominum quae sunt hominis, nisi spiritus
hominis, qui in ipso est, ita et quae in Deo sunt
nemo cognovit, nisi Spiritus Dei, a qua scientia aut
Patrem, aut Filium separare dementis est. Neque
enim qui alibi dicit (Ephes. IV), Nolite contristare
Spiritum sanctum Dei, in quo signati estis, in diem
redemptionis vestrae, quia Patrem et Filium siluit,
id est, eorum personam ab opere nostrae redemptionis
exclusit, cum per individuam unius naturae potentiam
inseparabilia doceantur opera Trinitatis. Nam
quod Dominus in Evangelio dicit (Marc. XIII), diem
illum judicii neque Filium, sed Patrem solum scire,
 illa regula locutionis hoc dicitur: quia sciendo aliquid
scientes facit, et nescientes efficit nesciendo.
Quocirca per insinuatam intelligentiae regulam, nomen
Filii quod illi soli dicitur cognitum, et Patri et
Spiritui sancto cognoscimus manifestum. Nam de
Filio dici evidens consequentia protestatur, cum dicitur:
Et erat coopertus vestem aspersam sanguine,
et dicitur nomen ejus Verbum Dei. Si nulli nomen
ejus nosse conceditur, cur aperte Verbum Dei nunc
praedicatur? Sed sicut legimus (Joan. III), Nemo
ascendit coelum, nisi qui de coelo descendit, Filius
hominis, qui est in coelo, ut sic intelligamus quod,
si quis membrorum ascenderit, in ipso capite et per
ipsum caput meretur ascendere: qui hoc suis membris
 et sperari dedit promittendo, et possideri faciet
implendo. Ita et hic solus Christus nosse dicitur, quod
ejus sponsae in ipso scire conceditur: per quem et in
quo Ecclesia perdocetur. Sparsam porro dicens sanguine
vestem Christi, passionis ejus indicia describuntur,
sive in ipso capite, sive in corpore quod est
Ecclesia. Hinc Apostolus ad Hebraeos docet (Heb. III),
ab initio sine sanguine remissionem peccatorum non
celebrari in illis legalibus pecorum victimis. De Ecclesia
quoque dicit (Colos. I), Ut adimpleam ea quae
desunt passionum Christi in carne mea, memor vocis
auditae (Act. III): Saule, Saule, quid me persequeris?
Quidquid enim Ecclesia patitur, Christus pati
veraciter dicitur. De quo idem Apostolus dicit (Hebr 
IX): Semel passus est ad multorum exhaurienda peccata.
 Hujus vestis sic Isaias quoque habitum memorat
(Isa. LXIX): Quis est iste qui venit de Edom.
tinctis vestibus de Bozra? Iste formosus in stola sua
gradiens in multitudine fortitudinis suae. Ego qui loquor
justitiam, et propugnator sum ad salvandum.
Quare ergo rubrum est indumentum tuum, et vestimenta
tua sicut calcantium in torculari? Torcular
calcavi solus, et de gentibus non est vir mecum, etc.
Et exercitus qui sunt in coelo, sequebantur eum in equis
albis. In coelo, in Ecclesia, tanquam revelata facie
gloriam Domini speculantes (II Cor. III). Omnes
mundi corde super nivem gratia dealbati (Psal. L),
Christum sequi dicuntur. Induit byssinum album
mundum, quod superius justitias definivit esse sanctorum,
quibus cum sua unicuique distribuunt, corpus
 que et animum Deo subjiciunt, in equis albis, id est cor
pore et mente candidi semper incedunt, praecedentes
 sequentes Christi vestigia, cui in Cantico
canticorum dicitur (Cant. I): Post te in odorem unguentorum
tuorum curremus. Et de ore ejus exibat
gladius utraque parte acutus, ut ex eo percuteret nationes,
et ipse reget eas in virga ferrea. Utrinque acutus,
sive acie gemini testamenti significat, sive quod
de Sapientia legimus (Prov. XXXI): Legem et misericordiam
in lingua portat, tanquam judicium et misericordiam.
Virga autem ferrea, justitiae inde mutabilis
rectitudo, et ipse calcavit torcular vini irae Dei magni
omnipotentis. Sicut accedente tritura exuta paleis
frumenta in horreis recluduntur, sic in torculari, pondere
depressionis adhibito, aut vinum a vinaceis, aut
 oleum ab amurca de more perspicaciter eliquatur.
Quod de vinea propheta describens, dicit (Isa. V):
Et torcular fodi in ea. Hoc fit in Ecclesia cum aut
adversitate persecutionis extorta, aut occasione alicujus
calamitatis adempta, alii tanquam amurca corruunt
irremediabili lapsu praecipites, alii probabili
cultu enitent clariores. Habet etiam in veste et in
femore suo nomen scriptum, Rex regum, et Dominus 
dominorum. In veste, in Ecclesia quam Christus indutus
est, quam, secundum Apostolum (Ephes. V),
mundavit lavacro aquae in verbo, ut exhiberet sibi
ipse Ecclesiam gloriosam, non habentem maculam
neque rugam. Ut vestis enim mundatur, ne maculam
incurrat; extenditur, ne rugam contrahat. Sed et
 femore illius posteritas seminis designatur, in quo
benedicentur omnes gentes, juxta Apostolum docentem
(Gal. III): Non dixit: et seminibus, quasi in
multis, sed quasi in uno, et semini tuo, qui est Christus.
Cui tanquam mortuo fratri, secundum vetustae
consuetudinis legem (Deut. XXV), semen spiritaliter
idem Apostolus suscitans, dicit (I Cor. I): Ne quis
dicat quod in nomine meo baptizati estis, cum ab
Jerusalem usque ad Illyricum se dicat omnia Evangelio
replevisse (Rom. XV), quibus gentibus veraciter
diceret (I Cor. IV), In Christo Jesu per Evangelium
ego vos genui. In hoc ergo femore tanquam in filiis
propagatis Christi notitia non atramento, sed Spiritu
Dei vivi, non in tabulis lapideis, sed in tabulis
cordis carnalibus scribitur (II Cor. III). Qui cum
Regem regum et Dominum fatentur omnium dominorum
 (I Tim. I), quibus haec inscriptio femoris
reputatur credentibus in eum, et benedicentur cum
fideli Abraham. Et vidi unum angelum stantem in
sole. Angelum Ecclesiam praedicantem dicit. Recte
sane adjecit unum. Una est enim columba mea (Cant. 
VI), propter servandae unitatis mysterium, in sole,
ubi jam clareat, nec propter metum ulterius lateat.
Et clamavit voce magna. In magna voce, libertas
intelligenda est magnae fiduciae, dicens omnibus
avibus coeli. Aves pro locorum qualitatibus aliquando
intelliguntur malae, aliquando bonae. Hic sane sicut
dudum (Sup. VIII) aquilae volantis species inducitur,
ita nunc invitantur spirituales ad coenam. De qua
Petro, qui praesentis figuram gestabat Ecclesiae, dicebatur
 (Act. X): Macta et manduca, cum occiduntur
quod fuerunt ut fierent quod ipse, id est fidelis, et
in corpus transeuntes Ecclesiae membris Christi
complantati conregnant. Si quid enim manducamus,
in corpus nostrum trajicimus. Venite, inquit, ad coenam
magnam Dei, ut edatis carnes regum, et carnes
tribunorum, et carnes fortium, et carnes equorum, et
sedentium super eos, et carnes omnium liberorum et
servorum, et pusillorum et magnorum. Equorum et sedentium
in eis intelligi potest praepositorum, quod
erroris et eorum quos seducebant ante fallaciis, eo
quod de eorum quoque numero conversos suscipit
Ecclesia, liberos caelibatum tenentes, servos, conjugatos,
pusillos, promiscuum et ignobile vulgus, magnos,
aut philosophos, aut vel genere vel facultate
 sublimes. Et vidi bestiam, id est diabolum, et reges
terrae, et exercitus eorum collectos ad faciendum bellum
cum sedente super equum album et cum exercitu
ejus, id est cum Christo et Ecclesia. Praemissa similium
expositione locorum, hic quoque potest locus
agnosci. Et apprehensa est bestia, et cum illa pseudopropheta, 
diabolus et Antichristus, vel praepositi
totumque corpus ejus, qui fecerat signa sub oculis
ejus, quibus signis seducti erant adorare imaginem
bestiae, et qui acceperant charagma illius. Vivi missi
sunt hi duo in stagnum ignis ardentis igne et sulphure. 
Duo, caput et corpus diaboli ejusque societas, praeoccupata
narratione; quod adhuc futurum erat extremo
tempore. Et caeteri occisi sunt gladio sedentis super
 equum album, qui exierat de ore ejus. Unum corpus
divisit in partes, volens ostendere etiam pridem
mortuos esse illos, quos viventes Christi invenerit
secundus adventus, sicut legimus (II Thess. II):
Quem Dominus Jesus interficiet spiritu oris sui, et
destruet illustratione adventus sui. Et omnes aves
satiatae sunt ex carnibus eorum. Non usque adeo debemus
carnaliter sapere, ut sanctos tanquam altiora
petentes carnibus impiorum saturari credamus, sed
revelata sanctis divina aequalitate judicii, qua plenitudinem
redimens electorum, damnandos caeteros
sanxerit, saturari dicuntur hujus cognitione justitiae,
quam in hac vita esurire et sitire quis poterit
(Matth. V), non perfecte comprehendere. Nam et
Isaias Dei nutu de impiis loquens (Isai. LXVI), Et
erunt, inquit, usque ad satietatem visionis omni
 carni. Hanc puto saturitatem hic poni avium praemissam.
Nam et Apostolus quoque fatetur hic se
necdum perfecte percepisse, dicens (Philipp. III):
Non quod jam perceperim, aut jam perfectus sim,
sequor autem si et comprehendam, in quo et comprehensus
sum, a Christo. Non itaque eorum damnatione
gaudebunt, sed quod divinae justitiae luce
satiati jam gaudeant. Aliter possunt et in malo aves
intelligi angeli transgressores, qui cum suos ad interitum
perduxerint sectatores, sic malo desiderio
expleto satiari dicuntur carnibus perditorum, de
eorum captantes damnatione satietatem, quibus se
auctores praebuerant ad errorem.