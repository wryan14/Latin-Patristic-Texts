IX.
Cur tanguntur de sputo aures et nares. 
Tanguntur itaque de sputo nares et aures, et dicitur:
 Effeta. Nares, ut Christum in odore unguentorum
sequantur et dicant: Trahe me, post te curremus
(Cant. I, 3), et cum Apostolo profiteantur dicentes:
Christi bonus odor sumus Deo (II Cor. II, 15), et
illius membra efficiantur cui dicitur: Et odor vestimentorum
tuorum super omnia aromata (Cant. IV,
10). Quem odorem tunc bene habere poterit, si cum
Maria, quae interpretatur domina sive luminatrix,
alabastro unguenti, hoc est sacrae fidei puritate et
bonae operationis exercitio, ungant pedes Jesu, apostolorum
videlicet monita complentes vel praedicatorum
quorumlibet, per quos Christus inambulat,
et domus, mundus videlicet sive universitas sanctae
Ecclesiae, eorum bona opinione, quasi quodam
 dulci et suavi odore repleatur. Et quia plerumque
odoris suavitas et diversa thymiamata dissolutis et
amatoribus conveniunt, isti e contrario, et continentes
et Christi amatores effecti illius solummodo
salutiferum semper amplectantur odorem. Tanguntur
et aures, ut audientes verba Dei et facientes
ea, similes sint secundum Evangelium viro sapienti,
qui aedificavit domum suam supra petram (Matth.
VII, 24), et spiritali auditu semper spiritalia auscultent:
ut cum David dicere possint: Audiam quid
loquatur in me Dominus Deus (Psal. LXXXIV, 9), et
cum Isaia, Dominus Deus aperuit mihi aurem, ego
autem non contradico, retrorsum non abii (Isa. L,
5); ut quae spiritaliter dicuntur spiritaliter audientes,
ad spiritalium operum emolumenta perveniant.
 Cum itaque Dominus in Evangelio dicit: Qui
habet aures audiendi audiat (Matth. XI, 15), et Joannes
in Apocalypsi sua: Qui habet aures audiendi
audiat quid Spiritus dicat Ecclesiis (Apoc. II, 7); hic
non aures carnales, sed spiritales quaeruntur, et
per aurium nomen interioris hominis auditus designatur.
In sacro etenim eloquio plerumque per
membra corporis spiritales animae virtutes intelliguntur.
Quia ergo divinitas hominem assumens,
quoddam ex connexione duarum substantiarum in
una Dei filii persona collyrium fecit, unde genus
humanum quod caecum a primis parentibus natum
erat illuminaret, non ab re sputo aures tanguntur
et nares, ut qui expuens linguam muti tetigerat,
et sputo lutum fecerat, et oculos caeci nati
 aperuerat, nunc per ministerium sacerdotum, et
auditum spiritalem his qui baptizandi sunt tribuat,
et recte loquendi, id est fidem veram confitendi
facultatem praebeat, et nares quibus bonum Christi
odorem capiant aperiat. Pectus enim illius qui
baptizatur refertum semper esse debet, et divini
odoris nectare et spiritali unctione delibutum.