XIV.
Cur albis induitur vestibus.  
Ut ergo nos, qui mundo morimur, Christo consurgimus,
bonorum operum nitore induamur, et coelestium
gaudiorum spe confirmemur, decentissima
ratione angelus, qui ejus resurrectionem nuntiat,
in albis vestibus sedere describitur, et qui ejus reditum
apostolis nuntiant in albis vestibus apparent,
et nos albis post baptismum induimur vestibus, ut
munditiam teneamus in opere quam accepimus in
regeneratione, servantes et nostram innovationem,
et angelici splendoris decorem, et dentur nobis singulis
stolae albae, spes videlicet immortalitatis et
aeternae felicitatis, ut cum propheta dicere possimus:
Gaudens gaudebo in Domino, et exsultavit spiritus
 meus in Deo meo. Quia induit me vestimento salutis,
et indumentum justitiae circumdedit me (Isa. LXI, 10).
Ille vestimenta ista nos custodire faciat qui ea dedit,
ut de nobis dici possit quod in Apocalypsi scriptum
est: Beatus qui vigilat et custodit vestimenta sua
(Apoc. XVI, 15). Quia ergo omnia in baptismi ratione
redolent mysteriis, et exuberant sacramentis,
opportunum erat ut novus homo nova acciperet
vestimenta et purgatus veteris noxae colluvione,
candidarum vestium indueretur nitore. Moyses enim
Aaron et filios ejus prius aquis lavit, et post linteis
induit vestimentis, quia et noster verus Moyses,
qui populum de Aegyptiaca servitute, de gentilitatis
videlicet errore liberat, qui est mediator Dei et
hominum, sui nos inenarrabilis sacramenti unda
 purificat, et bonorum operum indumentis exornat.
Cujus facies, manifestatio videlicet divinitatis ejus,
testimonio legis et prophetarum in monte Ecclesiae
ut sol resplendet, et vestimenta ejus, id est sancti
omnes, efficiuntur sicut lana alba, vel sicut nix.
Cui cum Apocalypsi gratias agamus, qui lavit nos
a peccatis nostris in sanguine suo, et fecit nos regnum
et sacerdotes Deo Patri suo, cui est gloria in saecula
saeculorum (Apoc. I, 5, 6). Hoc etenim regnum et
sacerdotium, et visibili chrismatis unguento per
ministerium sacerdotum, et invisibili Spiritus sancti
gratia a Domino linitur.