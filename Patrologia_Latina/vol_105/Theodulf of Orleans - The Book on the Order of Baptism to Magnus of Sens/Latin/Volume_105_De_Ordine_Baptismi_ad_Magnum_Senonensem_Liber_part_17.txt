XVI.
Cur mystico tegitur velamine. 
Quia igitur idem Redemptor noster rex, cui per
prophetam dicitur: Regnum tuum, Domine, regnum
omnium saeculorum, et dominatio tua in omni generatione
et generationem (Psal. CXLIV, 13), qui diabolum,
mortem, et mundum mirifice triumphavit: et
sacerdos, cui per eumdem prophetam dicitur: Tu
es sacerdos in aeternum secundum ordinem Melchisedech
(Psal. CIX, 4), qui se Deo Patri in sacrificium
 obtulit: decentissimum est ut sancta ejus Ecclesia,
quae utique corpus ejus est, et regnum sit et sacerdotium,
et nos in ea regenerati, qui ejus membra
sumus, reges simus et sacerdotes; reges, ut et contra
diabolum viriliter dimicemus, et administrationem
vitae nostrae admirabili dispensatione gubernemus:
et sacerdotes, ut in templo Dei sancto quod
sumus nos, altare fidei aedificantes, bonorum operum
ei hostias pacificas offeramus, et cum Apostolo
dicamus: Benedictus Deus et Pater Domini nostri
Jesu Christi, qui benedixit nos in omni benedictione
spiritali in caelestibus in Christo (Ephes. I, 3). De
quo altari fumus orationum nostrarum ei quotidie
ascendat, juxta illud quod ait propheta: Dirigatur
oratio mea sicut incensum in conspectu tuo (Psal.
 CXL, 2). Capita itaque eorum qui regenerantur ex
aqua et Spiritu sancto mystico velamine teguntur,
ut eis per Petrum dicatur: Vos estis genus electum,
regale sacerdotium, gens sancta, populus acquisitionis
(I Pet. II, 9); ut hoc velamine et diadema regium
et sacerdotalis capitis velamentum significetur: et
quia per caput mens plerumque in sacro eloquio
accipi solet, juxta illud: Respicite et levate capita
vestra (Luc. XXI, 28), mens renatorum et regiae dignitatis
ornamenta, et sacerdotalis verticis habeat
tegumentum, ut et contra vitia sacerdotali velamine
muniatur, et virtutum gemmis spiritaliter exornetur,
et unctione sacrosancti chrismatis liniatur. Quibus
etiam septiformis gratiae spiritus per chrismatis
unctionem conceditur, ut non solum spiritus, qui
 unius est cum Patre et Filio substantiae, sed totius
sanctae Trinitatis habitaculum effici mereantur.