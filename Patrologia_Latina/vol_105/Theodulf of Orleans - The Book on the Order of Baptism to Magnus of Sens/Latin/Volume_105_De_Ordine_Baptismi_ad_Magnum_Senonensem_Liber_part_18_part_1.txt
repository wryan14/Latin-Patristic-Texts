XVII.
Cur ab episcopo confirmatus per manus impositionem
accipiat septiformis gratiae spiritum. 
Quod ergo presbyteris baptizatos chrismate unguere
licet, Spiritum vero sanctum per manus impositionem
tradere non licet, antiquus iste mos ab
apostolis Ecclesiae est traditus. Sic enim scribitur
in Actibus Apostolorum: Factum est autem, cum
Apollo esset Corinthi, ut Paulus peragratis superioribus
partibus veniret Ephesum, et inveniret quosdam
discipulos, dixitque ad eos: Si Spiritum sanctum
accepistis credentes? At illi dixerunt ad eum: Sed
 neque si Spiritus sanctus est audivimus. Ille vero ait:
In quo ergo baptizati estis? Qui dixerunt: Joannis
baptismate. Dixit autem Paulus: Joannes baptizavit
baptismo poenitentiae populum, dicens, in eum qui
venturus est post ipsum crederent, hoc est in Jesum.
His auditis, baptizati sunt in nomine Domini Jesu;
et cum imposuisset illis manus Paulus, venit Spiritus
sanctus super eos, et loquebantur linguis et prophetabant
(Act. XIX, 1). Item in alio loco: Cum audissent
apostoli qui erant Hierosolymis, quia recepit Samaria
verbum Domini, miserunt ad eos Petrum et Joannem;
qui cum venissent, oraverunt pro ipsis ut acciperent
Spiritum sanctum. Nondum enim in quemquam illorum
venerat, sed baptizati tantum erant in nomine
 Domini Jesu. Tunc imponebant manus super illos
et accipiebant Spiritum sanctum. Denique sciendum
est, quia sicut caetera baptismatis sacramenta
per sacerdotes visibiliter fiunt, per Deum
invisibiliter consecrantur, ita nimirum et Spiritus
sancti gratia per impositionem manuum et
ministerium episcoporum fidelibus traditur: presbyteri
vero, licet sint sacerdotes, pontificatus tamen
apicem non habent. Hoc autem solis pontificibus
deberi, ut vel signent, vel paracletum Spiritum
tradant, non solum consuetudo ecclesiastica demonstrat,
verum etiam superior illa lectio Actuum
Apostolorum, quae asserit Petrum et Joannem esse
directos; qui jam baptizatis traderent Spiritum
sanctum. Nam presbyteris, sive absentibus, sive
 praesentibus episcopis, baptizare et baptizatos chrismate
ungere licet, sed quod ab episcopo fuerit
consecratum: non tamen frontem ex eodem oleo
signare, quod solis debetur episcopis cum tradunt
Spiritum paracletum. Qui Spiritus paracletus septiformis
etiam gratiae dicitur, propter septenarii numeri
mysterium, in quo summa perfectio intelligitur.
Est enim compositus ex toto primo pari, et ex
toto primo impari: ex toto primo pari qui dividi
potest, et ex toto primo impari, qui dividi non potest.
Habet enim in ternario mysterium Trinitatis,
in quaternario Evangelii. Sive enim tres per quatuor,
sive quatuor per tres multiplicentur, ad duodenarium
numerum surgitur, quia mysterium sanctae
Trinitatis, et doctrina Evangelii per XII apostolos
 in quatuor mundi partes, orientem videlicet et
occidentem, septentrionem et meridiem derivata est.
Hic enim numerus in sacro eloquio pro perfectione
poni consuevit. Consummatis enim Deus operibus
suis septimo die requievit, et Enoch, qui septimus
est ab Adam, cum Domino ambulavit, et ejus translatio
spem nobis aeternae requiei contulit. Unde et
Jubilaeus annus, in quo plenaria requies signatur,
septem hebdomadibus conficitur. Septies enim septem
fiunt 49, qui monade addita nostrae adunationis
impletur. Hujus numeri perfectionem propheta
commendat cum dicit: Septies in die laudem dixi
tibi (Ps. CXVIII, 164). Quod in alio psalmo quasi
exponens aperit cum dicit: Semper laus ejus in ore
meo (Psal. XXXIII, 2). Nam et Joannes in Apocalypsi
 sua, quod septem scribit ecclesiis, generaliter universae
catholicae creditur scripsisse Ecclesiae. Unde
et ipse ait: Qui habet aures audiendi audiat quid
Spiritus dicat Ecclesiis (Apoc. II, 7). De septenario
interea numero, qui in quibusdam Scripturae locis
universitatem sive perfectionem, in quibusdam vero
septiformis gratiae Spiritum significat, multa et in
Veteri et in Novo Testamento habentur, quae persequi
longum est. Nunc videamus qualiter Isaias
propheta ejusdem Spiritus septiformis dona enumeret.
Cum enim de Christo, qui est virga virtutis
Domini, prophetaret, ait: Egredietur virga de radice
Jesse, et flos de radice ejus, ascendet, et requiescet
super eum spiritus Domini, spiritus sapientiae et intellectus,
 spiritus consilii et fortitudinis, spiritus scientiar
et pietatis, et replebit eum spiritus timoris Domini
(Isa. XI, 1). Super hunc florem, qui de virga
Jesse, id est beatae Mariae semper virginis partu egressus
est, requievit spiritus Domini, quia in ipso complacuit
omnem plenitudinem divinitatis habitare
corporaliter. Nequaquam per partes, ut in caeteris
sanctis, quibus alii datur sermo sapientiae, alii sermo
scientiae, alii gratia virtutum, et caetera, quibus unicuique
datur secundum mensuram, sed plenissime.
Unde et apostolus ait: Non ad mensuram dat Deus
spiritum (Joan. III, 34); et propheta: Ecce puer meus
quem elegi, electus meus in quo complacuit animae
meae. Ponam spiritum meum super eum, judicium
gentibus proferet (Isa. XLII, 1). Ut enim in eo perpetua
 habitatione requiesceret, ad eum venit, juxta
Joannis Baptistae testimonium, qui ait, Vidi Spiritum
descendentem quasi columbam de caelo, et mansit super
eum, et ego nesciebam illum, sed qui misit me baptizare
in aqua, ille mihi dixit, Super quem videris
Spiritum descendentem et manentem super eum, ipse
est qui baptizat in Spiritu sancto (Joan. I, 32). Qui
spiritus Domini appellatur et spiritus sapientiae,
quia de Christo, qui est sapientia Dei, scriptum est:
Omnia per ipsum facta sunt, et sine ipso factum est
nihil (Joan. I, 3); et in Psalmis canitur: Quam magnificata
sunt opera tua, Domine, omnia in sapientia
fecisti (Psal. CIII, 24). Et in alio loco, ubi Trinitas
aperte monstratur, scriptum est: Verbo Domini coeli
firmati sunt, et spiritu oris ejus omnis virtus eorum
 (Psal. XXXII, 6). Quia per Christum, qui est Verbum
Domini, id est Patris, de quo scriptum est, In principio
erat Verbum (Joan, I, 1), coeli, videlicet sancti
praedicatores, qui enarrant gloriam Dei, facti
sunt, et Spiritu sancto, qui est eorum consubstantialis,
qui ab utroque procedit, omnis virtus eorum;
quia omnium sanctorum ornatus et virtus Spiritus
sancti inspiratione subsistit. Et Apostolus scribit,
Christus Dei virtus et Dei sapientia (I Cor. I, 24). Et
in Proverbiis legitur, Deus in sapientia sua fundavit
terram, et paravit coelos in prudentia (Prov. III, 19).
Et quomodo idem sermo Domini vocatur lux et vita
et resurrectio, sic spiritus sapientiae et intellectus,
consilii et fortitudinis, et scientiae et pietatis ac timoris
Domini nuncupatur; non quod diversus sit
 juxta differentias nominum, sed quod unus atque
idem cunctarum virtutum fons sit atque principium.
Absque Christo igitur nec sapiens quis esse potest,
nec intelligens, nec consiliarius, nec fortis, nec eruditus,
nec plenus timore Domini. Et hoc sciendum
est quod spiritus Domini, sapientiae et intellectus,
consilii et fortitudinis, scientiae et pietatis, ac timoris
Domini, id est, septenarius numerus, qui septem
oculi in uno lapide dicuntur Zachariae (Zach. III, 9),
requiescat super virgam et florem qui de Jesse, ac
per hoc stirpe David surrexit. Hunc enim spiritum,
qui a Patre Filioque procedit, idem Dominus apostolis,
et per apostolorum et eorum successorum ministerium
sanctae suae tribuit Ecclesiae. Cujus dona,
 quanquam ex unius spiritus fonte procedant, videntur
quodammodo quasdam habere proprietates. Aliud
enim est, sapere, aliud intelligere: quia multi aeterna
quidem sapiunt, sed haec intelligere minime possunt.
Sapientia ergo mentem, quam insederit, de aeternorum
spe et certitudine replet: et intellectus, eo quod
secreta penetrat, cor quod tetigerit, reficiendo ejus
tenebras illustrat. Consilium, dum esse aliquem
praecipitem prohibet, ratione animum replet. Fortitudo
vero, cum adversa non metuit, trepidanti menti
confidentiam praebet. Scientia, cum ignorantiam
fugat, lumine suo quem repleverit illustrat. Pietas
misericordiae operibus eum quem repleverit exuberare
concedit. Timor, dum premit mentem ne de
praesentibus superbiat, de futuris illam spei refectione
 confortat. Sic enim quodam adminiculo suo
invicem sibi succurrunt, ut dum alia aliae suffragatur,
vitae ordo et status decentissime componatur.
Minor quippe est sapientia si intellectu careat, et
valde inutilis intellectus est si ex sapientia non subsistat:
quia cum altiora sine sapientiae pondere
penetrat, sua illum levitas gravius ruiturum levat.
Vile est consilium, cui robur fortitudinis deest, quia
quod tractando invenerit, carens viribus usque ad
perfectionem operis non perducit. Et valde fortitudo
destruitur, nisi per consilium fulciatur, quia quo
plus se posse conspicit, eo virtus sine rationis moderamine
deterius in praeceps ruit. Nulla est scientia,
si utilitatem pietatis non habet: quia dum bona
cognita exsequi negligit, sese ad judicium arctius
 stringit. Et valde inutilis est pietas, si scientiae discretione
careat, quia dum nulla hanc scientia illuminat,
quomodo misereatur ignorat. Timor quoque
ipse, has etiam virtutes si non habuerit, ad nullum
opus procul dubio bonae actionis surgit: qui dum
ad cuncta trepidat, ipsa sui formidine a bonis omnibus
torpens vacat. Summopere itaque observandum
est, et ipsius sancti Spiritus adjutorium implorandum,
ne sapientia elevet; ne intellectus, dum subtiliter
currit, aberret; ne consilium, dum se multiplicat,
confundat; ne fortitudo, dum fiduciam praebet,
praecipitet; ne scientia, dum novit et non diligit,
inflet; ne pietas, dum se extra rectitudinem inclinat,
intorqueat; ne timor, dum plus justo trepidat,
in disperationis foveam mergat. Sciendum sane
 quod hae donorum spiritalium distributiones in corpore
Christi, quod est Ecclesia, his fulciantur adminiculis.
In eo vero qui est fons luminis et origo bonitatis,
plene atque perfecte incomparabiliter atque
ineffabiliter regnent. Sapientia namque, quae et in
Virginis utero sibi corpus, et in mundo Ecclesiam
aedificavit, habet spiritum sapientiae quo omnia sapienter
agit; intelligentiae, qua cuncta arcana secretorum
rimatur: consilii, quo cuncta cum magna dispensatione
gerit, quia est magni consilii Angelus;
fortitudinis, quia attingit omnia a fine usque ad finem
fortiter, et a nullo vinci potest: scientiae, quia
nihil ignorat, exceptis his quibus dicturus est:
Nescio vos (Matth. XXV, 12); pietatis, quia hominem
 quem bonitate creavit, justitia damnavit, pietate redemit;
timoris, propter eos qui timore Domini indigent
quia parvuli sunt. quibus per Prophetam dicit,
Venite, filii, audite me, timorem Domini docebo vos
(Psal. XXXIII, 12). Quia ergo ille ad infirma nostra
descendens exinanivit semetipsum formam servi accipiens,
humiliavit semetipsum usque ad mortem,
et inclinavit semetipsum, ut nos jacentes ad se erigeret,
non inconvenienter spiritus Domini, qui super
eum requiescit, a sapientia incipit, et per decentissimos
gradus ad timorem usque descendit. Nos vero
a timore, quem foras charitas mittit, venientes ad
timorem castum qui permanet in saeculum saeculi,
pervenimus ad pietatem, ut pietatis operibus exornati
veniamus ad scientiam, non quae inflat, sed
 quam charitas aedificat; a scientia ad fortitudinem,
ut scientiae decore exornati fortiter contra vitia dimicemus:
a fortitudine ad consilium, ut ea quae fortiter
agimus, consilii gravitate muniamus: ut actibus
nostris consilio obtemperatis, ad arcana intellectus
intrantes, ad eam veniamus sapientiam, quae initium
habet timorem Domini; ut sapienter omnia complentes,
et intellectum bonum faciendo habentes,
illi sapientiae admitti valeamus, per quam facta sunt
omnia: quae et ante saecula a Patre ineffabiliter genita
est, et in fine saeculorum carnem nostrae salutis
causa dignata est accipere; quam carnem fidelibus
suis edendam tribuit cum dixit: Nisi manducaveritis
carnem filii hominis, et biberitis ejus sanguinem,
non habebitis vitam in vobis (Joan. VI, 55, 56).