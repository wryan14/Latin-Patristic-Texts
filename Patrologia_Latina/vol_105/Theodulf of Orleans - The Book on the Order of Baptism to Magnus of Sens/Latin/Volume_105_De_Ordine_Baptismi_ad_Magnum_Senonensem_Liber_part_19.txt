XVIII.
Cur corpore et sanguine Dominico consummetur.  
Propter hanc vitam adipiscendam et baptizamur,
et ejus carne pascimur, et ejus sanguine potamur,
quia nequaquam possumus in ejus corpus transire,
nisi his sacramentis imbuamur. Sic enim ipse ait:
Caro mea vere est cibus, et sanguis meus vere est potus
(Joan. VI, 54); et: Qui manducat meam carnem
et bibit meum sanguinem, in me manet et ego in illo
 (Joan. VI, 55). Est enim sacrificium salutare, quod
et in Veteri Testamento Melchisedech rex Salem in
typo corporis et sanguinis Domini obtulit, et in Novo
idem mediator Dei et hominum antequam traderetur
adimplevit, cum accipiens panem et calicem, et benedicens
eis, et tradens discipulis suis, haec in sui
commemoratione fieri praecepit. Hoc ergo mysterium
sacrificii, derelictis ac finitis veteribus hostiis,
Ecclesia celebrat, offerens panem propter panem vivum
qui de coelo descendit, vinum pro eo qui dixit,
Ego sum vitis vera (Joan. XV, 1); ut per visibilem
sacerdotum oblationem, et invisibilem sancti Spiritus
consecrationem, panis et vinum in corporis et
sanguinis Domini transeant dignitatem. Cui sanguini
admiscetur aqua, sive quia de latere Domini
 cum sanguine fluxit, sive quia, ut majores intelligi
volunt, sicut per vinum Christus, ita et per aquam
populus significatur. Vinum enim et aqua inseparabiliter
in calice miscentur, quia et Ecclesia capiti
suo Christo inseparabiliter juncta cohaeret. Morem
ergo accipiendae Eucharistiae a Domino traditum
Ecclesia tenet, ut cum ex aqua et Spiritu sancto
quis renascitur, corpore Domini pascatur, et sanguine
ejus potetur: ut in corpore Christi trajecto,
et ille in Christo maneat, et Christus in eo: ut istius
cibi fortitudine roboratus, exemplo Eliae veniat usque
ad montem Dei, Christum videlicet, qui est
mons domus Domini praeparatus in vertice montium,
et ejus dono ad aeternae beatitudinis gloriam peraccedat,
ubi satietur in bonis desiderium ejus, et cum
 Propheta dicere possit: Ego autem cum justitia apparebo
in conspectu tuo, satiabor cum manifestabitur
gloria tua (Psal. XVI, 15).
  Ecce, vir venerabilis, quod prudenter jussisti,
humiliter implevi, deprecans sanctitatem vestram,
ut cum de his interrogationibus altiores responsiones
inveneritis, illis adhibitis, istas non rejiciatis, dummodo
apostolica auctoritate omnia sunt probanda,
et quae bona sunt retinenda.