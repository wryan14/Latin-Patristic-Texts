IV.
Cur exorcizatur. 
Unde et exorcizatur idem malignus spiritus, ut
exeat et recedat ab illo plasmate, quod jam dudum
per peccatum primi hominis possidebat. Et quia
non est, juxta Apostolum, conventio Christi ad Belial,
nec societas luci ad tenebras (I Cor. VI, 15), egrediantur
 tenebrae et lux vera Christus ingrediatur.
Qui et in Zacharia typice propter peccata nostra,
quae in corpore suo portavit, sordida vestimenta habuisse
legitur (Zach. III, 3). Et increpans Satanam,
Hierusalem elegit, sanctam videlicet Ecclesiam, quae
est Visio pacis, quam quotidie prole nova fecundet.
Cui per prophetam dicitur: Filii tui de longe venient,
et filiae tuae de latere surgent (Isa. LX, 4). Exorcismus
praeterea est sermo increpationis sive conjurationis.
Unde et in Actibus apostolorum exorcistae
fuisse leguntur, et sancta Ecclesia inter gradus ecclesiasticos
exorcistarum etiam ministerium habet.
Sciendum namque est quia cum exorcizatio fit, ille
procul dubio exorcizatur qui et baptismati, et saluti
fidelium, et omnibus virtutibus ejus contrarius
 est. Illo enim exorcizato sive expulso, divini verbi
condimentum credentibus datur.