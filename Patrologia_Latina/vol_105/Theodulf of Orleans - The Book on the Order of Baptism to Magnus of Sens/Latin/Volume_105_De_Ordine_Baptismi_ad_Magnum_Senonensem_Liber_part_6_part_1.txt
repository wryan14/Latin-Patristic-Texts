V.
Cur catechumenus accipit salem. 
Et idcirco hi qui baptizandi sunt salem in sacramento
accipiunt, ut ejus gustu condimentum sapientiae
percipiant, neque a sapore Christi decipiantur,
et sint insulsi et fatui. Qui enim ait discipulis suis:
Vos estis sal terrae (Matth. V, 13), ipse dixit: Nemo
mittens manum suam in aratro, et respiciens retro,
regno coelorum aptus esse potest (Luc. IX, 62). Ut
autem qui baptizantur regno coelorum apti sint, et
ne praeterita peccata iterantes respiciant retro, et
efficiantur statua salis, et remanentes insensati exemplo
 poenae suae alios condiant, debent accipere
salem sapientiae, ut quidquid in eis fluxum et fluidum
est, verbi Dei sale curetur, et juxta Apostolum
memores sint uxoris Lot. Et sicut Elisaeus salis
immissione sterilitatem aquae curavit, ita nimirum
verus Elisaeus Dominus noster Jesus Christus
verbi sui sapore fluidam generis humani sterilitatem
ad dulcem fidei et bonorum operum saporem perducit.
Cujus fidei firmitas tunc jam clare elucescit,
cum is qui audierat solius Dei cultum esse tenendum,
unde audiens vocatus est, et instrui coeperat
de verae religionis cultu, unde catechumenus vocatus
est, et per exsufflationem et exorcizationem a
maligno spiritu erutus est, et in datione salis jam
habere coepit gustum divini verbi, tradatur ei
 symbolum, id est verae fidei integra et inconvulsa
confessio, ut domus prisco habitatore derelicto fide
ornetur, et de qua spinae incredulitatis evulsae sunt,
incipiant in ea verae fidei documenta plantari. Prius
enim evellendae sunt incredulitatis sive vitiorum
spinae, et postea plantanda sunt fidei et bonorum
operum rudimenta. Unde et Dominus ante faciem
filiorum Israel septem gentes typum vitiorum tenentes
contrivit, in quarum loco in typo virtutum Israeliticum
populum collocavit. Et ad Jeremiam prophetam
dicit: Ecce constitui te hodie super gentes et
super regna, ut evellas, et destruas, et dissipes, et
disperdas, et aedifices, et plantes (Jer. I, 10). Prius
enim dixit evulsionem, et destructionem, et dissipationem,
et dispersionem, et postea subjecit aedificationem
 et plantationem, et per eumdem prophetam
ait: Sicut vigilavi super eum, ut evellerem et demolirer
et dissiparem et dispergerem et affligerem, sic
vigilabo super eos, ut aedificem et plantem (Jer. XXXI,
28). Et hoc ideo quia post exorcizationem et exsufflationem,
symboli sequitur traditio.