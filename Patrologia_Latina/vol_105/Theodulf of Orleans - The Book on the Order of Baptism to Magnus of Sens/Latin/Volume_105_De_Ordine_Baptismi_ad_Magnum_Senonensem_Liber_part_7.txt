VI.
Quae sit interpretatio Symboli secundum Latinos. 
Quod symbolum Latine indicium, vel signum, vel
collatio interpretatur. Indicium, quia per id indicatur
fidei integritas; signum, quod eo bene retento
et intellecto fideles ab infidelibus discernuntur; collatio,
quia in eo apostoli omnem fidei integritatem
contulerunt. Quod autem omnes pari fidei sinceritate
 corde retinebant, ore confessi sunt, et singuli
proprias sententias conferentes, symbolum, id est
totius fidei collationem, ediderunt. Discessuri enim
ab invicem normam futurae praedicationis in commune
statuerunt, ne localiter ab invicem discedentes
diversum aliquid vel dissonum praedicarent. Decentissimum
namque et utile erat, ut quibus erat
anima una et cor unum in Domino, et quos sancti
Spiritus afflatus vegetabat, unius etiam fidei confessio
exornaret. Nec enim dirimi in aliquo vel poterant
vel debebant, qui unius fidei vinculo nectebantur.
Plerique interea verbum abbreviatum per
Isaiam prophetam, in Symbolo et oratione Dominica
intelligi volunt. In altero enim fidei, in altero precum
continetur integritas, ut et in duodecim verbis duodecim
 apostolorum doctrina, et in septem petitionibus
omne contineatur quidquid ad praesentis et futurae
vitae pertinet dispensationem. Quamvis etiam totius
doctrinae verbum dici possit abbreviatum, quia quod
prius lex et prophetae continebant in latitudine praeceptorum,
veniens Dominus pronuntiavit et dixit,
Diliges Dominum tuum ex toto corde tuo, et ex tota
anima tua, et ex totis viribus tuis, et proximum tuum
tanquam teipsum. In his duobus mandatis tota lex
pendet et prophetae (Matth. XXII, 37). In quo evidenter
prophetas et legem duobus his sermonibus
breviat. Haec de Symbolo et nomine ejus dicta
sint.