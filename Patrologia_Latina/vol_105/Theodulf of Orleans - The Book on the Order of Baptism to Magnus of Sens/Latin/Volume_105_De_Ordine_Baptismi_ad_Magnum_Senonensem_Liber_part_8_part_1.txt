VII.
De credulitate, quomodo credendum sit in Deum Patrem
 omnipotentem, et in Jesum Christum Filium
ejus et in Spiritum sanctum, sanctam Ecclesiam
catholicam, et caetera quae sequuntur in eodem Symbolo. 
Ceterum fides quae in hoc symbolo continetur, ita
ab his qui baptizandi sunt intelligi debet, ut credant
in Deum Patrem omnipotentem, creatorem omnium
visibilium et invisibilium, qui solus quia non est de
alio, ideo solus appellatur ingenitus. Et in Jesum
Christum Filium ejus, per quem omnia facta sunt,
verum Deum unigenitum verumque Dei Filium, non
factum aut adoptivum, sed genitum et unius cum
Patre substantiae, atque ita per omnia aequalem Deo
Patri, ut nec tempore, nec gradu, nec potestate esse
possit inferior, tantumque esse illum qui est genitus,
quantus est ille qui genuit. Credant etiam eum
 natum de Spiritu sancto ex Maria semper virgine:
id est, ut Spiritu sancto cooperante, verum sibi corpus
ex virgine idem Dei Filius assumpserit, ut qui
erat in divinitate Dei Patris Filius, ipse factus sit in
humanitate hominis matris Filius. Credant etiam
eum descendisse ultimo tempore pro redemptione
mundi a Patre, qui nunquam desiit esse cum Patre,
et hominem verum factum, ut humanum genus homo
liberaret. Et ipse qui absque initio aeternitatem cum
Patre et Spiritu sancto possidet, in fine saeculorum
perfectum naturae nostrae hominem susceperit, et Verbum
caro factum sit, assumendo humanitatem, non
permutando divinitatem. Credant etiam eum pertulisse
passionem et mortem, non in virtute divinitatis, sed
in infirmitate humanitatis, mortuum vera carnis
 morte, resurrexisse vera carnis resurrectione, et resurrectione
sua spem nobis resurrectionis contulisse:
ita duntaxat ut sicut ille tertia die resurrexit vivus a
mortuis, ita et nos in fine saeculorum resurgamus in
eadem qua nunc vivimus carne. Credant etiam eum in
eodem corpore, quod de virgine assumpsit, et passionem
sustinuit et resurrexit, ascendisse in coelum,
et in eodem et nunc esse, et ad judicium venturum
esse, et resuscitatis omnibus, dare aliis pro peccatis
supplicii aeterni sententiam, aliis pro justitiae meritis
aeternae beatitudinis praemium. Credant et in
Spiritum sanctum, Deum verum ex Patre Filioque
procedentem, aequalem per omnia Patri et Filio, voluntate,
potestate, aeternitate, substantia, nec esse
 in hac sancta Trinitate ullos gradus quibus aliquis
inferior superiorve dici possit. Credant etiam sanctam
Ecclesiam catholicam, id est universalem, non
in sanctam Ecclesiam, ut credentes in Trinitatem.
Credant ejusdem sanctae Trinitatis domum esse sanctam
Ecclesiam. A cujus communione discedentes
schismatici et haeretici vocantur, et aeterna damnatione
puniuntur. In ejus vero communione permanentes,
et membra Christi esse, et remissionem peccatorum
percipere, et ad vitam aeternam pertinere.
Quia ergo parvuli, necdum ratione utentes, haec minime
capere possunt, oportet ut cum ad intelligibilem
aetatem pervenerint doceantur, et fidei sacramentis,
et confessionis suae mysteriis, ut ea veraciter
credant et diligenti cura custodiant. Confessionem
 suam plane diximus, quia quamvis illi necdum
loqui possint, pro illis et confitentur et loquuntur
qui eos de lavacro fontis suscipiunt. Nec immerito
dignum est, ut qui aliorum peccatis obnoxii sunt,
aliorum etiam confessione per mysterium baptismatis
remissionem originalium percipiant peccatorum.