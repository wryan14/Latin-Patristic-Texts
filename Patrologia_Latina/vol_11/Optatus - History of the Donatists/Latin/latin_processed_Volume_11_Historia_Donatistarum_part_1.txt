1 HISTORIA DONATISTARUM 
 Origo Christianae Religionis in Africa. Persecutiones
in Christianos. Persecutio Diocletiani. Sacrorum
codicum traditio.---Christianam Religionem non a
principio ab Apostolis ipsis accepit Africa  sed
lapso jam saeculo a Romanis, ut verisimile est ,
prima Evangelii semina suscepit; quae paulatim exculta,
 brevi magnam sementem protulere: cujus
partem licet persecutionum furor aliquando demessuerit,
ab ipsis tormentis et caedibus incrementum
accepit, ut vere omnino a Tertulliano, Christianorum
qui in Africa erant nomine dictum fuerit ad
Ethnicos: Plures efficimur, quoties metimur a vobis.
 Semen est sanguis Christianorum. At nulla umquam
in Christianos saevior tempestas excitata est in Africa,
quam Diocletiano et Maximiano imperantibus post
proposita ubique terrarum anni 303 initio in Christianos
edicta. Tunc in provincia Proconsulari Anulinus,
et in Numidia Florus bellum Christiano nomini
intulerunt, quod sic describit Oppotatus lib. III,
§ 8: Omnibus notum est, quid eorum operata sit artificiosa
crudelitas: saeviebat bellum Christianis indictum;
in templis daemoniorum diabolus triumphabat; immundis
fumabant arae nidoribus, et quia ad sacrilegia venire
non poterant, ubicumque thus ponere cogebantur.
Omnis locus templum erat ad scelus. Inquinabantur
prope morientes senes: ignorans polluebatur infantia;
a matribus parvuli portabantur ad nefas; parentes incruenta
 parricidia facere cogebantur: alii cogebantur
templa Dei vivi subvertere; alii Christum negare, alii
leges divinas incendere; alii thura ponere. Et idem
Auctor, lib. I, § 13: Hujus persecutionis per totam
Africam divagata tempestas, alios fecit martyres, alios
confessores, nonnullos funestam prostravit in mortem,
latentes dimisit illaesos. Quid commemorem laïcos, qui
tunc in Ecclesia nulla fuerant dignitate suffulti? quid
ministros plurimos? quid diaconos in tertio? quid
praesbyteros in secundo sacerdotio constitutos? Ipsi apices
et principes omnium, aliqui episcopi illis temporibus,
ut damno aeternae vitae, istius incertae lucis moras brevissimas
compararent instrumenta divinae legis impie
tradiderunt. Hoc enim erat peculiare Diocletianeae
persecutionis malum quod Christiani libros sacros
 igni comburendos tradere cogerentur. Quippe existimabant
homines vafri hac potissimum ratione christianam
Religionem ex animis hominum aboleri posse,
si libri quibus doctrina christiana continetur e medio
tollerentur. Hinc Diocletiani et Maximiani edicto praecipue
cavebatur, ut sacri codices flammis absumerentur;
atque ut id executioni mandaretur, Principibus
et magistratibus suo cuique loco injunctum fuit, ut
libros deificos extorquerent e manibus episcoporum et
presbyterorum, ut refertur in actis Felicis episcopi
Tubyzacensis. Huic edicto parentes singulorum locorum
magistratus, lectores, presbyteros et episcopos
coram se sisti jubebant, Scripturas ab iis expostulabant;
tradere renuentes tormentis affici et in carcerem
conjici jubebant, in proposito permanentes,
 ad proconsulem aut ad alium superiorem magistratum
missi, capite plectebantur. Discurrebant per
Christianorum aedes apparitores et milites, scrutabantur
secretiora domus, non tantum libros sacros,
sed vasa sacra aurea et argentea, calices, lucernas,
aliaque ornamenta undique conquisita asportabant,
ne praeparatis quidem in pauperum usus vestibus
parcebant; ac demum, ut fieri solet in hujusmodi
casibus, perditissimi homines pretiosa quaeque tam
sacra quam profana compilabant. In Africa praesertim
ita grassatam esse persecutorum rabiem, fidem
faciunt vetera monumenta, quae Optati libris annexuimus.
Sed quod dolendum magis est, ex iis
etiam intelligimus plures Christianos, ut ait Optatus
 non tantum laicos, sed et clericos ac ipsos etiam
episcopos metu tormentorum ac mortis, tum sacros
codices, tum alia sacra vasa aut instrumenta tradidisse.
Hi, Traditores vulgo dicti sunt. Alii e contra
studio flagrantes immoderato palam, etiam si nemo
2 inquireret, profitebantur se codices sacros habere,
quos tradituros negarent, atque sese morti objiciebant.
Quanto illi prudentiores simul et religiosiores
qui codices sacros silentio suo tectos conservabant,
ita tamen ut apprehensi et interrogati, neque traderent,
neque tradituros se esse profiterentur.
Mensurius Carthaginensis quid de codicum sacrorum
traditione censuerit. Quid Secundus Tigisitanus Numidiae
Primas.---Ex his fuit Mensurius Carthaginensis
antistes, qui antecessoris sui Cypriani doctrinam
 sequens, eos qui se non comprehensi persecutionibus
offerrent et ultro dicerent se habere scripturas quas non
traderent, licet ab eis hoc nemo quaesisset, improbavit,
et tamquam martyres honorari vetuit. Ipse vero se
sacros codices, ne a persecutoribus invenirentur, abstulisse
atque servavisse, et horum loco in basilica scripta
haereticorum reliquisse, testatus est in epistola ad Secundum;
quae cum invenissent persecutores, et abstulissent,
nihil amplius esse postulatum. Quia quamvis
quidam postea Carthaginensis ordinis suggessissent
Proconsuli, quod illusi fuissent qui missi erant ad
Christianorum scripturas auferendas et incendendas,
quia non invenerunt nisi nescio quae ad eos non pertinentia,
ipsas autem in domo Episcopi custodire, inde
deberent proferri et incendi, Proconsul ad hoc eis consentire
 noluit. Ita prudentia Mensurii servati sunt Carthagine
praecipui codices sacrorum librorum.
Numidiae Primas Secundus Tigisitanus verbis quidem
jactans gloriam, rei gestae ignaros fefellit; at
virtutis expers, quibus quid egisset ignotum non erat,
derisui fuit. Ad Mensurium quippe dedit litteras,
quibus aiebat, Missos ad se a curatore et ordine
Centurionem et Beneficiarium qui peterent divinos
codices exurendos, eique a se responsum, Christianus
sum et Episcopus, non traditor. Cumque ab eo
vellent aliqua ecbola aut quodcumque accipere, neque
hoc eis dedisse, exemplo Eleazari Macchabaei,
qui nec fingere voluit suillam carnem se manducare,
ne aliis praeberet praevaricationis exemplum. At
Purpurius Episcopus Limatensis vir perfrictae frontis
 jactantiam illam Secundi sequenti exprobratione
compescuit, cum accusatus ab eo homicidii his eum
dictis subsannavit: Tu quid egisti, qui tentus es a
Curatore et ordine ut scripturas dares? Quomodo te
liberasti ab ipsis, nisi quia dedisti aut jussisti dari
quodcumque, nam non te dimittebant passim. Hoc convitio
repressa est Secundi audacia, qui ex accusatore
reus factus sibi timens utpote Traditionis conscius,
consilio Secundi fratris sui filii totum negotium ad
Dei judicium remisit, et coepiscopos suos Traditionis
manifeste ac propria confessione convictos, ab omni
poena immunes esse passus est; ne et ipse ejusdem
criminis reus perageretur.
Traditi codices sacri a Paulo Cirtensi et Silvano.---
 Cirtensis civitatis quae Metropolis civilis provinciae
Numidiae fuit, episcopus erat Paulus. Ad eum venit
XIV Kalendas Junias Munatius Felix flamen perpetuus
curator coloniae Cirtensis; interpellavit episcopum
ut proferret scripturas legis, et si quid aliud
haberet. Is respondit scripturas esse penes lectores;
quod autem habebat hic sese dare paratum esse.
Rursum interpellatus ut ostenderet lectores, aut ad
illos mitteret, reposuit eos esse notos Edesio et Junio
exceptoribus. Dein Paulus et ejus clerici calices, lucernas,
vestes pauperum ac universam Ecclesiae supellectilem
necnon unum codicem indagantibus tradiderunt:
inde sese magistratus ad domos lectorum contulerunt,
qui non multum repugnantes sacros codices
tradidere. Imprimis vero Sylvanus, tunc subdiaconus,
 qui lucernam et capitulatam argenteam quae latebant,
ultro protulit, dicens se pone arcam eas invenisse.
Comprehensi Christiani in civitate Abitinensi et in
carcerem conjecti. Consilium Caeciliani et Mensurii de
visitandis caute martyribus.---Fervente etiamnum
persecutione pridie Idus Februarii anni 304, in civitate
Abitinensi Saturnus Presbyter cum filiis quatuor
Saturnino juniore et Felice Lectoribus, Maria Sanctimoniali,
Hilarione infante, et cum eo Dativus, Felix,
Ampelius, aliique complures tam viri quam mulieres
celebrantes dominica sacramenta, a coloniae
Magistratibus comprehensi sunt et una Carthaginem
perducti, ibique post gloriosam confessionem in carcerem
conjecti. Ad eos conveniendos et visitandos,
uti par est credere, incaute et glomeratim concurrebant
 Christiani, ex quo invidia concitabatur, pluresque
morti objiciebantur. Quod cernens Mensurius,
Caeciliano archidiacono in mandatis dedit ut inconsultam
illam turbam a foribus carceris arceret, ne
tumultus fieret, et invidia concitaretur. Hinc ansam
postea Caeciliani calumniandi arripuerunt hujus adversarii
ac fingendi ipsum lora et flagra cum armatis
ante fores carceris posuisse, et ab ingressu atque aditu
cunctos qui victum potumque martyribus afferebant
gravi injuria propulsasse: quae calumnia a verisimili
omnino abhorret nec aliam habere videtur originem
quam quod Cypriani consilium secutus commendarit
ut caute et non glomeratim (verba sunt Cypriani ep. V)
nec per multitudinem sibi junctam ad conservandum et
visitandum confessores, Christiani concurrerent, atque
 ut cum temperamento hoc ageretur per Presbyteros alternis
vicibus eo venientes, ut scilicet temporibus serviretur,
quieti prospiceretur et plebi provideretur.
Quid de Felicis Aptungitani causa constiterit.---Felicem
Aptungitanum Episcopum Caeciliani, ut mox
dicemus, ordinatorem, traditionis etiam crimine infamarunt
Donatistae. At ex testimoniis eorum qui ea
de re, postmodum inquisitione facta anno 314, ab
Aeliano proconsule jussu Constantini imperatoris
auditi sunt, immunem ab eo crimine Felicem fuisse
constitit. Quippe Caecilianus qui Duumvir erat Aptungitanae
coloniae, cum propositum est edictum de diruendis
Ecclesiis et comburendis libris Christianorum,
testatus est se, cum missum est edictum,
 Zamae fuisse, quo cum venissent Christiani quidam
inquisitum num ad ipsum pervenisset sacrum praeceptum,
respondisse nondum; sed vidisse se ejus
exempla et Zamae et Furmis basilicas et scripturas
dirui, quapropter proferrent scripturas si quas haberent,
tunc misisse eos ad Felicis domum et Galatium
secum ubi Christianorum orationes fieri consueverant,
perrexisse et inde cathedram et epistolas
salutatorias ablatas et ostia omnia combusta, et cum
ad domum Felicis episcopi misisset officiales publicos,
ab iis renuntiatum esse illum absentem. Ita nihil
a Felice traditum esse hujus testimonio compertum.
At ingentius qui postea fuit Decurio Ziquensium,
Felici infensus quod Maurum episcopum Uticensem
amicum et hospitem suum ob emptum Episcopatum
 excommunicasset, Caecilianum convenit, et
ab eo petiit quasi Felicis nomine, ut scripto testaretur
codices sacros combustos esse tempore duumviratus
sui. Cum id ipsi denegasset Caecilianus, Augentium
amicum et collegam Caeciliani in aedilitate
adhibuit intercessorem, ad cujus preces Caecilianus
epistolam scripsit Felici, qua testabatur anno duumviratus
sui praesente Galatio quasdam epistolas salutatorias
e basilica fuisse ablatas, et Ingentius huic
epistolae addidit Felicem dixisse: Tolle clavem, et
quos in cathedra libros et super lapide codices tolle
illos, sed vide officiales ne tollant oleum et triticum.
Cui cum respondisset Caecilianus: Tu nescis quia ubi
scripturae inveniuntur ipsa 3 domus diruitur. Felicem
ad haec dixisse: Quid ergo faciemus? Caecilianum
 respondisse: Tollat aliquis de vestris in area ubi orationes
facitis et illic ponantur, et ego venio cum officialibus
et tollo, atque huic consilio paruisse Felicem, et
in area codices sacros poni mandasse: illuc Caecilianum
cum officialibus venisse et omnia tulisse secundum
sacrum praeceptum. Caecilianus in judicio
totum istud epistolae suae adjectum esse contendit
atque Ingentium falsi redarguit, qui suspensus imminentium
tormentorum metu fassus est haec epistolae
addidisse in vindictam Mauri hospitis sui, ut
Felici traditionis notam inureret.
Nomina Episcoporum concilii Cirtensis.---Persecutione
codicum tradendorum paulum relaxata anno
aerae vulgaris 305, III nonas Martii , decem aut
undecim episcopi Numidiae convenerunt Cirtae in
 domum Urbani Donati ad ordinandum in hac urbe
Episcopum in locum Pauli Cirtensis. Primum inter eos
antiquitatis jure locum tenebat Secundus Tigisitanus,
cum quo consedere Donatus Masculitanus, Victor
Russicadensis, Marinus ab Aquis Tibilitanis, Donatus
Calamensis, Purpurius Limatensis, Victor Garbensis,
Felix a Rotario, Nabor a Centurionis, Secundus
minor filius fratris Secundi Tigisitani. Cirtam
quoque venerat Menalius incertum cujus in Numidia
sedis episcopus, sed qui ne a suis civibus thurificasse
 probaretur, oculorum dolorem fingens ad consessum
suorum procedere trepidavit.
Accusantur plures Traditionis a Secundo. Purpurius
homicidii accusatus ferociter respondit. Absolvuntur
omnes Deo servata eorum causa.---In Concilio propositum
est a Secundo, ut antequam episcopum ordinarent,
probarent sese adstantes, hoc est, purgarent se
ab accusationibus aut suspicionibus criminum. Tum
is Donatum Masculitanum interrogavit, num tradidisset;
hic neque factum ingenue fassus est, neque plane
negavit, sed respondit se quaesitum a Floro ut thurificaret
et traditum non fuisse in manus ejus: addens,
quia Deus mihi dimisit, ergo et tu serva me
Deo, ita veniam criminis quasi admissi petens; cui
reposuit Secundus: Quid ergo facturi sumus de martyribusquia
 non tradiderunt, et ideo coronati sunt? Donatus
rursum ait: Mitte me ad Deum, et ibi reddam
rationem. Tum Secundus jussit eum recedere in partem
alteram et stare quasi reum. Deinde Marinum
ab Aquis Tibilitanis compellavit his verbis: Dicitur
et te tradidisse. Respondit Marinus se dedisse Paulo
Cartulas, codices vero suos salvos esse; hunc etiam
in partem alteram secedere jussit Secundus. Donatus
Calamensis ab eo similiter interrogatus, respondit se
dedisse codices medicinales, et hoc responso dato
stetit in medio. Victor a Russicade accusatus a Secundo
quod tradidisset quatuor Evangelia, aperte ac
sine ullis ambagibus crimen fassus est: Valentinianus,
inquit, Curator fuit, ipse me coegit ut mitterem
illa; hoc delictum mihi indulge, et indulget mihi Deus.
 Hoc responso dato statim cum reis stare jussus est.
Tum Purpurium Limatensem non traditionis, sed homicidii
insimulavit Secundus, ita eum compellans:
Dicitur te necasse filios sororis tuae duos Milei. Hic homo
ferox et impudens, crimen illatum in accusatorem
retorsit: Putas, inquit Secundo, me terreri a te sicut
et alii? Tu quid egisti, qui tentus es a curatore et ordine
ut scripturas dares? Quomodo te liberasti ab ipsis,
nisi quia dedisti, aut jussisti dari quodcumque?
nam non te dimittebant passim. Tum in minas prorupit:
Ego, inquit, occidi, et occido eos qui contra me
faciunt: (o ferinam immanitatem!) ideo noli me provocare
ut plus dicam, scis me de nemine tractare. Simul
omnes rei stantes murmurare coeperunt adversus
Secundum. Quod videns Secundus alter hujus
 fratris filius, patruum sic allocutus est: Audis quae
dicat in te? paratus est recedere et schisma facere, non
tantum ipse, sed et omnes quos arguis; quos scio quia
dimittere te habent et dare in te sententiam, et remanebis
solus haereticus: ideo quid ad te pertinet quis
quid egit? Deo habet reddere rationem. Tum Secundus
Tigisitanus id metuens, consultis Victore Garbensi,
Felice a Rotario, et Nabore a Centurionis, tribus
scilicet judicibus superstitibus qui in sententiam Secundi
minoris descenderunt et talem causam Deo
servari debere censuerunt, reorum absolutionem
pronuntiavit, eosque sedere jussit. Tunc dictum est
ab omnibus Deo gratias, et sederunt.
Ordinatio Silvani. Nundinarii diaconi dissensio a
 Silvano.---Haec prior pars synodi. Posterior fuit
electio et ordinatio episcopi in locum demortui.
Silvanus is de quo prius dictum, qui sub Paulo
episcopo lucernam et capitulatam argenteam ultro
tradiderat, propositus est ut ordinaretur in ejus locum:
tunc a populo acclamatum est: Traditor est,
alius fiat; purum et integrum civem nostrum volumus.
Adversus hujus electionem reclamatum est a clero et
ab honoratis civibus; sed arenarii rustici aliique e
vili plebecula mercede conducti in area martyrum
honoratos cives incluserunt, ac sublatum Silvanum
a Muto arenario episcopum proclamarunt, quem Secundus
et alii episcopi qui Cirtam convenerant ordinavere.
A Silvano deinde, praesentibus episcopis,
Victor presbyter est ordinatus, qui ut fieret presbyter
 viginti folles Silvano dedit, quos ante cathedram
episcoporum positos, ipsi diviserunt inter se.
Haec omnia patefecit Nundinarius Silvani diaconus
iratus adversus episcopum suum a quo fuerat loco
motus. Quae res Purpurium Limatensem et alium
ejusdem factionis episcopum nomine Fortem impulit,
ut ad Silvanum et ad Cirtenses scriberent quavis
ratione Nundinarii diaconi exulceratum animum placari
oportere, ne quae sciebat palam faceret: quod
cum factum non fuisset, Silvanus harum rerum documenta
et testes exhibuit coram Zenophilo proconsule,
ut habent gesta.
Origo schismatis. Lucillae adversus Caecilianum rixae.---Quantumvis
Secundus Tigisitanus et Mensurius
Carthaginensis non bene concordarent, nihilominus
 tamen quamdiu vixit Mensurius, nullum inter eos
schisma erupit: at eo mortuo, ab iisdem episcopis
qui concilio Cirtensi adfuerant, ordinatione Majorini
quem Caeciliano prius ordinato opposuerunt, Carthaginensis
primum Ecclesia, ac postea tota Africa
in duas partes scissa est. Cujus divisionis origo et
causae accuratius et elegantius describi non possunt
quam ipsis Optati verbis. Hoc, inquit, (schisma)
apud Carthaginem post ordinationem Caeciliani factum
esse, nemo est qui nesciat: per Lucillam scilicet, nescio
quam foeminam factiosam: quae ante concussam
persecutionis turbinibus pacem, dum adhuc in tranquillo
esset Ecclesia, cum correptionem archidiaconi
Caeciliani ferre non posset: quae ante spiritalem cibum
et potum, os nescio cujus martyris, si tamen martyris,
 libare dicebatur: et cum praeponeret calici salutari os
nescio cujus hominis mortui, etsi martyris, sed necdum
vindicati, correpta, cum confusione, discessit irata.
Irascenti et dolenti, ne disciplinae succumberet, occurrit
subito persecutionis enata tempestas.
Mensurius ad curiam citatus ornamenta Ecclesiae
Botro et Celestio commendat.---4 Iisdem temporibus
Felix quidam diaconus, qui propter famosam nescio
quam, de tyranno imperatore tunc factam epistolam,
appellatus est, periculum timens, apud Mensurium
episcopum delituisse dicitur. Quem cum postulatum
Mensurius publice denegaret, relatio missa est, rescriptum
venit, ut si Mensurius Felicem diaconum non
reddidisset, ad palatium dirigeretur. Conventus non
 leves patiebatur angustias: erant enim Ecclesiae ex auro
et argento quamplurima ornamenta, quae nec defodere
terrae, nec secum portare poterat. Quae quasi fidelibus,
senioribus commendavit, commemoratorio facto, quod
cuidam aniculae dedisse dicitur: ita ut si ipse non rediret,
reddita pace Christianis, anicula illa illi daret,
quem in episcopali cathedra sedentem inveniret. Profectus
causam dixit: jussus est reverti: ad Carthaginem
pervenire non potuit.
Ordinatio Caeciliani in episcopum Carthaginensem,
nec non causae atque origo schismatis.---Tempestas
persecutionis peracta et definita est. Jubente Deo, indulgentiam
mittente Maxentio, Christianis libertas est
restituta. Botrus et Celestius, ut dicitur, apud Carthaginem
ordinari cupientes, operam dederunt, ut absentibus
 Numidis, soli vicini episcopi peterentur, qui ordinationem
apud Carthaginem celebrarent. Tunc suffragio
totius populi Caecilianus eligitur: et manus imponente
Felice Autumnitano, episcopus ordinatur. Botrus
et Celestius de spe sua dejecti sunt. Brevis auri et
argenti sedenti Caeciliano, sicuti delegatum a Mensurio
fuerat, traditur, adhibitis testibus. Convocantur supra
memorati seniores, qui faucibus avaritiae commendatam
ebiberant praedam. Cum reddere cogerentur, subduxerunt
communioni pedem. Non minus et ambitores, quibus
et ordinari non contigit: nec non et Lucilla, quae
jamdudum ferre non potuit disciplinam: cum omnibus
suis potens et factiosa foemina, communioni misceri
noluit. Sic tribus convenientibus causis et personis,
factum est ut malignitas haberet effectum. Schisma
 igitur illo tempore confusae mulieris iracundia peperit,
ambitus nutrivit, avaritia roboravit. Ab his tribus personis
contra Caecilianum causae confictae sunt, ut vitiosa
ejus ordinatio diceretur.
Quo tempore initium schismatis statuendum.---Contigere
isthaec post persecutionem peractam et libertatem
Christianis restitutam in Africa indulgentia
Maxentii, ac proinde postequam iste Africae potitus
est, quod non contigit nisi post mortem Maximiani
Herculii qui anno 310 e vivis sublatus est: postquam
Alexander qui tunc Praefecti Praetorio in Africa
vicem gerebat ac partes Galeni tuebatur a Rufio Volusiano
et Zena, quos cum copiis Maxentium in Africam
miserat, victus atque interfectus est, ut testes
 sunt Zozimus et Aurelius Victor. Hinc indulgentia
illa a Maxentio in Africam mitti non potuit, et libertas
per illum Christianis restitui ante annum 311,
quo anno persecutionem in Occidentis partibus finem
accepisse testatur Eusebius.
Visitator Ecclesiae Carthaginensi datus a Clericis Secundi.---Antequam
Caecilianus ordinaretur, jam Secundus
clericos Carthaginem miserat, qui licet ad
clericos Carthaginenses accedere noluerint, a Lucilla
suscepti visitatorem nominaverant, si fides habeatur
Augustino id narranti serm. XLVI, de Pastoribus
c. 15. Hoc tempore Ecclesiam quoque Carthaginensem
turbavit Donatus a Casis-nigris, qui, eodem
teste in Breviculo collationis diei 3 convictus est in
 concilio Romano: Caeciliano etiamnum diacono schisma
fecisse Carthagine.
Concilium 70 Numidarum Carthagini, Accusatio Caeciliani.---Secundus
et episcopi Numidiae vocati Carthaginem
ad ordinationem episcopi, invenerunt Caecilianum
jam ordinatum: aegre tulere se non expectatos,
inprimis Secundus Primas, conveniens esse
existimans ut princeps a principe, hoc est, Primas
a Primate ordinaretur. At Carthaginensis clerus et
populus, quibus jampridem Secundus et Numidae invisi
erant, hos excipere noluerunt; sed suscepti sunt
ab iis qui Caecilianum odio habebant, a Lucilla scilicet
et ejus fautoribus, a senibus illis quibus credita
fuerant ornamenta sacra, a Botro et Celestio qui indignabantur
ordinatos se non fuisse. Septuaginta fuerunt
 aut circiter episcopi Numidiae, Augustino teste,
et inter eos, omnes illi qui concilio Cirtensi adfuerant,
Traditores scilicet et homicidae, una cum Silvano
Cirtensi et Donato a Casis-nigris praecipuo dissensionis
incentore. Ad basilicam in qua Christiani
conveniebant, nullus accessit; sed in domo quadam
privata conventiculum suum habuerunt. Vocatus ab
iis Caecilianus, innocentia sua fretus, mandatum hoc
ipsis significat: Si est quod in me probetur, exeat accusator
et probet. Illo tempore, inquit, Optatus, a tot
inimicis nihil in eum potuit confingi: sed de ordinatore
suo, quod ab iis fulso Traditor diceretur, meruit
infamari. Iterum a Caeciliano mandatum est, ut si Felix
in se, sicut illi arbitrabantur, nihil contulisset, ipsi
tamquam adhuc Diaconum ordinarent Caecilianum.
 Tunc Purpurius solita malitia fretus, quasi et Caecilianus
filius sororis ejus esset, sic ait: Exeat huc quasi
imponatur illi manus in Episcopatu, et quassetur illi
caput de poenitentia. His rebus compertis, tota Ecclesia
Caecilianum retinuit, ne se tatronibus tradidisset.
Damnatio Caeciliani.---Absentem itaque damnaverunt
Caecilianum, quod vocatus adesse noluerat,
quod a Traditoribus esset ordinatus, et quod victum
afferre martyribus in custodia constitutis prohibuisse
dicebatur. Prolata in eum ejusque ordinatores dejectionis
atque excommunicationis sententia, in ejus
locum Majorinum, qui lector fuerat dum Caecilianus
erat archidiaconus, domesticum Lucillae ipsa suffragante,
et hujus argento corrupti (nam quadringentos
 folles eam propterea episcopis dedisse postea compertum
fuit) episcopum illicite ordinarunt: sic altare
contra altare erectum est: hinc schismatis ac dissensionis
initium.
Litterae synodi in Caecilianum. Divisio Africae. Caecilianus
in communione totius orbis permanet.---Post
sententiam prolatam, litteras, ut fieri solet, nomine
concilii ad Ecclesias Africanas miserunt, Tivore, ut
inquit Optatus, dictante conscriptas; quibus Caeciliani
ordinatores traditionis reos esse calumniabantur, Caeciliani
ordinationem irritam esse pronuntiabant, ac
omnes monebant ut ab ejus communione abstinerent,
et Majorinum pro legitimo agnoscerent Episcopo.
Creditum est a pluribus Africanis, numerosi concilii
 litteris in Caecilianum datis: hinc non tantum Carthaginensis,
sed et universa Africana Ecclesia in duas
partes est divisa; aliis Caeciliani innocentiam defendentibus,
et cum eo communionem retinentibus;
aliis stantibus a parte Majorini et a Caeciliani
communione discedentibus. At cum ad Ecclesias
transmarinas causam hanc deferre adversarii Caeciliani
tunc temporis ausi non essent, Caecilianus in
communione totius orbis Ecclesiarum permansit, e
contra vero Majorinus nullum habuit extra Africam
qui cum eo communicaret, aut illum pro episcopo
Carthaginensi haberet. Ad Caecilianum ab omnibus
transmarinis Ecclesiis communicatoriae mittebantur,
non autem ad Majorinum.
Constantinus Coecilianum pro legitimo episcopo
 agnoscit.---5 Quin etiam Constantinus imperator, qui
superato anno 312 Maxentio, Italiam et Africam imperio
suo adjunxerat, pecunias quas in sumptus ministrorum
Ecclesiae Catholicae provinciarum Africae,
Numidiae et utriusque Mauritaniae ex fisco largiebatur,
Caeciliano tamquam legitimo Carthaginensi
episcopo distribuendas commisit; et litteris ad eum
datis schismaticos acerbe perstringit, tamquam incompositae
mentis homines, id agentes ut sanctissimae
ac catholicae Ecclesiae populum improba atque
adulterina falsitate corrumpant; aitque se dedisse
in mandatis Anulino proconsuli et patricio vicario
praefectorum, ut hujus rei curam gerant; et si quos
hujuscemodi homines in hac amentia perseverare
contigerit, Caeciliano scribit, ut absque haesitatione
 supradictos judices adeat, idque ipsis referat, ut in
reos quemadmodum iis coram mandaverat, animadverterent.
Adversarii Coeciliani libellos dant proconsuli adversus
eum. Petunt ab imperatore sibi dari judices.---
Idem imperator ad Anulinum de immunitate clericorum
in Africa scribens, eos tantum a publicis functionibus
eximit, qui in Ecclesia catholica cui Caecilianus
praeest sanctissimae religionis ministrant. Acceptis
his litteris Anulinus Caecilianum et clericos
Carthaginensis Ecclesiae accersivit, perlectoque ipsis
imperiali praecepto eos hortatus est, ut unitate consensu
omnium facta, immunitate sibi concessa fruerentur,
et absque impedimento deinceps divinis rebus inservirent.
Verum post paucos dies quidam ex adversariis
 Caeciliani, adjuncta sibi populi multitudine,
proconsulem adiverunt atque duos libellos obtulere,
unum in aluta signatum, cujus haec erat superscriptio:
Libellus Ecclesiae catholicae criminum Caeciliani traditus
a parte Majorini: alterum sine sigillo cohaerentem
eidem alutae: petieruntque ut eos libellos ad
comitatum dirigeret. Ita rem refert ipse Anulinus in
relatione ad imperatorem data Carthagini XVII kal.
Maias Constantino Augusto Ill Cos., qui consulatus
incidit in annum aerae vulgaris 313. Libellos sibi
oblatos simul cum relatione ad imperatorem, ut
cuncta posset dignoscere, misit Anulinus. Caecilianum
interim in suo statu reliquit. Libellus sine signo
annexus alutae, non alius erat quam is quo sibi
 judices e Gallia dari postulabant, quem refert Optatus
conceptum his verbis: Rogamus te, Constantine, optime
imperator, quoniam de genere justo es, cujus pater inter
caeteros imperatores persecutionem non exercuit, et ab
hoc facinore, immunis est Gallia. Nam in Africa inter
nos et caeteros episcopos contentiones sunt; petimus
ut de Gallia nobis judices dari praecipiat pietas tua.
Datae a Luciano, Digno, Nasutio, Capitone, Fidentio
et caeteris episcopis partis Donati, aut potius Majorini,
ut observavimus hoc loco.
Constantinus dat judices tres e Gallia episcopos qui
Romae causam definiant una cum Miltiade Rom.
episcopo.---Constantinus imperator, accepta in Galliis,
ubi tum versabatur, relatione Anulini proconsulis,
et libellis eidem relationi adjunctis, permoleste
 omnino tulit, ut ipse ait in epistola ad Miltiadem:
In istis provinciis quas divina Providentia suae
devotioni spontanea deditione tradiderat, et in quibus
maxima erat populi, multitudo, plebem quasi in duas
partes divisam ad deteriora deflectere, et episcopos
inter se dissentire. Ut igitur dissidio finem imponeret
Constantinus, tres episcopos e Gallia judices dedit,
Maternum Agrippinensem, Reticium Augustodunensem,
et Marinum Arelatensem, qui cum Miltiade
Romano episcopo Romae rem judicarent. Simul
Anulino mandavit, ut Caecilianum cum decem episcopis
partis suae, et adversarios Caeciliani totidem Romam
navigare praeciperet, intra diem sextum nonas
octobris; ut illic episcopali judicio causa eorum disceptaretur.
Atque ut judices dati negotii plenissimam
 haberent cognitionem, exempla libellorum ab Anulino
missorum ad singulos eorum transmisit cum litteris
quibus eos hortabatur, ut causam hanc accuratissime
cognoscerent et ex praescripto justitiae judicarent.
Exstat ejus epistola ad Miltiadem data,
quae ipsum judicem ejus causae esse vult una cum Reticio,
Materno et Marino, collegis ejus.
Romam ex utraque parte mittantur. Concilium Romanum
sub Miltiade. Coecilianus innocens pronuntiatus;
in Donatum sententia lata.---Anulinus juxta mandatum
imperatoris Caeciliano et adversariis ejus
praecipit ut deni ex utraque parte Romam irent. Cui
mandato se parituros cum utrique promisissent, rei
certiorem fecit imperatorem. Ergo Caecilianus una cum
decem episcopis partis suae et totidem ex ejus adversariis
 (quorum antesignanus erat Donatus Casensis)
Romam venerunt: cumque huc etiam venissent tres
episcopi Gallicani judices a Constantino nominati,
hi una cum Miltiade et quindecim episcopis Italis,
quorum nomina et sedes refert Optatus, lib. I, § 23,
in domo Faustae in Laterano, (hoc est in ea parte
Laterani palatii quae Faustae imperatrici destinata
erat) Constantino III et Licinio iterum Coss. anno
313, sexto nonas octobris die, sexta feria convenerunt.
His novemdecim considentibus episcopis causa
Caeciliani et Donati coepit agitari. Res per triduum
acta est, assistentibus Notariis qui acta conficerent.
Primo die Caecilianus et accusatores ejus steterunt
se coram judicibus. De accusatorum personis tractatum
 est, et quidam eorum, quorum vita maculis
inquinata erat, secundum leges ab actione repulsi
sunt. A caeteris quaesitum ut testes et probationes in
Caecilianum producerent, tum illi nihil in eum proferre
potuerunt; sed id tantum allegavere Caecilianum
ab universa plebe Carthaginensi accusatum
fuisse. At judices hujus accusationis quae tumultuosis
solum clamoribus, nulla documentorum attestatione,
nulla testium fide nitebatur, rationem habendam
esse nequaquam censuerunt. Requisierunt ab
iis, ut certos accusatores et testes inducerent, qui simul
cum iis ex Africa venerant, et cum praesentes
fuissent, a Donato subtracti dicebantur, quia testificati
erant nihil habere se quod in Caecilianum dicerent.
Eos se exhibiturum ille promisit, atque ita
 mansit in pendulo Caeciliani causa. Donatus autem
Casensis accusatus et convictus est, Caeciliano
etiamnum archidiacono, schisma fecisse Carthagine,
et confessus se rebaptizasse et episcopis lapsis manum
imposuisse. Secunda die a quibusdam novus libellus
denuntiationis adversus Caecilianum datus est;
quo facto agitata rursum cognitio, et tamen nihil
quidquam in Caecilianum potuit probari. Eadem die
actum videtur de concilio septuaginta episcoporum
qui Caecilianum damnaverant, quorum quasi gravissima
opponebatur auctoritas. Adversus illos multa
dicta sunt: Traditores eos fuisse Caeciliani inimicos,
ambitiosos homines, Lucillae obnoxios et ejus pecunia
corruptos, aliaque ejusmodi: adversus Caecilianum
quod a Felice Aptungitano Traditionis reo ordinatus
 fuisset. Hae quaestiones plures et intricatissimae
erant, a quibus abstinendum esse sibi duxerunt
concilii Romani patres, ac de Caeciliano tantum
et Donato judicium ferre voluerunt. Hic iterum pollicitus
est se die sequenti idoneos testes criminum
Caeciliani exhibiturum: at cum promissis stare non
posset, ad judicium accedere amplius noluit. Itaque
tertia die Caecilianus omnium ore innocens pronuntiatus
est, et communio cum eo servata: e contra a
singulis in Donatum propria confessione convictum
sententiae latae sunt. In caeteros autem episcopos
qui Caecilianum damnaverant, nihil pronuntiatum,
nec ullus eorum a communione Ecclesiae expulsus est;
sed cunctis episcopis partis Majorini 6 optio data est,
ut si ad unitatem redire vellent, in suis honoribus
 permanerent, etiamsi extra Ecclesiam ordinati fuissent
a Majorino; ita ut ubicumque duo essent episcopi,
unus a Caeciliano, alter a Majorino ordinatus,
is confirmaretur qui prior esset ordinatus, alteri
vero plebs alia regenda provideretur. Haec ex Optato,
lib. I, § 24, et Augustino, ep. XLIII, et Breviculo collationis
diei 3 collegimus. His peractis, Miltiades et
reliqui episcopi quaecumque in concilio gesta fuerant,
una cum actis ipsius concilii ad imperatorem Constantinum
direxerunt, verbo etiam affirmantes quod
judicium suum fuisset pro rerum aequitate depromptum,
eosque potius noxae obnoxios esse dicentes
qui contra Caecilianum putaverunt quaedam commovere.
 Quid post synodum Romanam in Africa gestum.---Post istud judicium contugisse puto, quod narrat
Optatus, lib. I, § 26, his verbis: Eodem tempore
idem Donatus petiit, ut ei reverti licuisset, et nec ad
Carthaginem accederet. Tunc a Filumino, suffragatore
ejus, imperatori suggestum est, ut bono pacis Coecilianus
Brixiae retineretur: et factum est. Tunc duo episcopi
ad Africam missi sunt, Eunomius et Olympius.
Venerunt, et apud Carthaginem fuerunt per dies quadraginta,
ut pronuntiarent ubi esset Catholica. Hoc
seditiosa pars Donati fieri passa non est: de studio
partium strepitus quotidiani sunt habiti: novissima sententia
eorumdem episcoporum Eunomii et Olympii talis
legitur; ut dicerent illam esse Catholicam, quae esset in
toto orbe terrarum diffusa, et sententiam decem et novem
 episcoporum jamdudum datam, dissolvi non
posse. Sic communicaverunt clero Coeciliani, et reversi
sunt. De iis rebus habemus volumina actorum,
quod si quis voluerit, in novissimis partibus legat. Cum
haec fierent, Donatus ultro prior ad Carthaginem redit.
Hoc audito, Coecilianus ad suam plebem properavit.
Hoc modo iterum renovellatae sunt partes.
Novi tumultus Donatianae factionis adversus Coecilianum.---Itaque Donatianae factionis homines in pervicacia
sua permanentes, novos etiam tumultus per
Africam concitare coeperunt, et ex iis nonnulli imperatorem
adire ausi sunt, ac de novo Caecilianum accusare.
Quibus cum respondisset imperator: Frustra
id eos jactare cum res fuissent apud urbem Romam ab
idoneis ac probatissimis viris episcopis terminatae,
 obnixe ac pertinaciter responderunt, quod eorum omnis
causa non fuisset audita; sed potius iidem episcopi
quodam loco se clausissent, et prout aptum ipsis fuerat
judicassent.
Novae eorum ad imperatorem querelae. Gesta apud
Aelianum Africae proconsulem de innocentia Felicis
Aptungitani.---His permotus Constantinus imperator,
ut dissensionibus tandem aliquando finem imponeret,
causam Felicis Aptungitani in publico Africae
judicio examinari praecepit, et concilium priori longe
numerosius indixit in urbem Arelatensem, ut tota
Caeciliani causa iterum ad examen revocaretur.
Scripsit igitur ad Verum seu Verinum vicarium
Africae, ut de vita Felicis Aptungitani et de crimine
Traditionis cujus insimulabatur, publice inquireretur.
 Cum autem Verus incommoda valetudine teneretur,
Aelianus proconsul quaestionem habuit loco Vicarii,
Alfium Caecilianum qui tempore persecutionis curator
fuerat municipii Autumnitanorum, accersiri jussit
cum Ingentio scriba, Claudio, Saturnino, Calidio,
Gratiano, Superio stationario, Solone servo publico,
aliisque testibus ad quaestionem necessariis. Lecta
sunt acta municipalia, interrogati Saturninus et Calidius
junior curatores, Superius stationarius et Caecilianus
Duumvir, Ingentius quaestioni applicitus,
iisque omnibus auditis, hanc proconsul sententiam
pronuntiavit: Felicem religiosum episcopum liberum
esse ab exustione instrumentorum Deificorum manifestum
est, cum nemo in eum aliquid probare potuerit
 quod religiosissimas scripturas tradiderit vel exusserit.
Omnium enim interrogatio suprascripta manifestata
est nullas scripturas Deificas vel inventas, vel corruptas,
vel incensas fuisse. Hoc actis continetur quod Felix
episcopus religiosus illis temporibus neque praesens fuerit,
neque conscientiam accommodaverit, neque tale
aliquid fieri jusserit. Ingentius e contra convictus
quod Alfii Caeciliani epistolae nonnulla addidisset quibus
Felici crimen Traditionis imponebatur, in carcerem
conjectus est, et illic detentus donec Constantinus
anno sequenti Probiano proconsuli Aeliani successori
scripsit ut eum ad comitatum mitteret. Acta
illa confecta sunt ab Aeliano Volusiano et Anniano
consulibus XV kalendas martias, hoc est, die decima
quinta mensis Februarii anni 314 , quatuor mensibus
 post synodum Romanam.
Epistolae Constantini quibus Arelatense concilium
indicit.---Eodem anno, mense Augusto, habitum est
Arelatense concilium. Scripserat Constantinus ad
Aelafium , seu ut alii legunt, Ablavium, aut potius
Aelianum Africae proconsulem, ut Caecilianum cum
aliis episcopis quos ipse deligeret, necnon aliquos
alios ex provinciis Byzacena, Tripolitana, Numidia
et Mauritaniis, atque etiam aliquos ex ejus adversariis,
data evectione publica per Africam et Mauritaniam
inde ad Hispanias transportari juberet, ut intra
diem kalendarum Augustarum Arelatem pervenirent
Dederat etiam imperator litteras ad episcopos,
quos adesse concilio volebat, quibus mandabat
eis, ut accepto publico vehiculo, intra kalendas Augusti
 in urbem Arelatensem convenirent, quo statuerat
ex diversis ac prope infinitis locis episcopos
adesse, ut causa Caeciliani et Donatistarum jam judicata
auditis iterum partibus finiretur. Exemplum
hujus epistolae ad Chrestum Syracusanum scriptae
retulit Eusebius, cui similia fuisse exempla ad reliquos
episcopos missa par est credere. In eo quod ad
Chrestum directum est, potestatem illi facit adjungendi
sibi duos secundi ordinis, hoc est, ut existimo
presbyteros, diaconos, aut alios clericos, et tres
servulos itineris sui socios. Idem etiam caeteris
episcopis indultum esse ex eo constat, quod simul
cum episcopis concilio adfuerint et subscripserint
presbyteri, diaconi et alii clerici plures.
Nomina et numerus episcoporum concilii Arelatensis.
 ---De numero episcoporum concilii Arelatensis
certatur inter scriptores. Sexcentos fuisse scribit
Ado; sed levis admodum fidei scriptor in hoc negotio.
Ducentos fuisse suspicatus est Baronius ex corrupto
 Augustini loco, lib. I contra Parmenianum,
C. 5, ubi mentione facta Romani judicii sub Miltiade,
quem Traditionis 7 accusabant Donatistae, post sententiam
ab eo latam haec habebantur: Usque adeo
dementes sunt homines, ut ducentos judices apud quos
victi sunt, victis litigatoribus credant esse postponendos.
Existimavit scilicet Baronius, quod de ducentis
judicibus hic dicitur, pertinere ad concilium Arelatense;
cum tamen de Romano hic agatur, quod novemdecim
tantum haud dubie episcoporum fuit. At
in genuino Augustini textu de ducentis judicibus nihil
habetur; sed ut restitutum est ex veteri codice
Vaticano in postrema editione operum Augustini
legi debet: usque adeo dementes sunt homines, ut contra
judices apud quos victi sunt, victis litigatoribus
 credant. Quam lectionem hujus loci genuinam esse
patet: nam omnes codices manuscripti omittunt
postrema verba esse postponendos, quae a Lovaniensibus
adjecta sunt, ut sensum aliquem efficerent: et
cum vox contra forte ab Amanuensi per duplex ce
aut cc expressa fuisset, inde exscriptores numerum
ducentorum effecerunt. Ruit ergo ex omni capite
Baronii conjectura, et aliunde numerum episcoporum
concilii Arelatensis colligere oportet. Constantinus
in epistola ad Chrestum, ait jussisse se plurimos
ex diversis ac prope infinitis locis episcopos in
urbem Arelatensem intra Kalendas Augusti convenire;
quae verba concilium istud valde numerosum fuisse
videntur innuere. At primum in confesso est apud
omnes vocatos tantum fuisse ex Occidentis partibus
 quae Constantino parebant, et inter triginta tres,
quorum nomina in subscriptionibus leguntur, occurrunt
episcopi ex omnibus Occidentis partibus, Italia,
Apulia, Dalmatia, Galliis, Britanniis, Sardinia, Sicilia,
Hispania et Africa. Nihil autem vetat episcopos
tot diversarum regionum dicere ex diversis ac
prope infinitis locis congregatos. Deinde utrum
omnes episcopi a Constantino vocati adfuerint incertum
est. Duplex tantummodo monumentum est ex
quo episcoporum, qui ad concilium istud convenere,
numerus et nomina possint colligi, nempe superscriptio
epistolae concilii ipsius et subscriptiones
concilii. At superscriptionis certior auctoritas, nam
variant subscriptiones, suntque non parum perturbatae
atquae corruptae: sed par utrobique episcoporum
 numerus, qui triginta tres non excedit et eadem
fere nomina, atque unum ex altero illustratur
et emendatur. In superscriptione primus occurrit
Marinus Arelatensis, sequitur Acratius, qui melius
 in subscriptionibus Agraetius Trevirensis, Theodorus
Aquileiensis, Natalis presbyter civitatis Ursolensium
forte Urgelitanae, Proterius Capuensis episcopus,
Vocius Lugdunensis, Verus Viennensis, Probatianus
seu Probatius presbyter Tarraconensis, Caecilianus
Carthaginensis, Faustinus presbyter de civitate
Arausicorum, Surgentius episcopus civitatis Pocofeltis,
forte vici Biltensis in Africa, Gregorius Portuensis,
Reticius Augustodunensis, Ambitausus seu
Imbetausus Remensis, Termatius presbyter de civitate
Bastigensium, Merocles Mediolanensis, Pardus
Arpitanus, Adelfius de colonia Londinensium,
Hibernius forte Eborius Eboracensis, Fortunatus
episcopus Caesariensis in Mauritania, Aristasius
forte Anastasius Beneventinus seu Beneventensis,
 Lampadius Utinensis, Vitalis Verensis in Africa proconsulari,
Maternus Coloniensis, Liberius Emeritensis,
Gregorius alter cujus nomen et locus non
exstant in subscriptionibus, Crescens qui forte idem
cum Chresto Syracusano, Avitianus Rotomagensis,
Dafnus Vasionensis, Orientalis Burdegalensis, Quintasius
Calaritanus, Victor Uticensis, et Epictetus Centumcellensis.
Horum omnium nomina, episcoporum
esse existimans Valesius, tres ac triginta episcopos
synodo Arelatensi adfuisse inde collegit. At cum
inter istos triginta tres quatuor presbyteros fuisse
constet ex subscriptionibus, nempe Natalem, Probatium,
Faustinum, Termatium, residui sunt
episcopi tantum vigintinovem, quibus addendi sunt
ex subscriptionibus Oresius Massiliensis, Mamertinus
 Elosatium, Restitutus Londinensium, Faustus
Tuburbitanus, et Victor a civitate Legisvolumini seu
Legensis in Numidia, quorum nomina praetermissa
sunt in superscriptione epistolae synodicae. Inde
exurgit numerus episcoporum triginta quatuor, quibus
addendi sunt quindecim presbyteri, viginti
quinque Diaconi, sex Exorcistae, et duo Lectores,
quorum nomina in subscriptionibus leguntur. Haec de
numero Patrum qui concilio Arelatensi interfuerunt.
Concilii Praeses. Decreta Concilii Arelatensis.---Praefuit
consessui Marinus Arelatensis, cujus nomen
primum legitur in superscriptione epistolae synodicae.
Adfuere alii duo judices qui in priori judicio sederant
Maternus et Agraetius. Sylvester qui Miltiadi
Romano pontifici successerat, cum ab urbe recedere
 minime potuisset, illuc Claudianum et Vitum
presbyteros legatos misit qui vices suas implerent
cum duobus diaconis. Porro etsi ex omnibus Occidentis
partibus ad hoc concilium episcopi convenerint,
major tamen eorum pars ex Galliis; nam sexdecim
episcopi Gallicani in subscriptionibus numerantur.
Congregati igitur episcopi in civitate
Arelatensi kalendis Augusti, Volusiano II, et Anniano
Coss. anno 314, causam Caeciliani rursum examinarunt.
Praesens erat reus, praesentes accusatores, de
quibus haec ait concilium in epistola Synodica:
Graves ac perniciosos legi nostrae atque traditioni
effrenatae mentis homines pertulimus, quos et Dei
nostri praesens auctoritas et traditio ac regula veritatis
 ita respuit, ut nulla in illis aut dicendi ratio subsisteret,
aut accusandi modus ullus, aut probatio conveniret.
Innocens itaque ab eorum calumniis pronuntiatus
est Caecilianus, ipsi vero, judice Deo et
matre Ecclesia, verba sunt epistolae synodicae concilii,
quae suos novit et comprobat, aut damnati sunt,
aut repulsi: damnati scilicet accusatores praecipui
ac schismatis auctores, caeteri a communione pulsi
donec ad Ecclesiam catholicam redirent, quo in casu
indultum est iis qui clerici erant inter Donatistas,
ut in gradu suo manerent, et circa episcopos idem
statutum quod prius in concilio Romano, ut in locis
ubi unus erat tantum episcopus partis Majorini, is
ibi permaneret. Ubi vero, unus communionis Caeciliani,
alter Majorini, is ibi confirmaretur qui prior
 foret ordinatus, alteri vero plebs alia regenda committeretur,
aut servato Episcopi honore et dignitate
in eadem Ecclesia permaneret, ac Collega decedente
in ejus locum succederet. Ea de causa concilium
in epistola synodica ad Sylvestrum innuit se mitius
cum schismaticis egisse, sic ad eum scribens:
Utinam, frater dilectissime, ad hoc tantum spectaculum
interesse tanti fecisses: profecto credimus quia in
eos severior fuisset sententia prolata, et te pariter nobiscum
judicante, coetus noster majori laetitia exultasset.
Canones concilii Arelatensis.---Peracto judicio
causae propter quam convocati erant in urbem Arelatensem
episcopi, non haec tantum sibi tractanda
esse existimarunt ad quae fuerant invitati, sed et
praeterea ut Ecclesiis suis consulerent, leges in provinciis
 suis observandas edere decreverunt. Conditi
sunt itaque ab ipsis canones viginti duo, et ad Sylvestrum
papam transmissi, ut per eum qui primae ac
praecipuae orbis Ecclesiae praeerat, caeteris Ecclesiis
innotescerent.
Canones Concilii adversus traditores et de baptismo
haereticorum.---Ex
his canonibus duo sunt praecipue
qui ad praesentem causam pertinent, decimustertius,
quo cavetur: 8 ut qui scripturas sanctas tradidisse
dicuntur, vel vasa dominica, vel nomina fratrum
suorum, ab ordine cleri amoveantur; sed quia
multi sunt qui contra Ecclesiasticam regulam pugnantes
per testes redemptos putant se ad accusationem
admitti debere, statuitur ut non admittantur, nisi ex
actis publicis docuerint, crimen Traditionis ab eis quos
 accusant fuisse commissum. Eorum vero qui a Traditoribus
ordinati fuerant ordinatio irrita non esse pronuntiatur,
nec quidquam ordinatis obesse. Quae duo
ad causam Caeciliani pertinent, primum quia Traditionis
crimen quod ejus adversarii Felici, Mensurio,
aliisque catholicis episcopis intentabant, ex actis
publicis probare minime poterant, sed tantum vulgi
rumorem aut testes pecunia corruptos ad eos infamandos
allegabant. Alterum, quia Caeciliani ordinationem
potissimum impugnabant, eo quod esset a
Felice Aptungitano Traditionis reo aliisque episcopis
Traditoribus ordinatus: quae ratio nullius erat
roboris, statim atque Traditoris ordinatio irrita non
erat. Alter canon qui causam Afrorum spectat, est
 octavus, de Baptismo haereticorum, cujus haec verba
sunt: De Afris, quod propria lege sua utuntur ut rebaptizent,
placuit ut si ad Ecclesiam aliquis de haeresi
venerit interrogent eum symbolum, et si perviderint
eum, in Patre, et Filio, et Spiritu sancto esse baptizatum,
manus ei tantum imponatur ut accipiat Spiritum
sanctum. Quod si interrogatus non responderit hanc
Trinitatem, baptizetur. Quo canone usus rebaptizandi
eos qui ad Ecclesiam veniebant in Africa receptus
ad eos tantum haereticos restringitur, qui
Trinitatem non agnoscebant, ac proinde in Patre,
et Filio, et Spiritu sancto non erant baptizati, hoc
est, in illa fide Trinitatis. Non enim dicit concilium
ut interrogentur de forma baptismi, sed de fide:
interrogent eum symbolum . . . . . Quod si interrogatus
 non responderit hanc Trinitatem baptizetur. Huic
definitioni consentanea videtur Optati de baptismo
haereticorum sententia, qui fatetur, lib. I, § 10, ea
omnia quae Parmenianus dixerat de vitioso et irrito
baptismo, ad baptismum eorum haereticorum pertinere
qui falsaverunt symbolum ac de Trinitate prave
sentiunt; eamdemque Trinitatis fidem, lib. V, § 3, 4,
et 8, in suscipiente requirit; ac demum ibidem Donatistas
reprehendit quod postquam homo interrogatus
in baptismate responderat fidem Trinitatis, iterum
post illud unum credo exigerent alterum credo. Quidquid
sit canon Arelatensis de quo agimus speciatim
non est conditus adversus Majorini partem, sed circa
legem Afris propriam de rebaptizandis iis qui ab
haereticis baptizati fuerant cum ad Ecclesiam veniebant,
quam concilium hoc canone temperavit.
 Epistola synodica concilii Arelatensis.---Qui convenerant
in urbem Arelatensem episcopi, antequam
discederent, synodicam epistolam ad Sylvestrum
scripsere, qua ipsum eorum quae gesserant certiorem
faciunt, et simul canones a se conditos ipsi
transmittunt, ut per eum caeteris Ecclesiis innotescerent.
Ad imperatorem quoque scripserunt, et ab
eo licentiam abeundi petiere. Interim quidam ex
parte Majorini Constantinum adierunt ad judicium
ejus provocantes , quorum appellationem primum
detestatus est Constantinus, in haec verba prorumpens:
O rabida furoris audacia! sicut in causis
Gentilium fieri solet, appellationem interposuerunt.
Indignatus scilicet eos episcoporum judicio non stare,
et ad saecularia judicia provocare, suumque postulare
 judicium. Scripsit igitur ad episcopos concilii Arelatensis
horum hominum pervicaciam acerbe perstringens,
laudans concilii judicium, et episcopos
 rogans ut exemple Christi patientiam adhiberent
data schismaticis adhuc optione eligendi utrum mallent,
ita ut si eos in proposito perseverare animadverterent,
protinus ad proprias sedes redirent. Denique
in eadem epistola monet eos misisse se Arelatem
officiales suos qui pertinaces ad comitatum perducerent,
et dedisse litteras ad Vicarium Africae, ut
quotquot ejus insaniae similes invenerit, statim eos
ad comitatum dirigat, ut sic tandem aliquando turbis
et dissensioni finis imponeretur.
Appellatio Donatistarum ad imperatorem. Caecilianus
et ejus adversarii vocati.---His
acceptis nuntiis,
multi ex parte Donati imperatoris iram veriti
cum Caeciliano in concordiam rediere. Qui vero pertinaciores
fuere, ad comitatum perducti sunt: hi
 partim per se, partim per suffragatores quos in palatio
habebant, imperatorem interpellare non destiterunt,
ut ipse inter partes judicium ferret. Quod
cum primo aversatus esset Constantinus, tandem
continuis Donatistarum aditionibus victus cessit,
utque ipsis os prorsus occluderet, de Caeciliani innocentia
judicium ferre constituit. Ac primum quidem
Caecilianum ex Africa accersere decreverat, sed
mutata, ad petitionem Donatistarum episcoporum,
sententia, episcopos partis Donati qui in comitatu
erant in Africam reverti jussit, ut illic causa omnis
quae ipsis adversus Caecilianum competebat ab amicis
seu judicibus quos elegisset, cognosceretur et
finiretur. Verum imperatori paulo post in mentem
venit timendum esse, ne si in Africa causae hujus
cognitio institueretur, a turbulentis quibusdam e
 Donatistarum factione perturbaretur judicium, nec
secundum veritatem ferretur, aut si res bene judicata
esset, ut erant obstinati animi, judicio acquiescere
recusarent; mutato consilio statuit, ut Caecilianus
potius et ejus adversarii accerserentur ad comitatum;
ut ipse inter eos judicium ferret. Scripsit igitur
tum ad Caecilianum, tum ad episcopos ejus adversarios,
ut Romam ad se venirent, qua in urbe
morabatur mense Augusto anni 315, ut ex codice
Theodosiano liquet. Extat hujus epistola ad episcopos
Caeciliani adversarios, in qua postquam mutati
consilii rationem reddidit, pollicetur ipsis quod si
praesente Caeciliano vel unum e criminibus quorum
eum accusabant probare potuerint, perinde id apud
se futurum ac si universa quae ei intenderant probata
 essent. Eodem tempore videtur scripsisse ad Probianum
Africae proconsulem , ut Ingentium decurionem
Ziquensium 9 qui Felicis epistolam adulterasse
 convictus erat coram Aeliano proconsule Probiani
praedecessore, atque ideo hujus jussu in carcerem
conjectus fuerat, ad comitatum sub idonea prosecutione
mitteret, ut illis, inquit, qui impraesentiarum
agunt, atque diuturnis diebus interpellare non desinunt
audientibus, et coram assistentibus apparere et intimari
possit frustra eos Caeciliano episcopo invidiam comparare,
atque adversus eum violenter insurgere voluisse.
Ita enim fiet, ut omissis sicut oportet ejusmodi contentionibus
populus sine dissensione aliqua religioni propriae
cum debita veneratione deserviat. Die dicta Caecilianus,
nescio quam ob causam, Romae sicut jussus
erat non occurrit; tum hujus adversarii qui ad comitatum
redierant imperatorem interpellarunt ut in
Caecilianum velut contumacem sententiam ferret.
 Sed imperator dilatione data, praecepit ut eum Mediolanum
sequerentur. Tum vero quidam aegre ferentes
quod Constantinus Caecilianum absentem damnare
noluisset, ipsumque Caeciliano favere ac sibi
infensum esse suspicati, fuga se subtrahere coeperunt.
Quod ubi cognovit providus imperator reliquos ab
officialibus custoditos Mediolanum perduci jussit.
Qui autem sese furtim e comitatu subtraxerant, cum
in Africam pervenissent, novos illic tumultus excitarunt.
Eorum dux ac signifer erat Menalius ille truculentus
homo de quo superius dictum est, qui in
veteri insania perseverans seditionem excitare paratus
erat, ni Domitius Celsus, Africae Vicarius, tumultum
quem apparabant inhibuisset. Hujus rei certior
factus a Celso Constantinus, scripsit ad eum ut Caeciliano
 et ejus adversariis palam faceret se venturum
propediem in Africam, atque ibi inter partes laturum
 esse judicium, facta diligenti inquisitione, ac seditiosos
et irreligiosos puniturum esse. Hoc consilio
Donatistarum episcopos Lucianum, Capitonem. Fidentium
et Nasutium cum Mammario presbytero qui
in Gallias jussu imperatoris venerant ut Caecilianum
accusarent, ad lares proprios redire permisit, eisque
tractoriam cum annonaria ad Arelatensem usque
portum ut inde in Africam navigarent, dari jussit a
praefectis Praetorio; qui hujus rei certiorem fecerunt
Celsum Africae Vicarium litteris datis IV Kalendas
Maias anni 316 .
Judicium Imperatoris in gratiam Caeciliani.---Tandem
Constantinus omisso in Africam transeundi consilio
causam Caeciliani judicare statuit. Cum igitur
Caecilianus et ejus adversarii Mediolanum venissent,
 ubi degebat Constantinus mense Novembri anni 316,
de causa, remotis omnibus arbitris, cognovit imperator
ac auditis utriusque partis allegationibus et omni
controversia diligentissime discussa et examinata, cum
nullum e criminibus quae Caeciliano objiciebantur ab
accusatoribus ejus probari potuisset, ipsum innocentem,
illos calumniosissimos esse pronuntiavit,
et de hoc judicato rescriptum misit ad Eumalium
Africae Vicarium, datum IV Idus Novembres, Sabino
et Rufino Coss. anni 316.
De Donato Carthaginensi.---Interim Majorinus e
vivis excessit et in ejus locum ab episcopis communionis
ejus ordinatus est Carthagini Donatus, non
ille jam toties memoratus Donatus Casarum-nigrensium
episcopus, sed alius ejusdem nominis qui principatum
 sibi apud suos arrogavit et a quo Donatiani
nomen accepere . Vir erat litterarum humaniorum
 peritus, eloquens, eruditus, morum integritate ac
temperantia commendabilis, sed elati adeo animi,
ut nullum hominem sibi comparandum arbitraretur,
suae partis episcopos loco mancipiorum haberet,
ac mortales cunctos, ipsos etiam imperatores
et magistratus ab eis constitutos contemneret. Is
tantum apud suos auctoritatis obtinuit, ut eum omnes
impense colerent, per eum jurarent, et in ore
populi non diceretur episcopus, sed Donatus Carthaginis.
Totam ille Africam in duas partes divisit,
quarum unam partem suam ipse dici voluit, ita ut
ab iis qui ex diversis Africae provinciis Carthaginem
veniebant, non quaereret illud quod humana fert
consuetudo de pluviis, de pace, de proventu anni,
sed illius ad singulos quosque venientes haec essent
 verba: Quid apud vos agitur de parte mea? Ac deinceps
non modo communionis ejus homines vulgo
Donatistae dicti sunt, sed et ipsi in judiciis et actis
publicis professi sunt se esse de parte Donati. Quod
cum ipsis exprobratum fuisset in collatione Carthaginensi,
licet nomen istud repudiarint, de Donato
tamen tamquam auctore suo sic magnifice locuti 10
sunt per os Petiliani: Donatum autem sanctae memoriae
martyrialis gloriae virum, praecessorem scilicet
nostrum (nota haec verba quibus non unius tantum
Carthaginensis episcopi, sed omnium hujus partium
episcoporum praecessor appellatur), ornamentum Ecclesiae
istius civitatis loco suo meritoque veneramur.
Nec vero auctoritate sua tantum atque diversis artibus
schisma in tota Africa propagavit, verum et
 scriptis illud propugnare aggressus est. Exstabant
enim tempore Hieronymi multa ejus opuscula ad
suam haeresim pertinentia, et de Spiritu sancto liber
quem Ariano dogmati congruentem fuisse testatur.
De ejusdem scriptis loquens S. Augustinus,
observat etiam illum haud catholicam de Trinitate
habuisse sententiam; et quamvis ejusdem substantiae,
minorem tamen Patre Filium, et minorem Filio
putasse Spiritum sanctum. Verum, inquit idem,
in hunc quem de Trinitate habuit ejus errorem Donatistarum
multitudo intenta non fuit, nec facile in eis
quisquam qui hoc illum sensisse noverit, invenitur.
Nonnullos tamen idem cum Donato sensisse alibi
(ep. 185 ad Bonifacium comitem) testatur Augustinus;
sed omnes fere idem omnino profiteri se credere
 de Patre et Filio et Spiritu sancto, quod Catholica
credit Ecclesia. Quamquam aliqui ex ipsis
volentes sibi Gothos conciliare, quando eos videbant
posse aliquid, dicebant hoc se credere quod illi credunt.
Sed, inquit Augustinus, majorum suorum auctoritate
convincuntur, quia nec Donatus ipse sic credidisse
asseritur, de cujus parte se esse gloriantur.
Hinc forte Epiphanius et Theodoritus Donatianis
Arianorum errorem affingunt. At nulla cum illis de
dogmatibus fidei fuit quaestio, sed tantum de sola
communione, de Ecclesia, et sacramentorum quae in
ea administrantur auctoritate. Circa hoc postremum
 caput subscripserat epistolam Donatus in qua hoc agebat
ut nonnisi in ejus communione baptisma Christi esse
credatur, contra quam librum scripserat Augustinus,
qui jam non exstat, sed cujus argumentum
refert Retractationum, lib. I, c. 21.
Leges Constantini de Donatistis.---Crescente Donatistarum
numero et furore, Constantinus imperator
contra illos severissimam legem tulit, qua basilicas
et loca in quibus congregabantur, ipsis jussit
auferri ac fisco vindicari. Sed ista severitate non
modo non repressa, sed et accensa est illorum insolentia,
tantumque abfuit quin ad Ecclesiae Catholicae
sinum reducerentur, ut e contra in eam acrius ac
petulantius saevierint. Quod cum accepisset Constantinus,
ad universos episcopos et ad plebem Ecclesiae
 Catholicae per Africam epistolam prudentem
admodum et mansuetam scripsit, qua dicit se quod
fides debuit, quantum prudentia valuit, prout puritas
potuit tentasse per omnia humanitatis et moderationis
officia, ut pax sanctissimae fraternitatis per concordiam
stabilita teneretur. Sed quia ob pervicaciam quorumdam
non potuerit id assequi ita esse consilia moderanda,
ut donec coelestis medicina procedat, patienter
sustineantur ea quae nequissimi homines tentant et faciunt,
et nihil ex reciproco reponatur injuriae, vindicta
eorum Deo servata. Quod si observetur, sperare se ut
cito per gratiam summi Dei languescentibus eorum
institutis vel moribus qui se miserrimae contentionis
vexillarios praebent, turbae conticescant. Verum quos
non represserat severitas, nec domare potuit mansuetudo
 ac lenitas optimi principis, immo ex ejus
indulgentia majorem sumentes audaciam, gravius
in dies Catholicos vexarunt. Eo tempore videntur
orti Circumcelliones, rustici et feri homines, ita
dicti quod circum cellas discurrerent, Catholicos
ad nutum Donatistarum episcoporum vexantes et
compilantes, adeo ut quosdam etiam ex illus occiderent;
atque ad eos videntur pertinere haec verba
Constantini in epistola modo laudata: Cum debeat
fides nostra confidere quidquid ab hujusmodi hominum
furore patietur, martyrii gratia apud Deum esse valiturum.
Gesta coram Zenophilo.---Inter Donatistarum antesignanos
erat Silvanus Constantiniensium episcopus
ordinatus, uti diximus, a primis auctoribus
 schismatis, cum tamen diaconus Traditionis crimine
maculatus fuisset. Nundinarium habebat diaconum
arcanorum omnium hujus sectae conscium. Quem
cum Silvanus excommunicasset et cum eo in gratiam
redire renuisset, palam is omnia fecit, ac imprimis
Silvanum fuisse Traditorem, et pecuniam a Lucilla
datam ut Majorinus ordinaretur episcopus. Quae duo
cum magni momenti essent, et causae Donatistarum
multum officerent (inde enim sequebatur eos hujus
criminis reos esse cujus Ecclesiam insimulabant et
Majorini ordinationem vitiosam esse constabat), horum
probationem gestis publicis et coram judice
 fieri postularunt Catholici. Res demandata est Zenophilo
consulari Numidiae et acta idibus Decembris
Constantino Maximo Augusto VI et Constantino Juniore
Nob. Caesare Coss. qui fuit annus Christi 320.
Prolata sunt acta Munatii Felicis curatoris Cirtensium
Diocletiano VIII et Maximiano VII Coss., XIV
Kalendas Junias, ex quibus constitit a Silvano ultro
traditas esse lucernam et capitulatam argenteas.
Lectae sunt litterae Purpurii Limatensis, Fortis et
alterius episcopi in gratiam Nundinarii; ex quibus
intelligebatur quantum timerent ne Nundinarius ea
quae sciebat, patefaceret. Producti testes qui Silvanum
invitis Cirtensis populi primoribus et honoratis
ab Arenariis proclamatum Episcopum et deinde
ordinatum esse, quique tunc eum palam Traditionis
 accusatum fuisse affirmarunt. Addiderunt pecuniam
datam Silvano et episcopis a Victore ut presbyter
ordinaretur, et cupas aceti sublatas e templo Serapis
a Silvano et Purpurio episcopis, necnon a Dontio
et Superio presbyteris et Luciano diacono. Auditi
etiam testes de data a Lucilla Numidis episcopis pecunia
ut episcopus ordinaretur Majorinus. Istorum
partem maximam gestorum habemus; sed deest judicium
Zenophili, quo tamen Silvanum Traditorem
declaratum fuisse certum est. Nam statim Silvanus
in exilium pulsus est, non quod Ursatio et Zenophilo
persequentibus communicare noluisset, ut aiebat Cresconius,
sed, ut asserit Augustinus, lib. III contra
hunc Donatistam, cap. 30: Quia cum Traditor fuisset,
permanere etiam haereticus voluit, ut falsum honorem
 in ipsa parte Donati haberet, qui habere in Catholica
nullum posset tam manifestis Traditionis suae
gestis publico judicio reseratis. Inde etiam constat eo
tempore Ursatium comitem in Africa Donatistarum
furori sese opposuisse, et pro Catholicis adversus eos
militasse: unde hunc tamquam primum tempestatis
in se concitatae auctorem traducebant Donatistae.
Preces Donatistarum ad Constantinum quibus annuit.
---Cum igitur Ursatius Donatistas furere non
sineret et ad Catholicam Ecclesiam compelleret, libellum
dederunt anno 321 Constantino imperatori,
quo poscebant ut libere ipsos agere, nec invitos ad
communionem Caeciliani cogi vellet, adjicientes nullo
modo se communicaturos Antistiti ipsius nebuloni, paratosque
esse potius perpeti quidquid eis facere voluisset;
 Caecilianum designantes quem Antistitem Imperatoris
appellant, quia eum innocentem esse pronuntiaverat
et pro legitimo Episcopo Carthaginensi
habebat. Orabant etiam imperatorem in hoc libello,
ut Silvanum et collegas ab exilio revocaret. Ad haec
non modo 11 non exarsit uti jure potuisset clementissimus
imperator, sed e contra ipsis quaecumque
poscebant solita benignitate indulsit; rescribens ad
Valerium seu Verinum vicarium Africae, ut libere
eos agere sineret et eorum furorem Deo vindici dimitteret:
simul in exilium pulsos ad propria redire
permisit. Hoc rescriptum datum fuit V Maii anni
330.
Catholicorum a Donatistis vexatio. Leges Constantini
 in gratiam Catholicorum.---Nimia haec imperatoris
lenitas fecit ut Donatianae factionis homines liberius
in Catholicos grassarentur, praesertim in Numidia,
ubi numerosior et validior erat pars Donati.
Inter alia vero basilicam quam in civitate Constantina
Numidiae Metropoli (quae ante Cirta dicebatur)
fabricari jusserat Imperator, per vim invaserunt, et
frequenter tum a Catholicis Episcopis, tum a judicibus
ex imperatoris jussu commoniti eam reddere
recusarunt. Quin etiam decuriones ac primores civitatum
malignis suggestionibus incitarunt, ut lectores
et hypodiaconos ac caeteros clericos Ecclesiae catholicae
ad decurionatum et functiones publicorum
munerum revocarent. Quamobrem episcopi Ecclesiae
catholicae per Numidiam ad imperatorem scribere
 compulsi sunt, ejusque auxilium implorare. Et
quoniam Imperatoris animum ad lenitatem et patientiam
pronum noverant, nullam de inimicis vindictam
poposcerunt, nec vi et auctoritate imperatoris
basilicam sibi reddi postularunt, sed alium locum
sibi ex fisco concedi, ut ibi novam Ecclesiam aedificarent.
Imperator multis invectus in Donatistarum
factionem et laudata prolixe Catholicorum Episcoporum
patientia, quod hi petebant indulsit, et statim
litteras dedit ad Rationalem, ut locum ad fiscum
pertinentem Ecclesiae catholicae in dominium traderet,
et ibi ex fisci sumptu basilicam erigi praecepit.
Consulari quoque mandavit, ut in hujus Ecclesiae
fabricatione Episcopos adjuvaret, ac Lectores Ecclesiae
Catholicae, hypodiaconos et reliquos clericos ad
 munera et decurionatum cogendos non esse statuit,
et eos qui Donatistarum instinctu ad illa vocati fuerant,
jussit ab iis absolvi. Exstat lex illa in codice
Theodosiano, leg. 7, de episcopis ad Valentinum
consularem Numidiae iisdem fere verbis concepta
quae referuntur in epistola Constantini ad episcopos
Numidas; suntque hujusmodi: Lectores divinorum
apicum et hypodiaconi caeterique clerici qui per injuriam
haereticorum ad curiam devocati sunt, absolvantur,
et de caetero ad similitudinem orientis minime ad
curias devocentur, sed immunitate plenissima potiantur.
Data haec lex est sicut et epistola Nonis Februariis
Serdicae. Sed consulum nomina quae non sunt
adscripta in epistola, in lege reperiuntur, Gallicani
scilicet et Symmachi quorum consulatus incidit in
 annum 330. Atque hinc epistolam illam Constantini,
totumque illud de basilica Constantiniensi negotium
cum nupero scriptore exquisitae eruditionis ad hunc
annum referimus, potiusquam ad annum 317 aut
318, quibus haec contigisse suspicatus erat Henricus
Valesius.
Dogmata Donatistarum.---Cum Donatistae totius
orbis Ecclesias Caeciliani communioni adhaerere et a
sua alienas esse intellexissent, eo temeritatis processerunt
ut dicerent Ecclesiam catholicam in sola
parte sua permansisse et in aliis orbis partibus quasi
contagione communionis exstinctam. Cumque veteri
Africanorum placito pertinacius adhaererent extra
veram Ecclesiam, baptismum et alia sacramenta irrita
 esse, cunctos ad se venientes qui in Ecclesiis
quas adulterinas esse arbitrabantur baptizati erant,
iterum baptizari jusserunt, sacrificia et omnia Catholicorum
sacra tamquam impura detestabantur,
Eucharistiam ab ipsis consecratam tamquam rem
profanam conculcabant, chrismatis confectionem,
sacram unctionem, ordinationes, aliaque omnia sacramenta
irrita esse censebant, altaria velut polluta
immundis eorum sacrificiis radebant aut exurebant,
calices frangebant, parietes et pavimenta Ecclesiae
aqua lavabant; episcoporum sacerdotia, virginum
vota apud Catholicos emissa nullius roboris esse
censebant; ac demum Catholicorum communionem
prorsus abhorrebant. Haec et alia eorum documenta
consectaria erant falsae illius persuasionis, quod Ecclesia
 per totum orbem periisset, et veteris Afrorum
episcoporum doctrinae, quod extra Ecclesiam nihil
ratum ac validum fieri posset. Ecclesiam autem periisse
aiebant, quod Caecilianum a Felice Aptungitano
ordinatum Traditionis reo et alios Traditores,
ut asserebant, manifestos pro episcopis habuisset et
a communione sua non expulisset. Existimabant
scilicet Ecclesiam veram ex solis hominibus in speciem
sanctis et justis constare debere; fatebantur
quidem in Ecclesia malos cum bonis esse permixtos,
sed occultos tantum, non autem publicos et manifestos.
Haec erat equidem primaevae Ecclesiae disciplina,
ut iis qui idololatris aliisque peccatoribus
criminum reis ab Ecclesia expulsis communicarent,
communio denegaretur: ac ita initio schismatis cum
 damnatus foret a concilio septuaginta episcoporum
Caecilianus, excusari poterant nonnulli ex iis qui cum
ipso communicare renuebant. Verum cum judiciis
subsequentibus innocens pronuntiatus est, nullus
nisi pervicax communionem ejus fugere potuit, cum
praesertim damnatus fuisset a judicibus ad quos istud
judicium non pertinebat. Postquam vero universae
Ecclesiae extra Africam ei communicarunt, asserere
Ecclesiam Catholicam propterea periisse summae dementiae
erat. Qui primi adversum Donatistas egerunt,
in id unum intenti fuere ut Caecilianum et
ejus ordinatorem Felicem a criminibus objectis purgarent;
atque ita ostenderent se merito cum eis
communionem fovere; e contra vero adversarios
suos Traditores esse, aut Traditorum filios. At succedente
 tempore in id incubuerunt Ecclesiae defensores,
ut probarent fieri non posse ut Ecclesia catholica
de toto orbe periisset, et in sola parte Donati,
hoc est, in paucis Afris substitisset. Quo probato jam
constabat baptismum aliaque sacramenta a Catholicis
collata rata esse et valida. Sed id insuper molitus
est Augustinus, et aliqua ex parte ante eum Optatus,
ut ostenderent baptismum fore validum etiamsi
a schismaticis aut haereticis conferretur, ac proinde
duplici ex capite peccare Donatistas, dum baptizatos
a Catholicis rebaptizabant; primum quod baptismum
verae Ecclesiae rejicerent: secundo, quod baptismum
legitimum a quocumque collatum foret iterarent.
Concilium Donatistarum adversus iteratum Baptisma.
 ---Nec vero fuit unanimis omnium Donatistarum
de baptismi iteratione sententia. Scripsit enim
Tichonius Donatista, referente Augustino, ep. 93,
ad Vincentium Rogatistam, n. 43: a ducentis et septuaginta
episcopis communionis Donatianae concilium
Carthagini celebratum, in quo concilio per septuaginta
et quinque dies postpositis omnibus praeteritis limatam
esse sententiam atque decretam, ut Traditoribus
immensi criminis reis, si baptizari nollent pro integris
communicaretur, Deuterium etiam Macrianensem episcopum
ejusdem communionis Traditorum plebem congregatam
Ecclesiae miscuisse, et secundum statuta illius
concilii fecisse cum Traditoribus unitatem, eique Deuterio
post hoc factum jugiter communicasse 12 Donatum;
nec solum huic Deuterio, sed etiam universis
 Manrorum episcopis qui per quadraginta annos usque ad
persecutionem per Macarium factam, Traditoribus sine
baptismo communicarunt. Nullum alibi reperire est
concilii illius vestigium, quod quidem non ante annum
330 celebratum videtur, non autem initio schismatis,
ut probat primo numerus episcoporum hujus
concilii tantus, ut Donatistarum factionem tunc confirmatam
et late propagatam fuisse in Africa ostendat.
Secundo, Tichonii verba, qui observat cum haec
scriberet, adhuc superstites fuisse multos ex iis per
quos certissima haec et apertissima esse ostenderentur,
hoc est, testes oculatos. Floruit autem Tichonius
anno circiter 380, ac proinde contigisse istud
necesse est multis annis post initium schismatis.
Tertio, quia Donatum Carthaginis episcopum tunc
 fuisse indicat. Postquam enim dixit: Deuterium secundum
hujus concilii statuta fecisse cum Traditoribus
unitatem, addit: eidem Deuterio post hoc factum jugiter
communicasse Donatum. Ergo temporibus Donati
Carthaginensis sub quo Donatistarum factio praecipue
viguit, habitum est illud concilium circa annum
330, Tichonii de illo concilio testimonium verum
esse, astruit Augustinus, quod Parmenianus
rescribens adversus eum, non refellit ista tamquam
falsa, et quod Tichonius commemorat multos cum
haec scriberet, in vivis fuisse per quos haec certissima
et apertissima esse ostenderentur. Nihilominus tamen
Donatus ipse aliique Donatistae, neglecta hujus concilii
auctoritate, baptizatos a Catholicis iterum baptizare
praesumpserunt.
 Episcopi Donatistarum in urbe Roma.---Eodem
tempore aut etiam aliquot annis autea Donatistae ut
partem in urbe Roma viderentur habere, illuc primum
interventores Episcopos ex Africa furtim ad
paucos erraticos et peregrinos praesertim Afros qui
Romae tunc degebant, miserunt, a quibus illi regerentur.
Primus illorum fuit Victor Garbensis episcopus
Numidiae, qui diversus non videtur esse ab eo
qui concilio Cirtensi interfuit. Is ubi Romam venit,
erat ibi, ut ait Optatus, filius sine patre, tyro sine
principe, discipulus sine magistro, sequens sine antecedente,
inquilinus sine domo, hospes sine hospitio,
pastor sine grege, episcopus sine populo. Non enim
grex aut populus appellandi erant pauci, qui inter
 quadraginta et quod excurrit basilicas quae Romae tunc
erant, locum ubi colligerent non habebant. Quapropter
speluncam quamdam foris a civitate cratibus sepserunt,
ubi conventiculum haberent. Hinc Montenses seu Campitae
aut Rupitae Romae dicti sunt. Huic successit
Bonifacius Ballitanus episcopus item Numidiae; ex
Africa quoque Romam missus. Hi duo sunt de quibus
Augustinus ait lib. de unico baptismo contra
Petilianum, quod Donatistae Afris partis suae primo
interventores adventitios furtim longeque miserint. Cum
enim essent aliarum sedium in Africa episcopi, nec
sub titulo Romanae sedis ordinati, non poterant dici
episcopi Romani, sed tantum interventores, ut loqui
amant antiqui. At deinceps deceptae in urbe Roma
plebeculae quasi proprios episcopos ordinarunt. Primus
 inter hos numeratur Encolpius, de quo nihil
compertum. Huic successit Macrobius, qui primum
presbyter Ecclesiae Catholicae in Africa fuerat, librumque
scripserat ad Confessores et Virgines, moralis
quidem, sed valde necessariae doctrinae et praecipue ad
custodiendam castitatem aptissimis valde sententiis
communitum, ac postea ab Ecclesia catholica desciscens
Donatistarum in urbe Roma occultus episcopus fuit, ut
ex Gennadio discimus. Adhuc superstes erat et Romae
sedebat hic Macrobius eo tempore quo primum
scribebat Optatus, hoc est circa annum 370. Huic
successit Lucianus, Luciano Claudianus qui post annum
380 Romae degebat, ut discimus ex Epistola
episcoporum Italiae ad Gratianum et Valentinianum
imperatores, ad quos de Donatistis et Claudiano
 scribunt in haec verba: Per Africam quoque Restitutum
nomine causam dicere apud episcopos jussit vestra
clementia. Debuit acquiescere, sed idem saeva et insolentium
manu a causae dicendae necessitate diffugit.
Per Africam rursum sacrilegos rebaptizatores nutu Dei
praecepistis expelli, sed ab expulsis Claudianus est ordinatus
et ad perturbandam urbem Romam quasi episcopus
destinatur. Qui contra scripturae praecepta divinae,
contra jura Evangelica vacuos omnes mysteriorum,
atque ut ejus verbum exprimamus Paganos fuisse,
vel praeteriti temporis dicat episcopos vel praesentis.
Quem quidem jussit tranquillitas vestra Roma pulsum
patriam repetere propriam. Sed contemptis judiciis et
quidem saepe constrictus, residet tamen sollicitans pretio
frequenter pauperiores et redemptos rebaptizare non
 veretur. Spoliat magis eo quod fuerant consecuti, quam
tribuit quod manifestum est bis non posse conferri. Ad
quorum relationem Gratianus de isto Claudiano ad
Aquilinum urbis Vicarium sic scripsit: Claudianus
etiam ab his qui contra divina praecepta vitia Religionis
instaurant, ab his, inquam, quos expelli jusseramus accitus,
quasi parum facinoris aggressus esset, si in
Africa perstitisset, Romae sese dicitur intimasse: falsusque
praeceptor vel expertes adhuc devio profanare mysterio,
vel jam initiatus ex integro nititur flagitio majore
corrumpere. Cum Religionis sanctissimae disciplinam
non cumulet iteratio, sed evertat, quem nos Claudianum
dissimili poena ac meruit prosequentes repetere tantummodo
patriam hactenus remota severitate praecepimus,
 sed residere etiam nunc dicitur imperitos sollicitans, et
cassam omnino mercedem requirens, perdit animas corporum
redemptorum. Quis Claudiano successerit incertum.
At Collationi Carthaginensi interfuit Felix,
qui se urbis Romae dicebat Episcopum, et Donatistarum
mandato subscripsit, ut habetur in gestis collationis
diei 1, cap. 149, cujus nomen cum relectum
fuisset, ac ipse in medium prodiisset, Aurelius Episcopus
Ecclesiae Catholicae Carthagini ita protestatus
est: Esto quia urbis Romae episcopum se dicit, quare
praejudicatur absenti, Innocentio scilicet vero Episcopo
Romano. Hunc Romanum fuisse verisimile est, nam
Petilianus statim ait: Quae ratio huc eum detulerit
nullus ignorat. Nobilitatem omnem hic esse Romanam,
nec ipsi nescitis. Idem igitur turbo eademque necessitas
(clades scilicet Romanae urbis quam Alaricus ceperat
 IX Kalendas Septembris anno 410) eum huc detulit.
In hoc Felice videtur defecisse successio Pseudoepiscoporum
Romanorum partis Donati.
Non autem solum Romae Donatistae miserunt
episcopos, sed et in Hispaniam ad domum unius
mulieris imaginarium miserunt episcopum, ut testis
est Augustinus, nec quidquam omiserunt circumeuntes
maria et terras, ut suae sectae proselytos adjungerent.
Haesit tamen intra Africam eorum secta, ubi
aliquandiu numerosissima fuit: et in paucis Romae
Montensibus ac in domo vel patrimonio unius Hispanae
mulieris.
Donatistae ad unitatem variis modis invitati.---Post
mortem Constantini Africa Constanti obtigit, in qua
 cum Donatistarum factio novos tumultus excitaret,
imperatoris jussu, Caeciliano tunc instante, assentiente
Leontio comite, duce Ursatio, Marcellino tunc
Tribuno, laboratum est ut ad catholicam unitatem
Donatistae reducerentur. Oblatum est ipsis, ut si vellent
Ecclesiae catholicae uniri, Ecclesiasticos honores
retinerent. Sollicitantur ad salutem praemiis ac
variis illecebris; sed cum rigidus et inflexibilis eorum
in schismate perstaret animus, et nova 13 quotidie
adversus Ecclesiam catholicam molirentur,
saecularis potestatis auxilio repressi sunt, et a Leontio
et Ursatio in quosdam turbulentiores saevitum,
nonnullae basilicae quas invaserant ereptae, quod sine
vi fieri non potuit. Quidam in carcerem conjecti, alii
proscripti et in exilium missi: quae poenae quamvis
 ipsorum facinoribus deberentur, tamen inde occasionem
arripuerunt calumniandi Catholicos quasi
persecutores et hostes Christianorum qui crudeliter
in innocentes saevirent. Haec et alia videre est in
sermone cujusdam Donatistae, quem primum in lucem
emittimus. Ursatio et Leontio qui primi Donatistas
vi armorum compressisse leguntur, successit
Gregorius, ad quem tam contumeliosas Donatus litteras
dedit, eum maculam senatus et dedecus praefectorum
appellans et aliis hujusmodi conviciis proscindens.
Gratus Caeciliani successor. Paulus et Macarius in
Africam missi et qua de causa Circumcellionum furor.---Caeciliano
Carthaginensi mortuo ante annum 347,
 successit Gratus, qui concilio Sardicensi hujus anni
adfuit inter episcopos Catholicos. Supererat tum
adhuc in vivis Donatus Carthaginensis ad quem Athanasii
adversarii e Pseudo-Sardicensi synodo scripserunt,
quam epistolam postea Donatistae jactaverunt,
ut probarent se cum Orientalibus Ecclesiis aliquando
communionem habuisse. Hujus Grati Carthaginensis
episcopi tempore, et forte ad ejus preces Constans
imperator Paulum et Macarium anno 348, in
Africam misit, non quidem primum ad faciendam
unitatem, sed ut eleemosynas ex fisco pauperibus
largirentur: qui cum ad Donatum venissent et qua de
causa missi forent indicassent, ille solito furore succensus,
inquit Optatus, in haec verba prorupit: Quid
est imperatori cum Ecclesia? et de fonte levitatis suae
 multa maledicta effudit. Miserat imperator ornamenta
domibus Dei, miserat pauperibus eleemosynam, inquit
idem, nihil Donato. Cur ergo insanivit? cur iratus
est? cur quod missum fuerat repudiavit? Et cum
illi qui missi fuerant, dicerent se ire per provincias
singulas et volentibus accipere se daturos, ille dixit
ubique se litteras praemisisse, ne id quod allatum fuerat,
pauperibus alicubi dispensaretur. Nihilominus
Paulus et Macarius per provincias discurrebant, ac
eleemosynas spargebant in vulgus, et cunctos ad unitatem
hortabantur. Cum autem ad Bagaiensem Numidiae
civitatem pervenissent, tunc Donatus alter hujus civitatis
Episcopus impedimentum unitati et obicem venientibus
opponere cupiens, praecones per vicina loca
et per omnes nundinas misit, et magnam in eos furiosorum
 hominum turbam commovit, quos Circumcelliones
appellabant, genus hominum agreste et famosissimae
audaciae, inquit Augustinus, non solum in alios
immania facinora perpetrando, sed nec sibi eadem insana
feritate parcendo; qui mortem sibi praecipitiis,
flammis et aquis consciscere gloriosum et martyrio proximum
esse existimabant. Hos agonisticos nuncupavit
Donatus, quasi pro veritate et justitia decertantes, cum
tamen contra omne jus et fas aliena raperent et immaniter
in alios saevirent. Cum autem hujusmodi hominum
genus ante adventum Pauli et Macarii per loca singula
vagaretur, ducibus Axido et Fasir qui ab ipsis insanientibus
sanctorum duces appellabantur, nulli licuit
securum esse (sic enim rem narrat Optatus, lib. III, § 4),
in possessionibus suis, debitorum chirographa amiserant
 vires: nullus creditor illo tempore exigendi habuit
libertatem. Terrebantur omnes litteris eorum qui
se sanctorum duces fuisse jactabant: et si in obtemperando
eorum jussionibus tardaretur, advolabat subito
multitudo insana, et praecedente terrore creditores periculis
vallabantur: ut qui pro praestitis suis rogari debuerant,
metu mortis humiles impellerentur in preces.
Festinabat unusquisque debita etiam maxima perdere:
et lucrum computabatur evasisse ab eorum injuriis.
Etiam itinera non poterant esse tutissima, quod domini
de vehiculis suis excussi ante mancipia sua, dominorum
locis sedentia, serviliter cucurrerunt. Illorum judicio et
imperio inter dominos et servos conditio mutabatur.
Unde cum hujus partis episcopis tunc invidia fieret,
 Taurino tunc comiti scripsisse dicuntur: hujusmodi
homines corrigi in Ecclesia non posse; mandaverunt,
ut a supradicto comite acciperent disciplinam. Tunc
Taurinus ad eorum litteras, ire militem jussit armatum
per nundinas, ubi Circumcellionum furor vagari consueverat.
In loco Octavensi occisi sunt plurimi, detruncati
sunt multi: quorum corpora usque in hodiernum,
per dealbatas aras aut mensas potuerunt numerari. Ex
quorum numero cum aliqui in basilicis sepeliri coepissent,
clarus presbyter in loco Subbulensi, ab episcopo
suo coactus est, ut insepultam faceret sepulturam.
Unde proditum est, mandatum fuisse fieri, quod factum
est: quando nec sepultura in domo Dei exhiberi concessa
est. Eorum postea convaluit multitudo. Sic invenit
Donatus Bagaiensis, unde contra Macarium furiosam
 conduceret turbam. Ex ipso genere fuerant qui
sibi percussores sub cupiditate falsi martyrii in suam
perniciem conducebant. Inde etiam illi, qui ex altorum
montium cacuminibus viles animas projicientes, se praecipites
dabant. Ecce ex quali numero sibi episcopus alter
Donatus cohortes effecerat. Hoc metu deterriti illi,
qui thesauros ferebant quos pauperibus erogarent; invenerunt
in tanta necessitate consilium, ut a Sylvestro
comite armatum militem postularent: non per quem
alicui vim facerent, sed ut vim a Donato supra memorato
episcopo dispositam, prohiberent. Hac ratione factum
est, ut miles videretur armatus. Jam quidquid subsecutum
est, videte, cui debeat aut possit adscribi.
Habebant illic vocatorum infinitam turbam, et annonam
competentem constat fuisse praeparatam: de basilica
 quasi publica fecerant horrea; exspectantes ut venirent,
in quos furorem suum exercere potuissent; et
facerent quidquid illis dementia sua dictasset, nisi praesentia
armati militis obstitisset. Nam cum, ante venturos
milites, metatores (ut fieri solet) mitterentur; contra
Apostoli praecepta competenter suscepti non sunt, qui
ait: cui honorem, honorem: cui vectigal, vectigal:
cui tributum, tributum: nemini quidquam debueritis.
Contusi sunt qui missi fuerant cum equis suis, ab iis,
quorum nomina flabello invidiae ventilabat Parmenianus.
Ipsi magistri fuerunt injuriae suae; et quid pati
possent, ipsi praerogatis injuriis docuerunt. Reverterunt
vexati milites ad numeros suos, et quod duo vel tres
passi fuerant, universi doluerunt. Commoti sunt omnes:
iratos milites retinere nec eorum praepositi valuerunt.
 Sic admissum est, per quod invidia unitati facta est,
hoc est, compressa Circumcellionum per vim audacia,
imo et nonnulli caesi inter quos Marculus et Donatus
Bagaiensis, Maximianus et Isaac, quorum velut martyrum
memoriam celebrarunt et acta passionis conscripserunt
Donatistae, quae a nobis in fine hujus operis edita
sunt. Plerique tamen schismaticorum episcopi cum
suis Clericis timore correpti fugerunt, aliqui sunt mortui;
qui fortiores fuerunt capti et longe relegati sunt.
Ex horum numero videtur fuisse Donatus Carthaginensis,
quem idcirco in collatione Carthaginensi Petilianus
14 Donatista martyrialis gloriae virum appellat. Haec
praesertim in Numidia gesta sunt; nam provincia
proconsularis ab his turbis immunis fuit. Illa sunt
 tempora et facta Macariana, ex quibus Donatistae
Catholicis invidiam conflabant: et tamen horum omnium,
inquit Optatus, nihil actum est cum voto Catholicorum,
nihil cum consilio, nihil cum conscientia,
nihil cum opere; sed omnia in dolore Dei amare plorantis
et in ultionem aquae, sacri scilicet lavacri; quam
contra interdictum iterum movebant. Hoc tamen pacto
unitas procurata est et pax in Africa restituta, cujus
beneficii gratias agit Deo, omnium Africae Episcoporum
Catholicorum nomine, Gratus Carthaginensis
episcopus in concilio Carthaginensi anni 349, his
verbis: Gratias Deo omnipotenti et Christo Jesu, qui
dedit malis schismatibus finem et respexit Ecclesiam
suam ut, in ejus gremium erigeret universa membra
dispersa, qui imperavit religiosissimo Constanti imperatori,
 ut votum gereret unitatis et mitteret ministros
sancti operis famulos Dei, Paulum et Macarium.
Duo Canones in Donatistas.---In eodem concilio
duo canones conditi sunt ad Donatistas pertinentes;
unus quo sancitum est illicitas esse rebaptizationes
eorum qui interrogati in Trinitate secundum Evangelii
fidem et Apostolorum doctrinam confessi erant
ac deinde aqua tincti: alter ne ut Martyres colerentur
homines qui se aut praecipites dederant, aut alio
aliquo pacto mortem sibi consciverant, aut meruerant
occidi.
Calumnia in Macarium de imagine collocanda in
altari.---Circa haec tempora contigit id quod narrat
Optatus, ut Donatistae hunc rumorem in vulgus spargerent,
Paulum et Macarium venturos, qui interessent
 sacrificio, ut cum altaria solemniter aptarentur, proferrent
illi imaginem, quam primo in altari ponerent,
et sic sacrificium offerretur. Hoc cum acciperent aures,
percussi sunt et animi, et uniuscujusque lingua in haec
verba commota est, ut omnis qui haec audierat diceret:
qui inde gustat, de sacro gustat: et recte dictum erat, si
talem famam similis veritas sequeretur. At ubi ventum
est a supradictis, nihil tale visum est, ex eo quod fuerat
paulo ante fama mentita; nihil viderunt oculi christiani
quod horrerent: nihil probavit aspectus ex iis,
quibus perturbatus erat auditus. Visa est puritas, et
ritu solito solemnis consuetudo perspecta est: cum viderent
divinis sacrificiis, nec mutatum quidquam, nec
additum, nec ablatum. Pax a Deo commendata, volentibus
placuit: quare nullus eorum debet argui, qui de
 collegio Donatistarum ad pacem transitum fecit: qui
fuerant sinistra opinione turbati, simplici ac pura veritate
firmati sunt.
Ab hac calumnia depulsi ad aliam confugerunt
Donatistae dicentes: Macarium non debuisse ab episcopis
ad communionem admitti, multo minus permittendum
ei ut populum in Ecclesia alloqueretur,
quod episcoporum tantum esse videbatur. Quibus
respondet Optatus, communicasse Macarium cum
episcopis ut laicum, non ut episcopum, et allocutum
quidem esse populum in Ecclesia, sed insinuandae
alicujus rei causa, non autem tractandi, hoc est
concionandi quod est episcoporum, nec populum
more episcoporum salutasse in nomine Dei orationis
 initio, nec ullum sacerdotale officium exercuisse.
Pax Ecclesiae Africanae quamdiu duraverit. Donati
mors in exilio. Parmenianus Donati successor.---Africanae
Ecclesiae unitas et pax a Macario procurata
per annos fere quatuordecim sub Constante et Constantio
perseveravit. Eo tempore Vitellius Afer librum
composuisse videtur de hoc argumento, quod odio
sint mundo servi Dei, in quo Catholicos insectabatur
ut persecutores, suos ut servos Dei injuste persecutionem
patientes exhibebat. Scripsit idem et aliud
opus, in quo veterem de Traditionis crimine calumniam
in Catholicos rursum ingerebat.
Donatum Carthaginensem in exilio ante Juliani imperium
vitam finiisse colligitur ex Optato, qui libro
III, § 3, ait in eo impletum esse quod de principe
 Tyri dictum est a Propheta: illum in terra non sua
moriturum, et id Donato contigisse omnibus notum
esse. Donato successit Parmenianus post annum 350,
forte anno 355, quo mentionem ejus facit Hieronymus
in Chronico. Is est quem refellit Optatus, et de
quo jam satis multa dicta sunt in hujus operis praefatione,
interim in sede catholica Grato successit Restitutus,
qui concilio Ariminensi anno 359 interfuit,
et Restituto Genethlius, qui ad annum 390 pervenit.
Status Ecclesiae Africanae post restitutam unitatem.---Ecclesiae
Africanae post restitutam unitatem statum
sic recte depingit Optatus lib. II, § 15. Cum, inquit,
Africanos populos et Orientales, et caeteros transmarinos
pax una conjungeret, et ipsa unitas repraesentatis
 omnibus membris corpus Ecclesiae coagularet:
dolebat hoc diabolus, qui semper de fratrum pace torquetur.
Illo tempore sub imperatore christiano, desertus
in idolis tamquam inclusus, jacebat in templis. Hoc
eodem tempore duces et principes Donatistarum merita
relegaverant sua. In ecclesia nulla fuerant schismata,
nec paganis licebat exercere sacrilegia: pax Deo placita
apud omnes Christianos populos habitabat: diabolus
moerebat in templis, Donatistae in regionibus alienis.
Libertas a Juliano Donatistis reddita.---At
Constantio
mortuo die Novembris tertia anni 361, Donatistae
Juliano imperatori libellum obtulere, ut sibi
restituerentur basilicae quas ablatas querebantur, utque
pristinam consequerentur libertatem. Libellus
erat oblatus nomine Rogatiani, Pontii, Cassiani et
 aliorum episcoporum ac clericorum partis Donati, et
in eo Juliano serviliter adulabantur dicere non veriti,
quod apud eum sola justitia haberet accessum.
Haud gravate imperator apostata, cui hoc erat in
votis ut Christianam religionem quavis arte destrueret,
precibus eorum annuit, praevidens fore ut inde
magnum accederet Ecclesiae Africanae detrimentum.
Redire igitur pro voto suo praecepit, quos intellexerat
ad disturbandam pacem cum furore esse venturos,
et abrogatis quae adversus Donatistas statuta erant,
omnem eis libertatem aut potius licentiam quidvis
moliendi concessit. Itaque eadem voce Donatistis
libertas est reddita, qua voce idolorum patefieri jussa
sunt templa. Reduces igitur episcopi, inter quos
 Parmenianus Carthaginensis episcopus accensetur,
preces suas et imperatoris rescriptum magistratibus
obtulerunt, ac eo muniti nihil non in Catholicos ausi
sunt. Sic eorum tunc temporis facinora describit Optatus,
lib. II, § 17: Eisdem pene momentis, inquit,
vester furor in Africam revertitur, quibus diabolus de
suis carceribus relaxatur. Et non erubescitis, qui uno
tempore cum inimico communia gaudia possidetis! Venistis
rabidi, venistis irati, membra laniantes Ecclesiae:
subtiles in seductionibus, in caedibus immanes, filios
pacis ad bella provocantes. De sedibus suis multos fecistis
extorres, cum conducta manu venientes, basilicas
invasistis: multi ex numero vestro per loca plurima
(quae sub nominibus dicere longum est) cruentas operati
sunt caedes, et tam atroces, ut de talibus factis, ab
 illius temporis judicibus relatio mitteretur. Eo tempore
innumera facinora et sacrilegia a 15 Donatistis patrata
sunt, quae late describit idem Optatus eodem
in libro, tum etiam libro VI, ubi ea legere poteris.
Leges Imperatorum in Donatistas.---Juliano qui
die 26 Junii anni 363, sublatus est, successit Jovianus
qui cito mortuus, nihil de rebus ad Africanam
Ecclesiam spectantibus statuere potuit. At Valentinianus
senior Donatistas severis legibus compescuit,
quarum una exstat data X kalendas Martias Treviris
anno 373, qua antistitem qui baptisma iteraverit sacerdotio
indignum esse declarat. Eodem tempore
Romanus comes qui copiis in Africa praefuit usque
ad annum 373, schismaticos ea quae vellent libere
agere non permisit, cum eum inter persecutores
 suos numerent Donatistae in collatione Carthaginensi.
Posthaec Gratianus severam legem adversus eos tulit
XVI kalendas Novembris anni 377.
Donatistae in multas sectas divisi.---Circa haec
tempora Donati secta in multas partes est divisa;
atque ut omittamus Tichonii et Parmeniani de Ecclesia
et iterato baptismo dissidium, plures emerserunt
inter Donatistas factiones in Mauritania et Numidia,
quas haud vulgo notas fuisse scribit Augustinus:
hinc Urbanenses in quodam Numidiae angulo, et
Claudianistae qui postea cum Primiano Parmeniani
successore in gratiam redierunt. At Rogatistarum et
Maximianistarum frequentior est apud Augustinum
mentio et notior historia.
Rogatistarum schisma.---Rogatistarum auctor fuit
 Rogatus Maurus Episcopus ac forte Cartennensis;
atque ob id per Mauritaniam Caesariensem sparsi
numero pauci. Causa secessionis eorum a caeteris
Donatistis incerta. Reliquis erant mitiores et Circumcellionum
gregibus non utebantur. Sed Rogatus
de nescio quibus suorum rebus acerrima perseverantia
etiam forensi disputatione conflixisse legitur.
Jactabant illi Christum cum veniret ad judicium in
suis tantum reperturum fidem; atque ita non minus
erant Donatistis quam Catholicis odiosi. Cum igitur
reliquum corpus Donatistarum factionem hanc aegerrime
ferret, saeculares principes in eos excitavit.
Per id tempus Valentiniano et Valente imperantibus
Firmus Maurus Nubelis Mauritaniae regis filius, is
 fratre Zamma latenter interempto: cum ob id comitem
Africae Romanum nomine, cui Zamma fuerat
acceptus infestum haberet, metuens ne damnatus
occideretur, ab imperio descivit et Mauritaniae regnum
occupavit. Hac occasione usi Donatistae per
barbarum regem, Rogatum ejusque asseclas in Mauritania
Caesariensi saevissime et acerbissime vexaverunt
(adeo ut vocarentur a Rogatistis Firmiani
sicuti Catholicos Donatistae Macarianos vocare consueverant),
nihil non agentes ut eos ad gremium
suum redire compellerent aut saevitiam vindicta saturarent.
Duravit ea persecutio tantisper donec Theodosius
senior contra Firmum a Valentiniano in Africam
cum exercitu missus perduellem imperii pluribus
praeliis fractum ad vitam laqueo finiendam compulit;
 Rogato qui Firmo superstes fuit in schismate permanente.
Per id tempus, qui Rogatistarum Caesariensis
episcopus erat, cum Firmo tyranno suorum
incolumitatem pactus portas ei aperuit, atque in vastationem
non Catholicos tantum, sed universam civitatem
dedit. Rogato mortuo successit Vincentius in
sede et schismate. Fuit et alius Vincentius Victor
ejusdem sectae, prioris Vincentii discipulus et cultor,
qui licet ad unitatem Catholicam rediisset, non tamen
adeo deposuerat Vincentii pristinam venerationem,
quin eum sibi apparuisse jactaret, et adjutorem
fuisse ad conficiendum opus quod adversus Augustinum
edidit de anima et ejus origine.
Maximianistarum schisma. Primianus Maximianum
damnat. Concilium Carthaginense adversus Primianum.
 Concilium Cabarsussitanum in Primianum.---Nullum
autem inter Donatistas dissidium majus ac celebrius
fuit, quam quod inter Primianistas et Maximianistas
intercessit. Coepit istud schisma paulo post
annum 391, quo Primianus ordinatus est in locum
Parmeniani Carthaginensis episcopus ex parte Donati,
sicut eodem ferme tempore apud Catholicos
Genethlio successerat Aurelius. Is Primianus recens
ordinatus Maximianum, diaconum Ecclesiae suae, qui
Donati ferebatur esse consanguineus, cujus superbia
se laesum putabat, et cum eo tres alios diaconos Rogatianum,
Donatum et Salgamium damnare constituit,
et de facto in Maximianum absentem sententiam tulit.
Maximianus divitis cujusdam foeminae opibus fretus,
sicut olim Majorinus Lucillae potentia, Primiano restitit,
 et adjuncta sibi plebis Carthaginensis parte ac
senioribus quibusdam, horum nomine litteras et legatos
ad universum chorum episcoporum misit, deprecans
ut Carthaginem venirent. Ipse Maximianus
vicinos Episcopos adiit, quibus innocentiam suam
exposuit, concitavit invidiam Primiano, atque eum
deinde apud illos accusavit. Hi ergo Carthaginem
cum venissent numero 43, Primianus ad eos accedere
noluit, et conducta multitudine atque impetratis
officialibus basilicarum januas obsedit, et episcopis,
qui adversus eum venerant, ingrediendi in eas et
agendi solemnia facultatem interdixit. Semel, iterum
et tertio ad eorum concilium vocatus adesse renuit,
missos a concilio male mulctavit. In eum absentem
 episcopi non ausi sunt tum temporis ultimum ferre
judicium, sed quodam praejudicio consuluerunt, inquit
Augustinus l. IV contra Cresc., cap. 6, ut Primiano,
si causae suae fideret, sequenti celebriori concilio respondendi
seseque purgandi relinqueretur locus. Quod
concilium Cabarsussi in Byzazena paulo post habitum
priori numerosius, et centum, si Augustino fides,
episcoporum, cum tamen in subscriptione epistolae
hujus concilii quinquaginta trium tantummodo nomina
exstent. In eo concilio sententia definitiva in
Primianum lata his verbis: Decrevimus omnes sacerdotes
Dei, praesente Spiritu sancto, hunc eumdem Primianum,
primo quod super vivos episcopos, alios subrogavit:
quod incestos cum sanctorum communione
miscuerit: quod presbyteros ad conjurationem ineundam
 constringere pertentarit: quod Fortunatum presbyterum
in cloacam fecerit mitti, cum aegrotantibus
baptismo succurrisset: quod communionem Demetrio
presbytero denegarit, ut cogeret filium abdicare: quod
idem presbyter objurgatus sit, quod episcopos hospitio
suscepisset: quod supradictus Primianus multitudinem
miserit, quae Christianorum domos everteret: quod obsessi
sint episcopi simul et clerici, et postea ab ejus satellitibus
lapidati: quod in basilica caesi sint seniores,
quod indigne ferrent Claudianistas ad communionem
admitti: quod innocentes clericos putaverit esse condemnandos:
quod se nobis audiendum noluerit exhibere,
cum basilicarum fores ne ingrederemur, multitudine et
officio intercluserit: quod legatos a nobis, ad se missos
injuriose rejecerit: quod loca multa vi primo, dehinc
 auctoritate judiciaria usurpaverit: praeter alia illicita
ejus admissa, quae pro honestate styli nostri siluimus, a
sacerdotali choro perpetuo esse damnatum: ne eo palpato,
Dei Ecclesia, aut contagione, aut aliquo crimine
maculetur. Placuit sane nobis et Spiritui sancto, quod
tempus tardis ad convertendum reservetur sub eo, ut
quicumque consacerdotum vel clericorum suae salutis
immemores, a die damnationis supradicti Primiani, id
est a die VIII kalendarum Juliarum, usque ad diem 16 VIII
kalendarum Januariarum, minus a Primiani damnati
communione recesserint, tali sententia constringantur:
Laici quoque nisi se a supradicto die damnationis illius,
intra diem Paschae futurae, ab ejus consortio separaverint,
non posse quemquam nisi per poenitentiam,
siquidem meminerint, Ecclesiae reformari. Hinc
 discimus concilium hocce habitum fuisse die 24
Junii anni 393, cum concilium Bagaitanum, in
quo hujus acta rescissa sunt, consules habeat anni
394. Dejecto Primiano iidem episcopi Maximianum
Carthaginensem episcopum in ejus locum designarunt,
qui paulo post a duodecim episcopis ordinatus
est contra Primianum sicut olim Majorinus contra
Caecilianum.
Concilium Bagaiense contra Maximianum et ejus asseclas.
Primianistarum in Maximianistas persecutio.---
Adversus istorum conatus ut sese tueretur Primianus,
concilium numerosius cogendum esse non dubitavit,
et in eo Maximiani causam agendam. Habitum est
Bagai in Numidia 24 die Aprilis anni 394. Adfuere
 tercentum et decem episcopi: in eo non tantum absolutus
est, sed et damnatus Maximianus ac ejus ordinatores
cum clericis Ecclesiae Carthaginensis qui
ordinationi ejus interfuerant. Caeteris qui partes
Maximiani secuti erant, tempus datum usque ad diem
VIII kal. Januarii, intra quod si rediissent nihil in
eos statuitur; sin vero id praestare neglexerint, sententia
in eos fertur, ita ut non possint post praestitutum
diem nisi per poenitentiam admitti ac proinde
amissis honoribus suis. Hujus sententiae, quam integram
ferme ex variis S. Augustini locis retulimus
inter vetera monumenta, auctor fuit Emeritus episcopus
Caesariensis: quae cum in concilio decernenda
recitata est, ore laetissimo omnes acclamaverunt,
partim gavisi quod tam esset diserta, partim quod in
 ea schismaticis suis tam insigniter insultassent.
Postquam vero omnium consensu publicata est, magnis
illico animis damnatos persequi coeperunt. Ad
basilicam Maximiani conversi, quam non basilicam,
sed speluncam vocabant, concitato grege suo evertendam
curarunt; neque hoc contentus Primianus Maximianum
propriis aedibus mandata procuratione, ut in
exorcisterium Ecclesiasticum converteretur, favente
sibi sacerdote legato Carthaginis deturbavit. Talibus
initiis plures e Maximianistis territi intra diem dilationis
pristinis se sociis reddiderunt, et recepti sunt
ab iis tamquam purgati atque innocentes. Alii e contra
in proposito obstinate permanserunt, neque ut ad
Primianum redirent adduci potuerunt. Itum idcirco
ad proconsules qui, licet a Christianis imperatoribus
 constituti, erant nihilominus Ethnici. Apud hos inductum
est decretum Bagaiense, allegatae leges adversus
haereticos, quibus jubebantur basilicis expelli:
impetratae ab iis jussiones quibus exequendis
officiorum et civitatum auxilia postulata, ut qui erant
damnati in concilio Bagaiensi suaque propria conventicula
frequentabant, loca et basilicas quas non
invaserant, sed cum populis sibi cohaerentibus perpetua
possessione retinebant, ex illis expellerentur.
Hisce molestiis quidam facile cesserunt neque multa
passi sunt; qui autem resistere tentaverunt, graviter
afflicti; qui superiores viribus non fuere, victi sunt
et expulsi, aliique in eorum locum ordinati.
Primianistarum actio adversus Salvium Membresitanum,
Felicianum Mustitanum et Praetextatum Assuritanum.
 ---In Ordinatores Maximiani qui nominatim
damnati fuerant in concilio Bagaitano praecipue saevitum;
ac praesertim in Salvium Membresitanum
episcopum, in cujus locum anno ipso 394. Restitutus
fuerat Primianistis ordinatus. Delata causa ad Herodem
proconsulem Nummasius Restituti advocatus
petiit, ut Primiani communioni Membresitana Ecclesia
traderetur, allegans Salvium e Maximiani ordinatoribus
unum Bagaiensis plenarii concilii decreto
esse damnatum, adeoque ut haereticum cedere
debere Restituto loca omnia quae tamquam episcopus
tenebat, aut certe ad Primianum redire. Ita judicatum
a Procensule. Felicianum quoque Mustitanum
ac Praetextatum Assuritanum qui pariter erant ex
 ordinatoribus Maximiani coram eodem proconsule
accusarunt causam agente adversus primum Titiano,
die 2 Martii anni 395, et eadem quae Nummasius
dixerat in Salvium allegante. Proconsul Herodes qui
jam in Salvium et Praetextatum sententiam dixerat,
Felicianum quoque damnavit, jussitque ut explosis
Maximianistis Ecclesiae Primianistis episcopis traderentur.
Nihilominus tamen Felicianus et Praetextatus
Ecclesias suas retinuerunt, quamquam a Primianistis
Assuritanus episcopus ordinatus esset Rogatus, cui
postea ad Catholicam converso Donatistarum exercitus,
hoc est Circumcellionum agmen, linguam et
manus praecidit. Frustra adversus eos Primianistae
anno sequenti Theodorum proconsulem et magistratus
adierunt. Manserunt in suis sedibus donec malis
 victi, cum Primiano in societatem redierunt. At Salvius
Membresitanus iterum coram Serano proconsule
citatus in judicio causam defendit; ea forte fiducia,
inquit Augustinus, quod sciret adversarios
suos legibus contra haereticos promulgatis uti non
posse apud judicem nisi etiam seipsos eis pariter
irretirent.
At apud Seranum Proconsulem, vel gratia plus
valuit, vel magis forte Bagaiense concilium quod illic
etiam contra eumdem Salvium recitatum est. Sic
enim interlocutus est: Lis episcoporum secundum
legem ab episcopis audienda est: episcopi judicaverunt:
quare non aut sub satisfactione ad chorum reverteris
vetustatis; aut ut habes scriptum terga persecutoribus
prodis. Cum Salvius parere proconsulis consilio renuisset,
 jussit eum proconsul ab Ecclesia sua expelli;
et quia Membresitanorum, qui sibi favebant,
fiducia sedem retinere tentabat, Abitinensibus vicinis
mandatum est ut judicium in eum latum exsequerentur.
Comprehensus ab iis Salvius non tantum de
Ecclesia sua pulsus, sed miserabili pompa ludibrio
habitus. Capto enim seni (ut refert Augustinus l. IV
contra Cresconium, unde fere tota haec narratio desumpta
est) mortuos canes alligaverunt in collo, et
sic cum illo quantum libuit saltaverunt. Factum inhumanum
cum Etruscorum regum qui mortua vivis
corpora conjungebant comparandum: imo tanto foedius
quanto mortui canes mortuis hominibus foediores
sunt. Adeo ut si Salvio seni et episcopo de duobus
supplicis eligendum, longe potius elegisset
 haerere cum cadaveribus humanis quam saltare cum
caninis. Privari interea Ecclesia sedibusque suis et
pati haec omnia potuit Salvius, neque tamen ad Primiani
communionem redire voluit; atque ita egit
cum suis, ita justitiam extulit pro qua talia se pati
dicebat, ita se sanctum persuasit quia passus,
ita adversarios iniquissimos quia fecerant, ut alteram
ei basilicam sui Membresae fabricarint, in
qua dum sedet novis ab antagonista Restituto molestiis
affectus est, et propter cellulas et agellos
forensi cum eo strepitu controversiaque conflixit;
atque ita a partibus Primiani adversus Maximianum
et eos qui cum illo in Bagaiensi concilio
damnati fuerant, apud quatuor vel amplius
 proconsules in foro per advocatos litigatum est.
Gildonis tyrannis.---Mortuo Theodosio XVII kalend.
Februarii anni 395, post aliquot menses Gildo
comes et utriusque militiae in Africa magister ab
anno 386, tyrannidem occupat et universa potitur
Africa. Apud hunc hominem barbarum et paganum
inter alios Donatistas gratia multum valebat Optatus
Thamugadensis 17 episcopus in Numidia Gildonianus
satelles dictus quod de Gildonis satellitio esset. Hic
homo ferus et Gildoni non dissimilis non tantum Catholicis
sed et omnibus gravis fuit. Solitus agmine
militari comitatus incedere, viduas opprimebat, pupillos
bonis evertebat, uxores a maritis avellebat,
dominos res suas vendere cogebat, et venditorum
pretium cum ipsis dividebat, uno verbo, vi, rapinis
 ac fraudibus in omnes grassabatur. His moribus cum
esset, a suis tamen tanto habebatur in pretio, ut eum
non modo non ausi fuerint damnare, sed ne monere
quidem, inter tantos Africae gemitus imo pacis osculum
non detrectarint, in ejus manibus Eucharistiam
posuerint et vicissim acceperint, ac demum extincti
in carcere, quia de Gildonis satellitio fuerat, Optati
natalitia quotannis tamquam martyris magna celebritate
frequentaverint. Hujus opera usi Primianistae
Maximianistas et Rogatistas graviter vexaverunt et
plerosque ad Primianum redire compulerunt. Gives,
ut diximus, Assuritani et Mustitani episcopos suos
Felicianum et Praetextatum adversus Primianistarum
conatus huc usque tuiti fuerant. Iis gravissima exitia
comminatus est Optatus, nisi relicta suorum antistitum
 defensione, eos ad Primiani communionem
redire cogerent. Cives militem Optati formidantes
paruerunt. Felicianus et Praetextatus cum aliter sedes
suas retinere non possent, manus dederunt, coetus
numerosus episcoporum habitus cui etiam interfuit
Primianus cum Optato Gildoniano. In eo recepti sunt
duo illi episcopi servato honore, ac retentis sedibus
suis suscepti sunt a Primianistis, et quicumque ab
ipsis in schismate baptizati fuerant sine iterato baptismo
recepti. Rogatistas quoque non parum vexavit
Optatus, sed in Catholicos praecipue saeviit et in eos
Circumcelliones rursum excitavit, a quibus innumera
mala passi sunt Catholici. Non enim jam ut antea
fustibus tantum armati discurrebant, sed omnis generis
armis ac telis instructi, aperte vim faciebant,
 basilicas invadebant ac compilabant, episcopos et
clericos occidebant aut male mulctabant, et latrocinia
palam ac publice exercebant.
Lex Honorii in invasores Ecclesiarum.---Ad hos tumultus
compescendos, sublato jam Gildone (qui a fratre
suo Mascezile oppugnatus, a suis desertus, initio
anni 398, laqueo vitam finiit), Honorius imperator legem
dedit die 25 Aprilis anni 398, qua eos qui in
ecclesias catholicas irruentes sacerdotibus, ministris
vel cultui et loco aliquid injuriae faciebant, comprehendi
et convictos capitali supplicio affici jubet,
vultque ut cunctis esset liberum factas atroces sacerdotibus
aut ministris injurias velut publicum crimen
persequi. Si vero multitudo violenta se armis aut
 locorum difficultate tueatur, judicibus mandat, ut a
comite Africae armatae apparitionis praesidium deposcant,
ne rei talium criminum evadant.
Decreta conciliorum de promovendis ad clerum aut
reliquendis in eo Donatistis.---Interim Catholici nihil
non tentabant ut Donatistas ad concordiam invitarent.
Jam observatum est initio schismatis redeuntes ad
Ecclesiam episcopos et clericos ex parte Donati cum
honoribus suis fuisse susceptos. At crescente eorum
numero et pervicacia in subsequentibus conciliis statutum
fuerat, ne quis Donatistarum cum honore suo
reciperetur in Ecclesia, sed tantum in numero Laicorum.
In concilio Hipponensi anni 393, propositum
est, ut exciperentur ab hac lege ii quos aut non rebaptizasse
constiterit, aut qui cum suis plebibus ad
 Catholicam communionem transire voluerint. Sed
hanc exceptionem placuit non confirmari priusquam
de ea transmarina Ecclesia consulta foret. Iterum in
Carthaginensi concilio anni 397 mandatum est ut
consulerentur Siricius Romanus episcopus et Simplicianus
Mediolanensis, utrum infantes baptizati a Donatistis,
cum ad Ecclesiam Dei salubre proposito fuerint
reversi, ad sacri altaris ministerium promoveri possent.
Ad questionem propositam Romanus et Mediolanensis
antistites responderunt, id esse prohibitum.
Nihilominus tamen Africani episcopi inopia clericorum
et necessitatibus ecclesiarum suarum, quae ita desertae
erant ut multae ecclesiae ne quidem diaconum vel illiteratum
haberent, coacti; statuerunt parvulis apud
Donatistas antequam rationis usum haberent baptizatis,
 qui deinde agnita veritate ad Ecclesiam Dei accedentes
per manus impositionem recepti sunt, in clerum
promoveri posse. Utque istud statutum gratum haberent
transmarini episcopi, legationem solemnem ad
Anastasium Romanum et Venerium Mediolanensem
miserunt ex concilio Carthaginensi habito anno 401,
mense Junio. Addiderunt etiam id quod prius proposuerant,
ut nonnulli Donatistarum Clerici qui cum
honoribus et plebibus suis transire desiderabant,
recipi possent: sed non ausi sunt istud caput urgere.
At de infantibus baptizatis apud Donatistas ad clerum
promovendis omnino satagendum esse duxerunt, ut
Afrorum voluntati transmarini episcopi consentirent.
Quid ad haec responderit Anastasius certo non liquet:
nam in concilio Carthaginensi habito anno eodem,
 mense Septembri, de hujus litteris hoc tantum habetur,
eum paternae ac fraternae charitatis sollicitudine ac sinceritate
adhortatum esse Africanos antistites, ut de haereticorum
et schismaticorum injuriis quibus Africanam
Ecclesiam graviter vexabant nullo modo dissimularent.
Indulsisse tamen eum ut baptizati apud Donatistas
pueri possent ad ordines promoveri verisimile est:
nam circa istud caput nihil amplius Africani petunt
a sede Apostolica. Sed circa alterum de recipiendis
Donatistis cum honoribus suis statuunt ut litterae mittantur
ad fratres et Coepiscopos et maxime ad sedem
apostolicam in qua praesidet Anastasius, quo noverit
habere Africam magnam necessitatem, propter Ecclesiae
pacem et utilitatem, ut ex ipsis Donatistis quicumque
 Clerici correcto consilio ad catholicam unitatem transire
voluerint secundum uniuscujusque episcopi Catholici
voluntatem atque consilium, qui in eodem loco gubernat
Ecclesiam, si hoc paci christianae prodesse visum
fuerit, in suis honoribus suscipiantur. Addunt, id prioribus
ejusdem divisionis temporibus factum esse: nec id
à se postulari aut statui, ut decretum concilii, quod
in transmarinis partibus de hac re habitum fuerat dissolveretur.
Sed ea conditione ut illud maneret erga eos
ex quorum reditu non magnum accederet animarum
lucrum, hoc est, ut ii secundum transmarini concilii
decretum non susciperentur in honoribus suis; sed
ab hac exciperentur hi per quos catholicae unitati consulitur.
In eodem concilio Africano catholici episcopi statuerunt:
 ut litterae darentur ad judices Africanos a
quibus peteretur, ut judiciaria potestate atque diligentia
in fide christiana, quid gestum sit in omnibus locis
in quibus Maximianistae basilicas obtinuerunt, qui ab
eis schisma fecerunt, inquirant et gestis publicis propter
firmam notitiam omnibus necessariam faciant inhaerere.
Deinde placuit etiam episcopis, ut legati praedicandae
pacis atque unitatis sine qua salus christiana non potest
obtineri, e numero suo ad ipsorum Donatistarum episcopos
et plebes mitterentur, per quos omnibus innotesceret
quam nihil haberent quod adversus Ecclesiam catholicam
possent dicere, et manifestum fiat omnibus
per gesta municipalia quid ipsi circa Maximianistas egerint,
quos jam plenarii concilii sui 18 auctoritate damnatos,
in suis honoribus denuo receperunt, et baptismum
 quem damnati et exclusi dederant, acceptaverunt,
ut notum sit, quam stulto corde resistant paci Ecclesiae
toto orbe diffusae, cum ista faciant pro parte Donati,
neque se istorum quos ita receperunt communione propter
intuitum pacis contaminari dicant: et nos contendant,
id est Ecclesiam catholicam etiam in extremis
terrarum partibus constitutam per eorum communionem
inquinatam, quos tunc accusantes convincere nequiverunt,
suis artibus vigilantissimi antistites Donatistas
a schismate revocare et in Ecclesiam inducere pro virili
satagebant.
De scriptis et actis S. Aug. contra Donatistas. Psalmus
abecedarius.---Sed jam tempus est ut dicamus de sancti
Augustini scriptis et conflictationibus adversus Donatistas
quibus illi fracti, debilitati et tandem victi sunt. Is
 cum anno 391 ad presbyterii gradum in Ecclesia Hipponensi
promotus fuisset, psalmum abecedarium composuit
ad rudioris populi captum accommodatum, ut
in humillimi vulgi et omnino imperitorum notitiam
pervenire valeret Donatistarum causa ac eorum
quantum fieri posset memoriae inhaerere. In eo totius
schismatis historiam et brevem ejus refutationem humili
et aperto sermone exposuit. Hoc autem in Retractationibus
opusculum locat post alterum de fide et symbolo
quod in concilio Hipponensi anni 393 composuit.
Liber contra epistolam Donati.---Librum etiam contra
epistolam Donati qui partis Donati secundus post
sui tempore scripsisse testatur in eodem presbyterii
Majorinum episcopus fuerat, lib. Retratactionum c. 21.
 Hac in epistola Donatus hoc agebat, ut nonnisi in
ejus communione baptisma Christi esse crederetur.
Epistola ad Maximinum.---Exstat et ejus etiamnum
presbyteri Epistola (num. 23) ad Maximinum episcopum
Donatistam Sinitensis oppidi, qui Catholicum
ecclesiae Mutugennensis rebaptizasse dicebatur et
diaconum suum fecerat, qua eum hortatur ut aut
fateatur factum et quantis potuerit documentis in
epistola sua defendat: aut si negat et rebaptizandum
non esse existimet, id palam profiteatur et ad Ecclesiam
redeat. Denique invitat eum vel ad colloquium
vel ad rescribendum ut concordia Ecclesiae sanciatur.
Is episcopus postea post transmarinam peregrinationem
amplexus est catholicam pacem et in eadem
sede remansit, ut discimus ex epistola Augustini
 105. At postquam Augustinus factus est episcopus,
Donatistas, scriptis, epistolis, sermonibus, collationibus
exagitare non destitit.
Proculeianus invitatus ab Augustino ad collationem.
---Initio episcopatus Proculeianum partis Donatianae
apud Hipponem episcopum ac proinde suum adversarium
jam senem ad collationem per litteras invitavit.
Proculeianus primum collationem sese haud
refugere simularat, modo adessent deni ex utraque
parte graves et honesti viri. At mutata voluntate
quaesivit, cur non isset Augustinus Constantinam
quando ibi plures ipsi erant, vel ipsum ire debere
Milevim ubi concilium proxime habituri erant: indicans
sese Augustino imparem. Per alias litteras ad
Eusebium episcopum quoque Donatistam datas eidem
 Proculeiano exprobravit Augustinus, quod juvenem
qui matrem caedere solitus erat ac minatus fuerat se
cum ad partem Donati transiisset eam perempturum,
recepisset, et sanguinem matris spirantem rebaptizasset.
Rursumque Proculeianum invitat ad colloquium,
eique offert ut si se imparem putet, cujus
voluerit collegae sui imploret auxilium: Quamquam,
inquit, et iste qui se tot annorum Episcopum dicit, quid
in me tyrone timeat quominus mecum velit conferre sermonem
non satis intelligo. Si doctrinam liberalium litterarum
quas forte ipse aut non didicit aut minus didicit,
quid hoc pertinet ad eam quaestionem, quae vel de
sanctis Scripturis vel documentis Ecclesiasticis aut publicis
discutienda est, in quibus ille per tot annos versatur,
unde meis deberet esse peritior. Postremo est hic
 frater et collega meus Samfucius Turrensis ecclesiae
qui nullas tales didicit quales iste dicitur formidare.
Ipse adsit, agat cum illo.
Tertiam quoque dedit ea de re epistolam ad eumdem
Eusebium ad quem superior data est, qua commonet
Proculeianum ut jam monitus de caesa ab isto
juvene matre, hunc a communione repellat. Addit,
Subdiaconum quemdam Spaniensis Ecclesiae, vocabulo
Primum, cum ab accessu indisciplinato Sanctimonialium
prohiberetur, a clericatu remotum, et irritatum
adversus disciplinam transtulisse se ad Donatistas, necnon
ab iis rebaptizatum esse. Duas etiam sanctimoniales concolonas
suas de fundo catholicoram Christianorum sive ab
eo raptas, sive ipsum sponte secutas rebaptizatas esse,
 et nunc cum gregibus Circumcellionum inter vagabundos
greges foeminarum versari, quod Proculeiano quoque
per Eusebium innotescere vult, ut a sua communione
eum removeat qui non ob aliud illam delegit, nisi quia
in Catholica clericatum propter inobedientiam et perditos
mores amiserat. Id se denique observare ait, ut quisquis
apud Donatistas propter disciplinam degradatus, ad
Catholicam transire voluerit, in humiliatione poenitentiae
recipiatur, quo et ipsi eum forsitan cogerent si
apud eos manere voluisset. Epistolae Augustini in quibus
haec habentur sunt nunc 33, 34 et 35.
Collationes S. Augustini cum Donatistis.---Habitae
sunt deinde a sancto Doctore collationes cum Donatistis,
una anno 397 aut insequenti, apud Tuburzicum,
cum Fortunio Donatista hujus urbis episcopo aliisque
 Donatistis, de qua consule epistolas S. Augustini
43 et 44. Alia per litteras habita est cum alio ejusdem
sectae episcopo, Honorato nomine et cum Clarentio
item episcopo: idemque actum esset cum Crispino
Calamensi aetate et fama inter suos celebrato nisi
per eum stetisset. Severinum etiam consanguineum
suum hortatus est per epistolam quae nunc est 52
Augustinus, ut Donatistarum schisma desereret.
Liber contra partem Donati. Libri contra epistolam
Parmeniani. Libri de baptismo.---Circa idem tempus
scripsit Augustinus duos libros quorum titulus erat,
Contra partem Donati, in quorum primo dixerat, non
sibi placere ullius saecularis potestatis impetu schismaticos
ad communionem violenter arctari. Et vere, inquit,
tunc mihi non placebat, quoniam nondum expertus
 eram vel quantum mali eorum auderet impunitas, vel
quantum eis in melius mutandis conferre posset diligentia
disciplinae. Hoc opus circa annum 398 aut 399, ab Augustino
elaboratum huc usque desideramus. Ad annum
400 revocari debent ejusdem libri adversus epistolam
Parmeniani ad Tichonium scripti, in quibus
celebrem agitat solvitque quaestionem, utrum in unitate
et eorumdem communione sacramentorum mali contaminent
bonos. Pollicetur in eodem opere se latius
tractaturum de baptismo, quod promissum statim
exsolvit editis septem de Baptismo libris.
Liber contra quod attulit Centurius a Donatistis.---
Circa idem tempus cum attulisset ad Ecclesiam
quidam Laicus nomine Centurius nonnulla Donatistarum
in Catholicos dictata vel scripta in paucis velut
 testimoniis quae suae causae suffragari putabant, his
brevissime respondit Augustinus libello cujus haec
erat inscriptio, Contra quod attulit Centurius a Donatistis.
Hocce opusculum non exstat.
19 Libri contra Petilianum.---De Petiliano Donatista
Constantiniensium Episcopo dictum a nobis est alias. Is
cum unam epistolam contra Catholicos Donatianis presbyteris
et diaconis scripsisset, partem ejus praesente
Fortunato ejusdem loci Catholico episcopo et Alypio
Tagastensi S. Aug. obtulerunt hujus urbis Catholici.
Statim ille hujus epistolae fragmentum refellere aggressus,
idque libro primo confecit. Deinde cum integram
Petiliani intercepisset epistolam librum secundum
in eam conscripsit sedente Anastasio Romano
 pontifice, aut saltem obitu ejus, qui incidit in diem 27
Aprilis anni 402 nondum comperto, in qua verba
singula Petiliani refert et suam iis responsionem
subjicit. Sed prius id quod scripserat adversus partem
epistolae, pervenit ad Petilianum qui respondere
conatus est, cui responsioni tertium librum opposuit
Augustinus.
Liber de unitate Ecclesiae.---Antequam edita esset
ista responsio epistolam ad Catholicos qui vulgo Liber
de Unitate Ecclesiae dicitur, conscripsisse videtur.
Nam hujus initio meminit duorum priorum librorum
in Petilianum, non tertii.
Libri contra Cresconium.---Grammaticus etiam quidam
Donatista Cresconius cum invenisset primum
Augustini librum in Petilianum, putavit ei respondendum,
 et responsionem suam ad Augustinum misit. Cui
operi libris quatuor ille respondit, ita sane ut tribus
perageret quod universa responsio flagitabat. Sed cum
videret de sola Maximianensium causa qua suos schismaticos
damnaverunt et eorum aliquos rursum in suis
honoribus receperunt, baptismumque ab eis extra communionem
suam datum non repetiverunt, responderi
posse ad cuncta quae scripsit, quartum librum adjecit,
in quo id quantum potuit diligenter et evidenter ostendit.
Quando autem hos quatuor libros scripsit, jam
contra Donatistas leges dederat Honorius Imperator.
Ita Augustinus ipse de hoc opere in lib. II Retractationum,
ex quibus intelligimus scriptum post annum
406, cum leges Honorii de quibus loquitur datae sint
anno 405.
 Libri Probationum et testimoniorum contra Donatistas.
---Posthaec ut ad Donatistas pervenirent, inquit idem
Augustinus ibid., contra eorum errorem et pro catholica
veritate necessaria documenta curavi sive de Ecclesiasticis,
sive de publicis gestis, sive de Scripturis Canonicis,
et primo ad illos eadem promissa direxi, ut
ipsi ea si fieri posset exposcerent. Quae cum venissent
in eorum quorumdam manus, nescio quis exstitit qui
suo nomine tacito contra haec scriberet, ita se confitens
Donatistam tamquam hoc vocaretur. Cui ego respondens
alium librum scripsi. Illa vero documenta quae
promiseram junxi, et ex utroque unum esse volui, eumque
sic edidi, ut in parietibus basilicae quae Donatistarum
fuerat prius praepositus legeretur, cujus titulus
est, Probationum et testimoniorum contra Donatistas.
 Alterius libri quem supra commemoravi, titulum
esse volui, Contra nescio quem Donatistam.
Admonitio Donatistarum de Maximianistis.--- His
duobus libris qui nunc desiderantur, tertius qui
amissus quoque est, accedebat, cui titulus Admonitio
Donatistarum de Maximianistis, qui quidem
libellus erat brevissimus, ut posset facilitate describendi
in plurium manus pervenire, et ipsa sui brevitate
facilius memoriae commendari.
Liber de unico baptismo.---Post aliquod tempus, sed
ante collationem Carthaginensem, cum amicus quidam
illus a nescio quo Donatista presbytero librum Petiliani
de unico baptismo accepisset et ad Augustinum attulisset,
enixe rogans illum ut ei responderet, precibus ejus
 satisfecit et librum quo respondet eumdem titulum habere
voluit De unico baptismo. Hic liber exstat.
Non exstat alius grandis liber contra Donatistas,
in quo ostendebat eorum adversus Ecclesiam Catholicam
impium ac superbissimum errorem sola funditus
Maximianistarum causa subverti.
Catholici Donatistas ad collationem invitant.---Dum
haec privatim in Donatistas molitur Augustinus, id
agebant Africani episcopi ut Donatistas quovis modo
ad collationem adducerent, rati nulla alia via schismaticos
aut reconciliari aut superari posse. Igitur in
concilio generali episcoporum Africae anno 403, die
25 Augusti, Carthagini habito decretum est, ut solemni
instrumento provocarentur Donatistae ad collationem
habendam inter delectos ex utraque parte
 episcopos. Simul a Septiminio petierunt et obtinuerunt
tum conveniendi Donatistas, tum inquirendi
de gestis in causa Maximianistarum. Donatistae
pro suo more collationem recusarunt. Tunc epistolam
laicis ejusdem sectae scripsit Augustinus,
ut ex hac episcoporum repudiatione suspectam
causae suae justitiam tandem habere discerent.
Donatistae irritati ob hanc provocationem. Legati a
Catholicis ad imperatorem missi.exit
---At Donatistae
quo clementius et instantius invitabantur ad pacem,
eo ferocius ac saevius in Catholicos furere coeperunt.
Argumento esse potest Crispinus, Calamensis episcopus,
magnae inter suos auctoritatis, qui Possidium
ejusdem civitatis Catholicum episcopum sic insectatus
est, ut is vix fuga saluti suae consulere potuerit.
 Ob haec et alia facinora Crispinus in judicium vocatus
et tamquam haereticus accusatus, cum ex praescripto
legis Theodosianae anni 392 decem auri librarum
mulctam sibi impositam vidisset, coram
proconsule causam suam per triduum peroravit atque
haeretici crimen a se amoliri conatus est. Sed
justam ac legitimam fuisse hoc nomine prolatam
sententiam Possidius in publica disputatione probavit;
et tamen remissa Possidii rogatu mulcta, Crispinus
imperatorem appellavit qui eamdem mulctam
ipsi caeterisque Donatistis inflixit. Cum haec agerentur
Circumcelliones in Maximianum Bagaiensem,
qui basilicam legibus repetierat et in Servum Tubursicuburi
episcopum, qui aliam petebat aliosque
episcopos, clericos, et laicos tam atrociter grassati
 ut concilii Carthaginensis anno 404 habiti Patres
die 26 Junii Theasium et Evodium legatos ad imperatorem
mittendos esse censuerint, qui ei exponerent
quam immania a Donatistis in Catholicos patrarentur,
quique poscerent ut Ecclesiae tuitioni providerent
ac legem Theodosii promulgatam in ordinatores
vel ordinatos haereticos seu etiam in possessores
locorum in quibus eorum congregatio deprehenditur,
confirmarent, et in Donatistas valere juberent.
Similiter ut alia lex quae de haereticis vel ex
donationibus vel ex testamentis aliquid capiendi vel
relinquendi jus adimit, repeteretur; ita tamen ut iis
qui consideratione unitatis et pacis se corrigere voluerint,
haereditatis aditus pateret, si adhuc in haeresi
 constitutis aliquid ante donationis vel haereditatis
obvenerit: his tamen exceptis, qui lite pulsati
putaverint ad Catholicam transeundum, quia de talibus
credibile est non metu coelestis judicii potius
quam terreni commodi aviditate unitatem Catholicam
praeoptasse. Huic publicae legationi et litteris
concilii ad imperatorem adjectae sunt querelae privatorum
qui injuria affecti erant a Donatistis.
Edictum de Unitate ab Honorio latum. Unitas facta
Carthagini.---His
commotus Honorius in Donatistas
seu Rebaptizantes severissimum tulit edictum pridie
idus Februarii, Stilicone II et Anthemio Coss., hoc
est anno 405. Hujus edicti partis sunt leges quatuor
hac una et eadem die datae in Cod. Theodosiano.
Dictum est autem Unitatis edictum, quia per illud
 sub poenis 20 gravissimis injunctum erat haereticis
et schismaticis ad Catholicam Ecclesiam redire.
Missum ad Hadrianum PP. Italiae et speciatim die 5
Martii ad proconsulem Africae, ut ibi promulgaretur
et executioni mandaretur. Vi hujus edicti cito Unitas
apud Carthaginem facta, tardius in caeteris Africae
provinciis id potuit obtineri. In concilio Carthaginensi
habito 23 Augusti ejusdem anni, decretum est
ut quia apud Carthaginem tantum unitas facta erat,
darentur etiam litterae ad judices, ut et in aliis provinciis
et civitatibus operam impendi jubeant unitati,
utque gratiarum actiones de Carthaginensi Ecclesia
pro universa Africa de exclusione Donatistarum
cum episcoporum litteris ad comitatum mitterentur.
Et rursum missi duo clerici ad comitatum ad gratiarum
 actionem agendam et petendam Donatistarum
ubique in Africa exclusionem.
Maximinus Sinitensis Donatista collationem postulat.---Anno
406, die 30 Januarii, Maximinus episcopus
Sinitensis aliique nonnulli Donatistae audientiam in
publico apud Ravennam consessu coram praefecto
praetorii petierunt ubi cum Catholicis causam suam
ventilarent. Quid statutum fuerit incertum, nihil
certe actum est. Maximinus redux in Africam ad
Ecclesiam Catholicam accessit.
Statutum de Episcopis et Episcopatibus Donatistarum.---Anno
407, in concilio Carthaginensi mense
Junio, statuitur ut plebes quae conversae sunt a Donatistis
et habuerunt episcopos, eos inconsulto concilio
retineant: quae autem habuerunt episcopum et
 eo defuncto non habere proprium episcopum, sed
ad alicujus episcopi dioecesim pertinere voluerint,
id etiam ipsis non denegetur. De episcopis vero ipsis
hoc decretum, ut qui ante legem de Unitate latam
ab imperatore ad Catholicam accesserint, plebes
suas et ecclesias retinerent. At qui nonnisi post illud
edictum promulgatum ad Ecclesiam venerant,
Ecclesiis suis omnino spoliantur, eaeque ac cuncta
ad eas pertinentia Catholicis horum locorum episcopis
adjudicantur.
Honorii leges in Donatistas.---Eodem anno Honorius
legem tulit qua haereticis et schismaticis ad
Ecclesiam redeuntibus ab omnibus poenis quas ex
legibus incurrerant, immunitatem concessit.
 Anno 408, Stilicone ad diem 23 Augusti interfecto,
novae per Donatistas turbae excitatae sunt, quasi
eo mortuo legibus soluti essent, et ne audaciae color
deesset, indulgentiam ab Honorio factam commenti
sunt. Sed commentum statim dissiparunt leges ab
imperatore eodem anno et sequenti in eos latae. His
severe exsequendis cum incumberent praesides, poenam
sanguinis a factiosis schismaticis amoliri conatus
est Augustinus. Verum ut sunt versatiles principum
leges, circa medium anni 409 Honorius Haereticis
exercendae superstitionis suae potestatem concessit.
Sed eam libertatem, flagitantibus concilii
Carthaginensis Patribus, a quibus quinque episcoporum
legatio ad comitatum missa erat, revocavit
eodem anno, et severissimam in eos legem tulit datam
 VIII Kalend. Septembris hujus anni 410
ad Heraclianum comitem Africae: qua oraculo penitus
remoto quo ad ritus suos haereticae superstitionis homines
obrepserant, plectendos eos poena proscriptionis et
sanguinis statuit, si ultra convenire per publicum execranda
sceleris sui temeritate tentaverint.
Edicta de convocatione episcoporum ad collationem.---Tandem
cum ab utraque parte petita esset collatio,
eamque enixe flagitarent Catholici, atque ea de causa
legatos ad imperatorem Honorium misissent, ab eo
edicta est, sanctione data Ravennae pridie idus octobris
sub consulatu Varanis, anno scilicet 410, qua
Donatistas episcopos et Catholicos in urbem Carthaginensem
intra quatuor menses convenire jubet, ut
electis ab utraque parte sacerdotibus, causa committatur
 disputationibus agitanda. Quod si intra praestitutum
tempus Donatistarum episcopi non convenerint,
trini edicti vocatione contumaces declarentur,
quibus transactis si provocati adesse contempserint,
cedat cum Ecclesiis populus qui doctores suos cum
silentio cognoverit superatos, sciatque Catholicae legis
veris imperiis serviendum. Cui quidem disputationi
principe loco judicem sedere voluit Flavium
Marcellinum et Notarium, cui omnem in congregandi
et evocandi episcopos, actionis instituendae et
moderandae, ac de toto negotio statuendi tribuit potestatem.
Marcellinus hoc edicto munitus, mandatum
proposuit quo cunctos per Africam tam Catholicae
quam Donatianae partis episcopos commonebat, ut
intra tempus lege praescriptum, id est, intra quatuor
 menses qui ad diem Kalend. Juniarum concludebantur,
Carthaginem concilii faciendi gratia convenirent,
omnibusque magistratibus per Africam injungebat,
ut episcopos convenirent, eisque significarent
ut intra quatuor menses Carthaginem venirent: Praeterea
ut Donatistas ad collationem promptiores redderet,
jussit ut iis qui se ei affuturos esse responderent.
Ecclesiae, eaque loca quae tenuisse illos antea
constitisset restituerentur. Adjecit quod si Donatistis
esset suspectus, se non recusaturum ut alius judex
quem ipsi elegerint Donatianae partis et fidei vel superioris
vel similis dignitatis secum resideat. Denique
declaravit quod sive pro Donatistis sive pro Catholicis
lata foret sententia, in nullo Donatistarum
 episcopos aliquam molestiam esse passuros, sed liberos
et ab omni injuria alienos ad propria redituros.
Mandata episcoporum ad collegas qui collationem
habituri erant.---Juxta
illud mandatum Donatistarum
episcopi Carthaginem ex omnibus provinciis
Africanis convolarunt, et ibi congregati die XV Kal.
Junias certiorem fecerunt epistola sua Marcellinum
se in hanc urbem advenisse collationis ineundae
gratia. Catholici quoque episcopi, cum illuc advenissent,
epistolam etiam dederunt ad Marcellinum,
qua gratam sibi collationem esse testantur, et consentiunt
ut ii quibus agendi causam suam delegarunt
officium, subscribant prosecutionibus suis et omnium
nomine disputent. Hanc vero conditionem unanimi
episcoporum omnium consensu ratam Donatistis
 offerunt, se, si adversarii ostendere potuerint Ecclesiam
periisse, et in sola parte Donati remansisse,
nullum apud eos episcopalis muneris aut honoris locum
habituros; sin vero e contra Donatistae victi fuerint
et ad unitatem redire voluerint, hoc iis se concedere
ut honorem Episcopatus non amittant: ita ut
ubi sunt duo episcopi, Catholicus honoris sibi socio
copulato, sedeant ambo eminentius sicuti peregrinus
episcopus juxta collegam, ac primum subinde locum
honore sese praevenientes in diversis basilicis occupent,
et uno eorum defuncto deinceps jam singulis
singuli pristino more succedant: aut si forte Christiani
populi singulis delectantur episcopis et duorum
consortium inusitata rerum facie tolerare non possunt,
tam Catholici quam Donatistae de medio secedant
 et Ecclesiis singulis damnata schismatis causa
in unitate pacifica constitutis ab his qui singuli in
singulis Ecclesiis invenientur, unitate facta, per loca
singula constituantur episcopi.
Gesta collationis.---Kalendis Junii anni 411, in
secretario sed praetorio Thermarum Gargilianarum
Carthagini convenerunt episcopi utriusque partis.
Lecto imperatoris edicto Marcellini mandato, et episcoporum
tum Catholicorum tum Donatistarum epistolis,
non alium praeter Marcellinum cognitorem elegerunt
21 Donatistae, sed de tempore elapso nonnihil
cavillati sunt. Recensiti deinde episcopi omnes qui
aderant et mandatis subscripserant, inventi e Catholicis
286, et ex Donatistarum parte 279. Lecti ab
utraque parte septem qui causam omnium nomine
 agerent, quae dicebantur a Notariis ex utraque parte
excepta et recognita, et inde acta ab officio confecta:
quibus peractis cognitio in diem tertium Junii comperendinata
est. Hac die semper tantum ex utraque parte
delecti actores cum totidem consiliariis ac chartarum
custodibus quatuor, et notariis ad locum collationis
venerunt. Cum gesta nondum forent descripta, post
brevem altercationem ad sextum Iduum Juniarum
dilata collatio. Quo die acta est inter partes magna
animi et vocis contentione causa. Quae fuerint ab
utraque parte dicta et allegata, hic referre nihil necesse
est, cum ea ex actis ipsius collationis et breviculo
S. Augustini ad calcem hujus operis a nobis
memoratis, abunde repeti possint. Hoc unum impraesentiarum
 dicam post acrem et diuturnam collationem,
Cognitorem in gratiam Catholicorum adversus Donatistas
sententiam tulisse ac de novo conventicula
Donatistarum prohibuisse, et Ecclesias quas fiduciario
decreto Donatistis reddi voluerat, Catholicis
tradi jussisse. Indulsit tamen episcopis Donatistis ut
ad propria remearent, quatenus in propriis constituti,
aut ad unam veramque Ecclesiam reverterentur, aut
satisfacerent legibus. Denique loca ea in quibus Circumcellionum
turbae convenirent, a fisco occupanda
esse decernit. Hujus collationis breviarium texuit Augustinus,
et post collationem librum ad Donatistas, in
eos scripsit, ne a suis episcopis seducerentur ulterius.
Lex Honorii, post collationem, contra Donatistas.---Cum
quidquid in collatione gestum fuerat, latamque
 a Cognitore sententiam accepisset imperator, insequente
anno, III kalendas Februarii, legem dedit,
qua mulctas pecuniarias varias pro varia cujusque
conditione in Donatistas qui ad catholicam Ecclesiam
accedere nollent, imponit jubetque eorum episcopos
ac clericos ab Africa expelli ac in exilium mitti, et
quaecumque ecclesiis eorum collata fuerant, Catholicis
ecclesiis adjudicat.
Donatistarum furor accensus.---Hac lege multi ex
Donatistis emendati ad Catholicam redierunt; ast nonnulli
ea potius exacerbati plusquam antea insanierunt.
In dioecesi Hipponensi Restitutum presbyterum
catholicum exceptum insidiis trucidarunt, uti et Innocentium
presbyterum e domo raptum oculo effosso
digitoque amputato truncaverunt. Marcellinus Tribunus
 cui causae hujus exsecutio erat injuncta, habita
in reos quaestione moderata, non sulcantibus ungulis,
non urentibus flammis, sed virgarum verberibus
confessionem scelerum eruerat. In reos ex legum severitate
animadvertendum erat, ut qualia fecerant
talia paterentur. Augustinus autem cui non placebant
atrocia ulla ac praecipue capitalia supplicia, per
litteras apud Marcellinum, Donatum proconsulem et
Apringium egit instantissime ut poena mortis imo et
detruncationis membrorum remitteretur. Sed hoc
a Marcellino petiit, ut acta quibus Donatistarum crimina
probabantur, publica fierent et populo proponerentur,
ut pudore ac ignominia homines ab hominibus
talia scelera patrantibus averterentur. Caeteri
etiam antistites pro reis ne capitali supplicio plecterentur,
 apud judices intercedebant: nec tamen ista
catholicorum mansuetudo potuit Donatistarum furorem
mitigare. Narrat Augustinus Macrobium, unum
ex eorum episcopis, stipatum cuneis perditorum
utriusque sexus hac atque illac circumiisse et sibi
basilicas per vim aperuisse.
Calumniae Donatistarum in Marcellinum.---Ut autem
judicium a Marcellino contra se latum infirmarent,
aiebant eum pretio corruptum catholicis, quorum
communionis erat, favisse et in eorum gratiam
sententiam tulisse, sed perperam et noctu. Asserebant
etiam eum non permisisse, ut omnia pro suis
partibus Donatistae proferrent ac vim sibi conquerebantur
illatam quod in secretario Thermarum Gargilianarum
 collationis tempore fuissent conclusi.
Quae vitilitigatorum effugia merito ridebant Catholici:
nam corruptum auro judicem gratis et sine teste
dicebatur; si quid vero proponendum erat adversus
eum, id ante disputationis exordium facere eos oportuerat.
Quod non modo non fecerant, sed et offerenti
ut alium judicem qui secum sederet eligerent,
responderant se alterum nolle judicem, atque hunc
prolixe non semel laudaverant: quod ad actionem
pertinet, unicuique clepsydra adjecta quidquid voluisset
et quantum voluisset dicendi licentiam dedisse.
De vi illata quia in Gargilianis Thermis inclusi
fuerant non magis conqueri posse, si locus
fuisset querelae, catholicos quam Donatistas cum ibi
utrique essent: at quomodo pro carcere habebatur
 locus ubi erat et judex et in quo retenti non sunt,
sed unde dimissi quando voluerunt? De sententia
noctu lata forensis rabulae Petiliani cavillatio erat;
nihil enim obstat quin si causa postulet, diutius judex
possit etiam sedere. Nihilominus haec Donatistarum
calumniandi audacia atque protervia ita increvit,
ut de remedio apponendo Patres Africani in
commune consuluerint in synodo Cirtensi seu Zertensi
anno post collationem habito, cujus nomine
Augustinus epistolam scripsit ad Donatistas olim CLII
nunc CXLI, qua hujusmodi calumniam diluit. Data
est XVIII kalend. Julias.
Mors Marcellini. Confirmatio sententiae Marcellini.---At
Donatistae non contenti Marcellini honorem
calumniis suis infamare, vitam etiam appetiverunt,
 et, quasi Heraclianae factionis hominem, sub invidia
tyrannidis oppressum licet innocentem, ut die 13
Septembris anni 413, jussu Marini comitis qui Heraclianum
in Africa debellaverat, capite plecteretur
effecerunt. Hinc occasionem coeperunt jactitandi irritum
esse judicium a Marcellino latum: quod cum
intellexisset Honorius, severissimam in eos legem
tulit die 22 Junii anni 414, et alia lege data 30
Augusti anni 415, statuit ea quae a Marcellino, quem
spectabilis memoria virum appellat, in Donatistas
gesta erant et in publica monumenta translata, firmitatem
perpetuam habere.
Non melius Donatistis cessit importuna apud Bonifacium
comitem interpellatio, qui rejectis mendacissimorum
hominum calumniis Augustini consilia
 praetulit sibi praescripta in eximio illo libro seu epistola
quae est de Correctione Donatistarum.
Gesta Augustini cum Emerito.---Anno 418, prima
Maii, universalis concilii Carthaginensis Patres decreta
condidere ad extinguendas Donatianae sectae
reliquias. Mense vero septembri proximo, cum Augustinus
apud Juliam Caesaream versaretur cum quibusdam
collegis, occurrit forte in Emeritum hujus
urbis episcopum ex parte Donati, qui unus fuerat ex
actoribus collationis, quem cum ad Ecclesiam adduxisset,
cum eo concertare voluit. At Emeritus ne
mutire quidem aut hiscere ausus est, et Augustini
sermonem patienter contra suos audivit. Librum
paulo ante adversus hunc Emeritum scripserat Augustinus,
 cui titulus erat Ad Emeritum Donatistarum
episcopum post collationem, quo res quibus illi vincuntur
vel victi esse monstrantur, breviter complectebatur.
Qui liber periit, sed extat ejus liber de gestis
cum Emerito, et sermo eo praesente ad Caesariensis
Ecclesiae plebem dictus.
22 Concilium Donatistarum.---Circa idem tempus
habitus est Donatistarum conventus, cui Petilianus
cum aliis plusquam triginta episcopis interfuit. In eo
consilium inierunt, quo pacto edictis quibus adeo
premebantur, obviam irent, cum viderentur se potius
pristinis ignibus daturi (imo id reipsa facerent
spe nominis martyrum apud suos potiundi) quam ut
in insulas deportarentur. In eodem conventu ab iis
id statutum est: Ut qui catholicis communicaverint,
 episcoporum vel presbyterorum tantum si sacrificium
non obtulerint aut in populo non tractaverint, ad veniam
perveniant et in suis honoribus recipiantur.
Donatistarum schisma debilitatum.---Interea Dulcitius
Tribunus et Notarius imperialium jussionum
contra Donatistas in Africa executor, poenas legibus
in eos sancitas severe exigebat, intestabiles Donatistas
esse declarabat, mulctas imperatas imponebat,
basilicas eorum et bona ecclesiae catholicae adjudicabat,
episcopos et clericos in insulas et provincias
longinquas exulatum mittebat. Hujus igitur
vigilantia multi tum temporis ad Ecclesiam redierunt,
et Donatiana secta, quae antea in Africa vigebat,
fracta et debilitata prorsus est. At nonnulli in pervicacia
sua obstinati perdurabant, quorum alii basilicas
 ne Catholicis traderent, alii pro suo more vario
mortis genere mortem sibi conciscebant, ut pro
martyribus haberentur. Nonnulli in catholicos irruebant
et ex iis plurimos neci tradebant: dum e contra
catholici antistites sollicite mortis poenam a Donatistarum
capite depulsarent.
De Gaudentio Thamugadensi.---Cum malorum hujuscemodi
dux et fax esset Gaudentius Thamugadensis,
unus e septem actoribus Donatistarum in collatione,
dedit ad illum litteras Dulcitius exhortans
eum ad unitatem catholicam et dissuadens incendium
quo se ac suos cum ipsa Ecclesia consumere
minabatur: addens etiam ut si se justos putarent,
fugerent potius secundum praeceptum Domini Christi
quam se nefandis ignibus concremarent. Respondit
 Gaudentius duabus litteris, breviore una, festinante
ut aiebant perlatore, alia prolixa, quasi plenius diligentiusque
respondens. Dulcitius ambas ut eas
Gaudentii epistolas existimavit ad eum esse mittendas
refelleret, simulque eum per litteras consuluit,
quodnam istis haereticis responsum dari oporteret
Augustinus ambas Gaudentii epistolas uno libro redarguit, 
qui cum in ejusdem pervenisset manus,
rescripsit ille quod ei visum est; sed Augustinus responsionem
ejus contempsit nec dignam refutatione
judicavit. Ad postulatum vero Dulcitii respondit istorum
insaniam non debere obstare quominus ad unitatem
faciendam allaboraret et Principis leges exsecutioni
demandaret.
 Lex Theodosii Junioris in Donatistas.---Eaedem leges
a Theodosio Juniore renovatae sunt, lege data
30 Maii anno 428, sed paulo post Donatistarum secta
Vandalorum irruptione a legibus imperatorum tuta
fuit. Nonnullis etiam ex iis qui se Arianorum adversarios
non esse fingebant, Vandali favisse videntur.
Nihilominus eamdem plerique eorum ac Catholici
sortem subierunt et sub Arianorum jugo miseram
vitam traxere. Certe Fastidiosus episcopus Arianus
cujus verba referuntur a Fulgentio, Donatistas aeque
ac Catholicos insectatur.
Reliquiae Donatistarum ad sextum usque saeculum.
---Superfuerunt tamen diutissime in Africa schismatis
hujus quamvis languentis et attriti reliquiae,
ut ex epistolis Gregorii Magni ad Afros datis liquet,
ex quibus intelligimus non paucos in Africa Donatistas
 fuisse eorumque numerum hoc ipso tempore licet
a Gennadio Exarcha compescerentur crevisse,
plures ab eis in suam sectam adductos et rebaptizatos,
quosdam etiam Catholicos episcopos ab iis ex
ecclesiis suis pulsos. Cui malo ut mederetur Gregorius,
jussit synodum congregari quam habuit Dominicus,
 Carthaginensis episcopus, omni cura incumbens
ut Africanam Ecclesiam ab hac labe purgaret.
Adversus eos tum temporis a Mauricio imperatore
missa sunt rescripta, sed conquesti sunt Africani
episcopi ea exsecutioni non demandari. Qua de re
missis Africanorum ad eum litteris certiorem fecit
Gregorius imperatorem, rogavitque ut severe in eos
animadverteretur. Ipse vero episcopis Africanis
scripsit Donatistas episcopos qui ad Ecclesiam accedebant
ea lege recipiendos, ne pateret eis ad Primatum
aditus.
Ita per ter centum annos et amplius in Africa duravit
illud schisma, quod infausto tempore ac omine
ortum; sub Constantino neque judiciis Ecclesiasticis
neque civilibus extingui potuit; sub Constante imperatore
compressum, ad tempus sub Juliano recruduit,
 et per multos annos magnam Africae partem
implevit; donec scriptis, disputationibus et legibus
imperatoriis imminutum est et ad paucos redactum,
quorum infelices haeredes ad sextum aut septimum
usque saeculum in aliquibus Africae angulis latitarunt.
