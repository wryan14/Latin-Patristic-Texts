CAPUT VIII.
Item ex Gregorio papa et venerabili Beda. 
Ut autem nullus adversario locus relinquatur contradictionis,
procedat in medium Gregorius, speculum
sanctitatis, eloquium lacteum, regula morum,
et Dominici partus genituram verbis doceat veritatis.
 In homilia 26, dum propositam solveret quaestionem,
quod corpus Dominicum et verum fuit, et clausis
januis ad discipulos introivit, tali sub exemplo comprobavit.
Illud enim corpus Domini introivit ad
discipulos januis clausis, quod videlicet ad humanos
oculos per nativitatem suam clauso exiit utero.
Dicitur quod quemadmodum Dominus Jesus Christus
post resurrectionis gloriam cum corporis veritate
diversorium discipulorum, non per parietem, nec
per postica, sed per januam, non tamen reseratam,
ingressus est, ita de matris alvo procedens, non
aliunde, sed per vulvam, clausam tamen, exivit. Dicis
forte clausis ad discipulos januis Dominum introisse,
non tamen per locum januarum, sed per quamcunque
penetrasse partem. Primo quid ad divinum miraculum
 spectat clausis ostiis aliunde ingressum?
Aut quid dignum evangelistae commendatione, inde
introisse Dominatorem, per quod quislibet ingressum
sibi poterat reperire mortalium? Aut Omnipotenti
si nihil esse clausum quiret ad introitum, cur non idem
super januarum aditu suscipiatur, ut et illis clausis,
attamen suo adventui reseratis ad discipulos foret ingressus?
Sed quid respondebis de sepulcro, quandoquidem
non solum clauso, verum etiam obsignato illo,
corpus redivivum reposuit sub auras? An dices quod
tantae subtilitatis corpus illud substiterit Jesu, ut
tenuius ventis, exilius aere nequiverit tumuli parietibus
coerceri? Sed quanquam sit impium ista sentire
de Salvatoris corpore, cum post resurrectionem
dixerit ad discipulos: Palpate et videte quia spiritus
 carnem et ossa non habet, sicut me videtis habere:
et natura non patitur ut et ossium et carnis
soliditate duratum sit crassum; et subtilitatis exilitate
deductum sit tenue: nec catholica fides naturae
corporis aut qualitati ascribit quod clausum exierit
sepulcrum, quod obseratis foribus penetraverit ad
discipulos, sed Divinitatis potentiae et resurrectionis
gloriae. Alioquin non erit jam miraculum Deitatis
commendans insigne, quod naturae ratione tenebitur
astrictum. Attamen concedimus et ista, quamvis
impia, quamvis contra fidem. Nunquid non idem de
januis confiteberis clausis? Velis, nolis, hoc laqueo
illigaberis. Ergo exivit clauso sepulcro, et ingressus
foribus obseratis. Tantumdem igitur licet invitus,
licet resultans, concedis virginali vulvae, nec infirmior,
 nec inhumanior superni numinis proles exstitit
circa maternae claustra vulvae, ut et clausam relinqueret,
et per eam transiret, quemadmodum tumuli
sui signa, et discipulorum domus ostium vel exivit,
vel introivit, nec transeundo patefecit.
Beda, presbyter Anglorum, Christi membrum non
reprobum, de hac quaestione non dissimilem superioribus
profert sententiam in Commentario Lucae
(in cap. II), dum de Salvatoris nativitate et partu
virginis loqueretur, sic ait: Quod autem Filium
suum primogenitum Maria peperisse describitur, non
juxta Helvidium nobis accipiendum est, alios quoque
filios eam procreasse, quasi nequeat primogenitus
dici, nisi qui habeat fratres, sicut non unigenitus,
 nisi qui caret fratribus, solet appellari: quia et testimonium
legis, et aperta ratio declarat omnes unigenitos,
etiam primogenitos, non autem omnes primogenitos
etiam unigenitos posse vocari. Hoc est
non solum primogenitum post quem alii, sed omnes
antequam nullus e vulva processerit. Denique quia
omne masculinum quod aperit vulvam, sanctum Domino
vocari praecipitur, sive fratres sequantur, sive
non sequantur, quod primum de vulva nascitur, primogeniti
est jure consecrandum. His verbis et
virginitatem defendit Mariae, et humani partus lege
Salvatoris insinuat ortum. Nam dum primogenitus
et unigenitus perdocetur, fratres eum habere potuisse
monstratur, quod nequaquam poterat esse
verum, si Christus humana natus non fuerit lege.
 Nec enim merito tunc vel primogenitus, vel unigenitus
diceretur, quia non genitus, genitus autem, est
nativitatis humanae lege prolatus. Qua de re Christus
non est natus sicut homo, nec si genuisset Maria
praeter Christum, potuisset Christus primogenitus
vocari; quoniam non esset genitus, sed adversus
jura naturae vel ejectus, vel egressus. Nunc vero et
legis auctoritate, et Evangelii veritate hic doctor instructus
dogmatizat Jesum primogenitum sacrae Virginis,
quoniam et primus et solus natus est ex ea humani
partus jure; quoniam nascendo aperuit vulvam,
non ut violaverit uteri pudorem, verum quo
per signatam et intemeratam procederet januam, de
secreto ventris ad humanos oculos. Et idcirco quod
primus de vulva natus est, primogeniti jure consecratur.
 Nescio quid amplius ad hujus quaestionis
comprobationem congerere sit necessarium testes.
Tot enim et tam magnae auctoritatis viri, non solum
cuilibet sufficere catholico possunt, verum quemvis
haereticum, et fidei gravitate, et sapientiae lumine
conterere queunt.