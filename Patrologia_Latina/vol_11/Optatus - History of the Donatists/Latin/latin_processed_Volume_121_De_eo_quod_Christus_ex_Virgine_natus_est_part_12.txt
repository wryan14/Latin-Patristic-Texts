CAPUT IX.
Item ex Hieronymo. 
Ne autem sibi quidquam commentum novitatis
deesse queratur, jam nunc ipsa Virginis pudenda
nudo nomine dicta, et per ea genitum Salvatorem
in medium constituamus. Hieronymus, sacrae legis
interpres, omnium peritissimus disciplinarum, fidei
turris inconcussa, sapientiae lampade splendidissimus,
 eloquio facundissimus, Latini, Graeci Hebraeique sermonis
doctissimus, in libello adversus Helvidium,
constituens primo ipsius Helvidii super hac re dicta,
postea suam sententiam profert, qua bene ab haeretico
insinuata confirmat. Sic enim legitur: Nunquid
non quotidie Dei manibus parvuli finguntur in
ventribus, ut merito erubescere debeamus Mariam
nupsisse post partum? Quod si hoc illis turpe videtur,
superest ut non credamus  etiam Deum per
genitalia Virginis natum. Turpius est enim juxta eos
Deum per Virginis pudenda genitum, quam Virginem
 viro suo nupsisse post partum. Hactenus haereticus
de nuptu Virginis post partum nefandissima
latrat. Sed de generatione Filii Dei per hominem
verissima narrat, quod sequens oratio doctoris nostri
declarat manifeste. Talis enim est: Junge, si
libet alias naturae contumelias, novem mensibus
uterum insolescentem, fastidia, partum, sanguinem,
pannos. Ipse tibi describatur infans tegmine membranarum
solito convolutus: ingerantur dura praesepia,
vagitus parvuli, octavi diei circumcisio, tempus
purgationis, ut probetur immundus, non erubescimus,
non silemus. Quanto sunt humiliora quae
pro me passus est, tanto illi plus debeo. Et cum
omnia replicaveris, nihil cruce contumeliosius proferes,
quam profitemur, et credimus, et in qua de
 hostibus triumphamus. Sed ut haec quae scripta
sunt, non negamus, ita ea quae non sunt scripta,
renuimus: natum Deum esse de Virgine credimus,
quia legimus: Mariam nupsisse post partum non
credimus, quia non legimus.
Distinctione prudenti vir doctissimus quae fuerant
ab adversario male ingesta removit, et quae catholice
prolata suscepit; quae vere dicta confirmavit, et
quae ore blasphemo jaculata redarguit. Per genitalia
Virginis natum esse Deum confessus est: post partum
nupsisse Mariam reprobavit: quod genitalia et
pudenda in injuriam sacri partus deprompserit,
exsecratus est; quod Verbum caro factum per secretam
ventris januam exire non repudiaverit, approbavit.
Inde est quod et alias naturae depositiones
 annexuit, novem mensibus uterum insolescentem,
fastidia, partum, sanguinem, pannos, infantem tegmine
membranarum solito convolutum, dura praesepia,
vagitus, circumcisionem, tempus purgationis, novissime
crucis contumeliam; haec universa tanquam
catholicus amplexatur, suscipit, veneratur. Quanto
namque humiliora pro electis passus est Creator,
tanto plus illi debent hac oratione doctoris egregii
considerare, quia non pauca dinumerat, quae parvulus
nequiverit sustinere, si non humani partus lege
natus est, ut partum, sanguinem, pannos, membranarum
convolutionem, vagitus. Universa haec et genitalis
virginei secretum, et humanae nativitatis legem
protestantur.
Pariter quoque disce Spiritum sanctum hanc sacrosanctum
 qui protestatus est ortum, et sanctos
doctosque homines, qui eum postea verbis scriptisque
suis commendavere populis, magis illum voluisse
sermonis honestioris insinuare circuitu, quam simplicis
eloquii servando proprietatem, aliquid quod
offenderet audientes, in medium proferre: decebat
enim tantam rem non humilibus, sed magnis, non
sordidis, sed honestis exponere verbis, ut illud:
Orietur stella ex Jacob, et consurget homo de
Israel, et exiet virga de radice Jesse, et flos de radice
ejus descendet. Rorate, coeli, desuper, et nubes
 pluant justum; aperiatur terra, et germinet Salvatorem
(Num. XXIV, 17; Isa. I et XLV, 8). Neque enim
defuere Spiritui sancto verba, quibus genitale virgineum
valuerit aperire, sed rem praeclaram atque
magnificam praeclaris magnificisque delegit figuris
edocere. Accessit tamen et propius, et legitimis propriisque
decoris adaperuit sermonibus: propterea
Propheta: Ecce virgo concipiet in utero, et pariet
filium (Isa. VII, 14). Et: Puer natus est nobis;
filius datus est nobis. Et angelus ad Mariam:
Ecce concipies et paries filium (Luc. I, 31),
et multa horum similia: in omnibus istis et naturalibus
et decentibus Christi nativitas commendatur
verbis.
Vitatur tamen suo vocabulo pars illa membrorum
 qua partus egreditur, commemorari, utpote nec honestum,
nec necessarium. Alioquin quando nomina
ponuntur officiorum et verba, quis non et ea membra
quibus illa peragantur officia, statim intelligit?
Si quidem et videre per oculos, et audire per aures,
et ambulare per pedes intelligimus, nec quando de
aliquo praedicatur, ut vidit, audivit, ambulavit, ponuntur
pariter oculi, aures, pedes, nisi distinctionis
et intelligentiae gratia, nec sic nos significata verborum
advertimus, ut non partem, etiam membra
illa sine quibus talia ministeria non explicantur,
sentiamus. Qua de re quod superfluum et turpe erat
super sacri partus actu refugit enuntiare oraculum
coeleste, refugerunt et sancti homines. Porro quod
plenum significationis et commodationis modestiam
 habebat, exposuere. Nec tamen et hoc usquequaque
vitarunt, sive propter futuros veritatis inimicos, sive
propter tollendae dubietatis occasionem. Inde est
quod ait Lucas evangelista: Postquam impleti sunt
dies purgationis Mariae secundum legem Moysi, tulerunt
Jesum in Jerusalem ut sisterent eum Domino,
sicut scriptum est in lege Domini: Quia omne masculinum
adaperiens vulvam, sanctum Domino vocabitur
(Luc. II, 22). Nec mirum si noluerint graves
et reverendi doctores talia super gloriosissimae nativitatis
contumeliam referre, qualia nec vulgus
super cujuslibet pauperculae partu non erubescit
confiteri.
Ergo et iste doctor insignis, cujus hic testimonium
protulimus, cum recepisset ab inimico veritatis
 testimonium veritatis super divina generatione,
indignatur tamen verborum injurias in Virginis
contumelias, quod illis verbis quanquam
naturalibus, quanquam propriis, humilibus tamen
minusque modestis virginis narraverit partum.