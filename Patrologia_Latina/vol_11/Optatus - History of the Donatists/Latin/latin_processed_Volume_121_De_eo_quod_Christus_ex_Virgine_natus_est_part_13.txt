CAPUT X.
In medium adducuntur poetarum Christianorum
suffragia. 
Amplius ergo jam non est quid requiras, quando
nil superat de sancto partu quid discutias: siquidem
 pervenimus jam ad genitalia Virginis, transivimus
ad pudenda puerperae, ut cui non dabat intelligentiam
conceptus, partus, generatio, nativitas, apertio
vulvae, tandem doceant pudenda, erudiant genitalia;
non dederint intellectum naturalia et honesta, dent
saltem turpia et figurata. Quoniam tantum docti sunt
nostri secretorum pervestigatores, ut potius obscuris
et alienis, quam claris et propriis assentiantur significationibus.
Verum poetarum jam suffragia convocemus, ut
omnis eloquentia testimonium ferat veritati. Prudentius,
vir liberalium studiorum non ignarus, in
Apotheosi dum de injuriis quas passa est vita mundi
pro libertate mundi disputaret, atque ab eis inviolabilem
naturam, id est divinam, segregaret, easque
 passibili  substantiae, id est humanae, assignaret,
sic ait:
His affecta est caro hominis, quam femina praegnans
Enixa est sub lege veteri, sine lege mariti.Fideli prorsus et sapienti narratione et concubitum
secrevit, et prolem naturaliter enixam disseruit.
Legem removit mariti, et legem substituit uteri; ut
de Spiritu sancto concepisse monstraret, per vulvam
peperisse non taceret. Huic simile Fortunatus presbyter
peregrinus, sed coelestis civis, pauper rebus,
censu fidei dives, in laude virginis Mariae sic fatur
(Carm. lib. VIII, poem. 5, post init.):
Sed redeo qua Virgo trahit laude canenda
Qualis nulla fuit, nulla futura venit.
Quemque pluunt nubes justum de rore serenum,
Haec Salvatorem germine terra dedit.
 Haec porta est clausa, in quam introivit nemo, nec exit,
Ni Dominus solus, cui quoque clausa patent.
Non disconvenit superiori, imo aliis verbis hoc
idem designat; nam gemina periodo eamdem sententiam
commendans, et virginitatis praedicat integritatem,
et humano de more nativitatis indicat
expositionem, et Salvatorem conceptum divinitus
narrat, et naturalis semitae vena germinatum; utque
clarius eliqueret quod loquebatur, attestatur
Mariam portam exstitisse Ezechieliticam, per quam
virilis nullus est introitus, vel exitus; solus vero omnipotens,
cui nihil est clausum, per eam transit, ut
qui concipi decrevit ex Virgine, humani partus lege
de ea nasceretur.
Post omnes Athanasius Alexandrinus veniat, ut
 qui dote virtutum, constantia probatae fidei, sapientiae
doctrina, perseverantia confessionis, solus, ut
ita dixerim, Arianae perfidiae subvertit multitudinem
numerosam, et vexillum verae credulitatis propugnator
gerens invictus Ecclesiae restauravit murum,
roboravit statum; nostrae quoque disputationis
confirmator assistat, et erroris sectam valenter
evertat. Ad Epitectum adversus eos agens qui unius
substantiae Verbum et corpus quod assumpsit pro
nostra redemptione dogmatizabant, cum fides teneat
Christiana duas substantias, divinam scilicet humanamque
 in Christo conjunctas, ut in una persona
utraque natura suam possideat distinctionem; sic
infit inter reliqua: Propterea ergo necessaria Maria,
ut ex ipsa corpus assumeret, et ut suum pro
nobis corpus offerret; et hanc Isaias prophetizans
ostendit, dicens: Ecce Virgo. Gabriel autem mittitur
ad ipsam non transitorie virginem, sed ad virginem
desponsatam viro, ut sponso ostenderet Mariam
vere hominem fuisse. Et partus meminit Scriptura,
et dicitur: Involvit puerum. Et: Beata sunt ubera
quae suxit. Et, oblatum est sacrificium, quoniam
aperuit qui natus est vulvam. Haec autem omnia
parturientis virginis erant indicia, et Gabriel certissime
evangelizavit ipse dicens non transitorie, quod
nasceretur ex te; ut non de foris inditum ei corpus
 videretur, sed, ex te; ut ex ipsa, naturaliter quod
natum est, esse manifeste credatur; et hoc natura
demonstrante, quia impossibile est virginem lac proferre,
et impossibile est lacte nutriri corpus et pannis
involvi non ante naturaliter natum.
Orthodoxae fidei constantissimus, quem Dominus
posuerat in civitatem munitam, in murum aeneum,
et in columnam ferream regibus Judae, principibus
ejus et omni populo terrae, non aliter de Virginis
partu aut sentire potuit, aut effari, quam sentit et
praedicat Ecclesia, quae est domus aedificata super
solidissimam petram, columna et firmamentum veritatis;
propter quod cum enumeret plura quibus
approbat incarnatum natum Christum de Virgine, ut
etiam novam depellat haeresim, dicitur quoniam qui
 natus est aperuit vulvam. Hancque verae confessionis
doctrinam magis ac magis inculcans, inferius
annectit: Impossibile esset virginem lac proferre,
et impossibile esset lacte nutriri corpus, et pannis
involvi, non ante naturaliter natum. Quid amplius
vultis, novae et inauditae praeteritis saeculis haereseos,
vel auctores, vel defensores? En consistit adversum
cuneum vestrum Athanasius ille, qui olim contra
perfidiam Arianam dimicavit. Illo certamine divinitatem
Verbi defendit, hoc agone humanitatem propugnat.
Tunc nativitatis quae est de Patre veritati
contradicebatur, nunc nativitatis quae est de matre
veritati resistitur. Hostes illi confligebant non esse
natum Filium de substantia Patris, sed ex nihilo
factum, isti oppugnant non naturaliter ortum Christum
 de matris utero, sed prodigialiter exceptum.
Ubique Christo contradicitur, ubique mundi liberatio
maledictorum linguis injuriatur, sed propugnator
doctus vincere, nesciens cedere, non de se tamen
praesumens, sed in ipso pro quo pugnat confidens,
accedat, et catervam superbia tumidam, vanitate subnixam,
veritatis mucrone concidat.
Intorques pars adversa telum, et jactas: Non est
natus Deus per naturam mulieris. Opponit fidei scutum
vir fidelis, et refert gladium verbi Dei. Oblatum
 est sacrificium, quoniam qui natus est, aperuit
vulvam. Quid stupes falsitatis commentum? Non
mucrone stimulatus, sed validissimo telo percussus
es; oblatum est sacrificium, non vales negare; qua
de re et apertam vulvam cogeris confiteri. Quod si
aperuit vulvam, natus est per naturam mulieris
sanguineam. Veternosus anguis quo convertis aciem?
quo lubricum captas caput objectare? An adhuc conaris
in vulnus et insibilas ore trisulco; si aperuit
vulvam, corrupit? Sed os pestiferum obice Danielitico
jam nunc oppiletur, ut squamosus draco per partes
disjectus cesset dementare Chaldaeos. Isaias
propheta: Ecce Virgo: et Gabriel mittitur non
transitorie ad virginem, sed ad virginem desponsatam
viro, et post, partum, post, involutionem parvuli,
 post, lactationem, post, oblatum, quoniam aperuit
qui natus est vulvam, inclamat. Haec omnia parturientis
virginis erant indicia. Ergo virgo parit, non
corrumpitur, virgini matri nascens Deus aperuit vulvam,
nec violavit pudoris sigillum.
Nec ad haec forsitan penitus conquiescis, sed audes
rursus confractam concisamque in ictus manum
moliri: Deo nascituro nihil fuit clausum, sed voluntas
ut exstitit nascendi, affluit mox egressus, nec
moras passus est nativitatis, cui sine processu factus
est ortus. Et hanc perfidiae calumniam sic elidit defensor
fidei, non quo Divinitatis subroget potentiae
quidquam, sed quo humanae nativitatis homini Deo
contestetur veritatem; ut ex ipsa, naturaliter quod
natum est, esse manifeste credatur. Igitur naturaliter
 natum esse Deum hominem factum praedicat, ut
per naturae vulvam humani partus lege processisse
cognoscas. Inde quoque docet haud aliter Virginem
lege naturae potuisse lac proferre, vel lacte nutrire
corpus; vel consequenter pannis involvere non ante
naturaliter natum.
Ergo omnifariam, adversario devicto, teneamus
vera fide, confiteamur ore veridico, Verbum carnem
factum per ministerium vulvae naturaliter natum, et
secundum rationis consequentiam, et secundum divinarum
testimonia Scripturarum, et secundum doctorum
non contemnendam auctoritatem: satis abundeque,
ut aestimo, monstratum est, Dominum Salvatorem
de Virgine sicut hominem natum, non ut
integritatem violaret, illa nativitas, quia Maria virgo
 fuit ante partum, virgo in partu, virgo mansit et
post partum. Sed ut qui de virgine corpus assumpsit,
et intra gremium virginale concrevit, per aulam
quoque virgineam naturaliter nasceretur. Quod si
alicui ista non suffecerint, vel tarditate sensus, vel
contradicendi studio, non deerit unde utrique subveniatur.
Si tamen et vulnus aperire suum maluerint,
et contentionis perniciem non amare. Lusimus haec
de more studentium: quae si quis contemnet, exercitia
nobis nostra complacebunt.