MONITUM ACHERII. 
 De Ratramno haec monet Acherius in sua Praefatione:
Ratramni, aliis Bertramni, Corbeiensis monachi
presbyteri, Opusculum, De eo quod Christus
de Virgine natus est, tot saeculis in Anglia tenebris
obsitum, in Galliam demum non absque industria
redux effeci. Ansam praebuit Usserius Armachanus,
qui suae Ratramnum labe haereseos ut aspergeret,
insibilat, ipsum panis substantiam Eucharistiae
sacramento in corpus Filii Dei transmutari, duobus
quos de eo sacramento libris conscripsit, nequaquam
admittere: perperamque id Usserius suadere
conatur, in Gottescalci Hist. cap. II, hunc in modum:
Inter Opuscula ejus (Ratramni) quae ad Trithemii
notitiam non pervenerunt, unum est de Nativitate
Christi, in quo eamdem quam in libro de Corpore et
 Sanguine Domini tradit, doctrinam propugnat. De
anima alterum, etc.
Quam porro a vero aberret haec assertio, probat
ipsummet opusculum, cui erroris hujusce ne verbuli
quidem aut apicis vestigium inest. Imo vero illi
ipsi perduellium antesignani Magdeburgenses centuria
IX, cap. de Doctrina, col. 212, paucis Usserium
refellunt: Transsubstantiationis habet semina Bertramnus,
utitur enim vocabulis commutationis, et conversionis.
Et cap. 6 de Caeremoniis et Ritibus
 Ecclesiae, col. 243: Bertramnus, lib. de Corpore
et Sanguine ostendit corpus Domini et sanguinem
super altare seu mensam poni, et inde populo distribui,
etc.
Ratramnum docte luculenterque ab omni naevo
asseruere Sextus Senensis, praef. bibliothecae sanctae,
cardinalis Peronius, ac praeses Mauguinus: ille lib. II.
Euch., capp. 1 et 2; iste vero historicae et chronicae
Dissertationis cap. 37, litteris ac fama floruisse
Ratramnum Ludovici Pii et Caroli Calvi
tempestate, fidem faciunt quas protulit elucubrationes.
Hactenus Acherium exscripsimus. Nunc lectorem
monemus, ita scriptum esse de partu Virginis a Ratramno
et ab ejus abbate Ratberto, ut neuter alterius
 opusculum legisse videatur; nec enim verisimile
est, si legissent, utrumque eadem testimonia prolaturum
fuisse, suam ut quisque sententiam probaret,
nec ullam curam adhibiturum fuisse, ut ea testimonia
perversum in intellectum detorta esse ab adversario
demonstraret. Hoc etiam non omittendum est,
priorem editionem collatam esse cum veteri codice
Dallei a D. Edm. Martene, qui varias lectiones nobis
communicavit.