AUCTORIS PRAEFATIO.  
 Si uno sub magistro Christo omnes Christiani
censemur, si uno coelesti Patre universi credentes
gloriamur, si unius Spiritus foedere in unius
charitatis compage solidamur, non est quod me
a tua dignatione sejunctum verear, quominus religioni
tuae familiaria scripta procudam. Non enim
vel sanguinis propinquitas tanta est quanta Spiritus.
Terrena scilicet propago inferior multo est quam divina,
nec officia temporalis obsequelae tantam pariunt
gratiam dilectionis quantam divinis ignis generat
 charitatem. Perinde cesset hic vel facies invisa,
vel nomen ignotum, vel familiaritatis comparatio
nulla, ubi in copulae socialis devinctionem
tanta, tam magna tamque necessaria conveniunt jura
societatum. Non igitur velut alienum refutes, quem
superna conditio tibi fratrem conciliavit propinquum.
Cum haec ita se habeant, obsecro reverentiam
tuam ut ad suggestionem parvitatis nostrae respondere
non graveris.