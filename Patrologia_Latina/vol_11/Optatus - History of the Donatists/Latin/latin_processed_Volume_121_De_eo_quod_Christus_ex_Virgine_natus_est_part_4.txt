CAPUT PRIMUM.
De Christi nativitate in Germania errores. Rationes affert
auctor quare nasci ut caeteri debuit Christus.  
Fama est, et quorumdam non contemnenda cognovimus
relatione, quod per Germaniae partes serpens
antiquus perfidiae novae venena diffundat, et catholicam
super nativitate Salvatoris fidem, nescio
qua fraudis subtilitate subvertere molitur; dogmatizans
Christi infantiam per virginalis januam vulvae,
humanae nativitatis verum non habuisse ortum, sed
monstruose de secreto ventris incerto tramite luminis
in auras exisse, quod non est nasci, sed erumpi.
Quod enim vias uteri nascendo non est secutum,
sed quacunque versum tanquam per parietem domus
erupit, non jure natum esse, sed violenter egressum.
 Jam ergo nec vere natus Christus, nec vere genuit
Maria. At vero fides habet catholica Jesum natum
ex Maria Virgine. Quod Angelus ad eam missus signatis
ennuntiat verbis: Ecce, inquiens, concipies
in utero, et paries filium (Luc. I, 31). Vide quam
evidenter sectam depulit nefandam. Non ait: Concipies
filium, et egredietur tuo de utero, sed, concipies
et paries, utrumque referens ad Mariam,
ut virginitate  inviolata et conciperet tanquam femina,
et pareret tanquam mater, ne genitrix divinitatis
de conceptu fieret gloriosa, et de partu redderetur
inhonora. Alterum velut ad suum penderet
officium, alterum ad illius qui concipiebatur effectum:
ita nec ipsa mater diceretur integra, nec Salvatoris
nativitas ex matre perfecta. Quamvis etiam
 ad Mariam directus angelus si sic foret locutus, non
propterea necessario cogeret intellectum, quo nativitas
de matre Christi extraordinaria crederetur.
Qui enim de femina virgine concipi delegit, nonnisi
nasci de femina virgine credi facile quivisset, quoniam
de sexu fragiliori humanitatis qui delegit exortum,
nequaquam humanae nativitatis modum, salva
virginitatis integritate, contemneret.
Inconveniens nempe Divinitatis erat consilio, ut in
virgineo corpore uterum, quo conciperetur, quo
formaretur, quo novem mensium dilatione portaretur
eligeret, et uteri viam, qua de virginea procederet
aula, repudiaret. Aut aliam igitur viam,
qua feminae parientes partus suos emittant jure nativitatis
praeter solemnem parturitionis viam, talia
 quicunque garriunt, edoceant, aut eum habuisse
de utero virginis exitum, Christum, quem lex monstrat
naturae, praeter integritatis violatum pudorem,
necesse esse confiteantur. Viperae priusquam parturitionis
ad tempus perveniant catuli, traditur quod
maturam naturae completionem non exspectantes,
corrosis matris lateribus, exeunt cum genitricis interitu.
Est quoque vulgaris opinio mustelam ore concipere,
aure partum effundere. Forsitan quisquis
humanae viam nativitatis denegas Christo, aut viperinam
 maternis exitiosam conceptibus concedis, aut
mustelinam fabulosis effictam commentis. Ut maluerit
potius hominum Redemptor de Virgine conceptus,
vel serpentinam naturae contrariam, vel pecualem
confictam nativitatem suscipere quam humanam.
Isto itaque modo, jam quidquid libuerit poterit
excogitari, vel undecunque, vel per quodcunque placuerit
natum fuisse Christum blasphemari, ut non
sit virgineus partus Verbum caro factum, sed prodigialis
egressus.