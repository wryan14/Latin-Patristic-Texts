CAPUT II.
Objicitur violatam matris integritatem. Respondetur,
Maria semper virginem permansisse. 
Sed, quaeso, cur refugis ascribere Christo naturalem
 virginalis portae progressum? Propterea, inquis,
quoniam si uteri portam exivit, non est Virginis integritas
intemerata. Equidem per quemcunque fuerit
locum egressus, consequenter secundum tuam
sententiam integritas est violata. Si enim Salvatoris
ortus viam naturae necessario fuerat corrupturus, necessario
quoque quacunque exivit, sive per latus, sive
per ventrem, sive per renes, sive per superiores inferioresve
corporis partes, non absque integritatis damno
processit. Absit vero catholicis sensibus, ut nativitas,
per quam restaurata fuerunt  corrupta, quod
corruperit integra credatur. Intellige tandem vecors
praesumptio, quoniam si per quamcunque virginei
corporis partem ortus Salvatoris potuit fieri sine
damno integritatis, consequenter et hoc potuit per
 januam vulvae. Quod si hanc fuerat violaturus, nihilominus
quacunque est egressus, violavit. At catholica
fides de Virgine Salvatoris matre confitetur,
quod virgo fuerit ante partum, virgo in partu,
virgo post partum. Utrumque vides credi, utrumque
confiteri, et matris virginitatem, et infantis
exortum.
Propter namque inviolatam pudoris aulam, virginitatem
praedicat et ante partum, et in partu, et post
partum: et propter verae nativitatis exortum, verum
parientis partum confitetur. Quid enim virgo ante
partum, ni impraegnata virginitas? Quid est virgo
in partu, ni pariens virgo? Et quid virgo post partum,
nisi virgo perseverans post partum? Ubi ergo
virgo pariens, si partus negatur?  porro
 cum praedicatur virginitas non peperisse, non peperit
autem si partus aliter quam per naturae januam
processit. Siquidem jam talis ortus non virgini
est partus, sed proprius videlicet ipsius infantis
egressus. Obmutescat igitur hujusce commentum
falsitatis, et catholica fides inconcussa teneatur, quae
et vere natum de matre confitetur Christum, et vere
Virginem Mariam concepisse, peperisse, et post partum,
id est post editum filium, credit, praedicat et
veneratur permansisse virginem.