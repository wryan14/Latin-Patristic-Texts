CAPUT III.
Per vulvam exisse Christum probat auctor.---Partes
corporis minime turpes. Qu√Æ partes corporis deturpantur.---Spiritus
sanctus beatam Virginem ab
omni contagio sanctificavit.---Partes quaedam corporis
quare inhonestae.  
Dicis turpe fuisse Dei Filio per vulvam processisse.
Turpe hoc aut de natura aut de peccato. Sed
per naturam nihil turpe; testatur enim Geneseos
lectio quod omnis creatura bona. Quod bonum, et
honestum est; quodque honestum est, non turpe.
Igitur omnis creatura secundum quod creata est,
nequaquam turpis. Igitur et mulieris vulva non turpis,
sed honesta; siquidem partes omnes creaturae
honestae. Non ergo nascituro Christo semita vulvae
 declinanda, velut turpe aliquod, imo suscipienda
tanquam nativitatis ministra. Quomodo namque
matricem, qua conceptus formaretur, non contempsit,
ita nec vulvam, qua formatus exciperetur, repudiavit.
Porro tu sensus corporis interrogans, aestimas eas
uteri partes indecoras. Noli sensibus fallentibus, id
est corporeis, de rerum veritate assentiri, mentis
judicium disquire, et deprehendes fore pulchra quae
videntur turpia. Nulla denique creaturae pars, aut
membrum, ni pulchrum est; redditur autem indecens,
cum inordinatus et illicitus eum motus deturpaverit.
Etenim ante praevaricationem Adam et Eva
non erubescebant, utpote motum inordinatum suis
in membris nullum sentientes; ast ubi praevaricati
 sunt, erubescere coeperunt. Non quidem propterea
membra, quae nunc peccati culpa pudenda vocamus;
siquidem et priusquam deliquerint, super eis non
confundebantur. Ubi vero inhonestus accessit motus
genitalibus ante pudicis, sed de peccato jam non pudicis,
secuta confusio est, non propter turpitudinem
honestarum corporis partium, sed propter turpes irrationabilis
motus passionis. In quo autem per sancti
Spiritus Ignem, vel in hoc corpore caduco, vel in
futura vita jam per resurrectionem incorruptibili,
fuerit iste passibilis motus ad naturae dignissimam
redactus musicam, infirmitate depulsa, nihil habebunt
membra naturae quod sit confusionis, quod turpitudinis,
quod inhonesti.
Interea vero lex quae est in membris nostris donec
 repugnat legi mentis, et captivat nos in legem
peccati, et erubescimus et confundimur. Sed non
propter hanc legem peccati dominantem in membris
nostris opus fuit Salvatori declinare viam nativitatis
lege constitutam; quandoquidem Spiritus sanctus,
qui Virginis uterum, quo Dei Filius incarnaretur, ab
omni contagio sanctificavit, ipse quoque et vulvam
qua nasceretur purgavit. Nisi forte credibile videatur,
quod eum locum divino conceptu reddiderit dignum,
qui magis libidinis aestu succenditur, et quem
minoris flammae temperamentum pertentat, mundare
nequiverit. Quod enim mulieribus in umbilico, cui
matrix subjacet, libido dominetur, verbis Scripturae
sanctae didicimus. Tibi autem non propter legem peccati,
 sed propter deformitatem naturae, genitale
membrum videtur inhonestum. Cur hoc? Quoniam
sensum carnis in rebus cognoscendis percunctaris,
quem nemo sapiens de veri perceptione secutus est.
Non mirum si falleris, qui falsitatis auctore perdoceris.
Eum denique sequuntur omnes, qui verisimilia
pro veris, id est, corruptibilia pro aeternis amplectuntur.
Revoca magis oculos a temporalibus, quae
docet Ecclesiastes non tantum vanitatem, verum vanitates
vanitatum; et disce veri perceptionem de
sensibus veri participantibus. Quod cum feceris, nihil
in naturis turpe praeter inordinatos motus videbis,
quos non de creantis sapientia, sed de peccati
culpa contraxere, et deinceps non indignam judicabis
Incarnatione Verbi ad nascendum virgineam
 vulvam. Equidem pervidebis nihil dignius Creatoris
humanitate, quam suae dispositionem fabricae comprobare.
Ut sicut approbavit uterum quo conciperetur,
ita non approbarit uteri januam sui natalis
abrogatione; ne quam constituit nascendi viam, suae
refutaret humanationis egressu.
Ista ducas cum impia, novum quiddam moliris,
ut Salvatori quo nasceretur nihil fuisse clausum
clames, quod Conditori nil creaturarum queat obsistere:
verum quidquid subsistit, sit ei apertum et
permeabile. Ita plane si sentis, prudentissime sentis.
Hac vero regula cum nativitatis Christi primordia
mancipare disponis, quod ad potentiam spectat,
clarissime dogmatizas. Quod autem ad corporis proprietatem
suscepti, et nativitatis pertinet humanae,
 a veritatis calle longissime recedis. Virtuti siquidem
voluntatis Christi nihil est clausum, nihil
non penetrabile. Humanitas autem quae suscepta est,
sicut intra sinus matricis collecta est, ita quandiu
mansit illic, ventris exteriora non experta . At
vero mox virginei thalamum reliquit secreti, et
foris exstitit, et intus esse cessavit. Hac loci quid
alternatione monstravit, nisi quod quamvis secundum
divinitatis proprietatem sit ubique, juxta corporis
circonscriptionem localis exstitit? Igitur quod
locale est, sicut ubique non est semper, sed tunc ad
alium migrat, cum locum deseruit primum; ita
etiam cum transitum facit, non simul dextrum ac
sinistrum tenet, quemadmodum simul ante et retro
non graditur, nec supra pariter et deorsum. Certe
 et Salvator sicut alio tempore fuit in utero secundum
corpus, et alio foris, ita in egrediendo quamvis
egressionis voluntati nil fuerit clausum, unam
tamen tenuit egressionis viam, non per omnes corporis,
in quo formatus fuerat, partes exivit.
Constitue certe quam volueris corporis partem ortui
Salvatoris. Non enim per omne corpus egressus
est, quamvis voluntati ejus ad egressum nulla corporis
pars fuerit clausa. Nec illocaliter egressus,
hoc est enim incorporeae proprium naturae, longe
vero a corporea remotum. Constitue certe quam
delegeris partem. Vulvam renuis, umbilicum attribue;
vel, si malueris, honestius quodcunque corporis
ostium: ac si ostia quae dedit natura displicent,
 dissice  ventrem, nuda costas, spinam rumpe, vel
quemadmodum nescio qui stultissimi delirant, aperi
ascellam, et ita de monte umbroso et condenso nativitatem
contestare Salvatoris. Num igitur talis janua
dominatoris ortu digna probabitur, quam stultorum
opinio ementitur, et quam Creatoris sapientia
naturae dedit conceptibili, dispuetur? An certe
Bragmanorum sequemur opinionem, ut quemadmodum
illi sectae suae auctorem Bubdam per virginis
latus narrant exortum, ita nos Christum fuisse
praedicemus? Vel magis sic nascitur Dei sapientia
de Virginis cerebro, quomodo Minerva de Jovis vertice,
tanquam Liber pater de femore? Ut Christicolam
de Virginis partu non solemnis natura, vel auctoritas
sacrae lectionis, sed superstitio gentilis et
 commenta perdoceant fabulosa.