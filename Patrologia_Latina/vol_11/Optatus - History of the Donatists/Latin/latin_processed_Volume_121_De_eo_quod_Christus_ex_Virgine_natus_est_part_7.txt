CAPUT IV.
Auctor profert testimonia ex Veteri Testamento, ut
suadeat Christum per vulvam Virginis exisse. 
Sed jam nunc testimonia procedant in medium
divina, et ex eis ortum discamus Salvatoris, ne fabulis
decipiamur vanis et falsis opinionibus eludamur.
Isaias vates, ortus hujus arcanum retexens,
Dabit Dominus, inquit, ipse vobis signum. Ecce
virgo concipiet et pariet filium (Isa. VII, 14).
Virginem confitetur concepturam, Virginem parituram,
et hoc a Domino signum fore dandum,
quod utrumque mirabiliter sit factura virgo, non
quod praeter viam naturae partus sit exiturus. Quod
si esset futurum, oportuerat hoc prophetico nuntiari
 mysterio, quemadmodum virgineus nuntiatus est
conceptus et partus. Nec enim talis editio minus divinae
operationis proferret insigne, quando naturae
viam in alios transposuisset fines. Nunc autem virilem
segregans operam, et integritatis insinuans donum,
hoc docet a Domino signum, quod editura sit
virgo Salvatorem. Non enim praeter naturam novum
parturiendi designat iter virgini matri, sed a
natura datum cum incorruptionis palma nativitatis
dedicat sublimitate.
Non puto necessarium, nec brevitas concedit, ut
de toto Scripturarum corpore subjiciantur exempla
quibus fiat manifestum parere et generare mulieribus
non nisi legitimo ventris orificio concedi; ut
illud: Mulier quae concepto semine peperit masculinum
 (Lev. XII, 2). Item: Sanctifica mihi omne
primogenitum quod aperit vulvam in filiis Israel
(Exod. XIII, 1). Si enim mulier aliter quam per
vulvam, id est os uteri, generat, jam non omne primogenitum
sanctificatur Domino; sed quoniam hoc
stultum dicere, non virgo genuit, nisi per vulvam;
et ipsius verbi vis significatioque manifeste dat intelligentiae
argumentum: ut enim videre ad oculos, audire
ad aures, olfacere ad nares, gustare ad fauces,
ita parere refertur ad vulvam. Alioquin si pro arbitrio
 singulorum licet intellectus verborum variari,
erunt universa confusa, et parere concipereque de
viris etiam suscipietur. Cur non certe haec verborum
officia de viris praedicentur, si partus Salvatoris non
viam tenuit uteri, sed exivit quacunque. Habes, et
superbis, patrocinium poetarum figmentum, ut et
concepit vir et peperit. Quod, quia Christianus es,
et eloquiis instructus veritatis, non dubito, repellis.
Qua de re legitimum naturae cursum vocibus praedicatum
consuetis, non opinione nova pervertas, sed
vera et usitata receptes interpretatione. Et cum legeris,
audieris, pronuntiaveris, vel Virginem peperisse
Christum, vel natum de Virgine Christum, illico tibi
semita naturae janua vulvae occurrat. Sicque te non
error per devia ducet, sed verus intellectus in tramite
 recto tenebit. Ne autem argumentis haec videamur
tantum comprobare, testimoniis disce vera de ortu
Salvatoris quae asserimus esse.
Idem propheta Isaias: Et accessi ad prophetissam,
et concepit et peperit filium: et dixit Dominus
ad me: Voca nomen ejus: Accelera spolia detrahere,
festina praedari (Isa. VIII, 3) . Adverte partum
virginis prophetali signatum ministerio. Propheta
accessit ad prophetissam, quia Spiritus sanctus venit
ad Mariam: concepit illa, et peperit filium, magis
Spiritus sancti dono, quam sementivo virili. Quemadmodum
Sara et sterilitate infecunda, et senio
jam frigida, ut mater virgo de Spiritu sancto et impraegnanda
et generata prophetaretur. Et conceptus
ergo et partus in prophetissa processit ut haeresis
 futura damnaretur, asserens Mariam concepisse, nec
ut feminam generasse. Sed prophetissa non in altero
fallit, in altero verum praefigurat; quoniam genitrix
Salvatoris et virgo de Spiritu sancto concepit, et sicut
femina salvo pudore generavit.
Item alibi: Rorate, coeli, desuper, et nubes pluant
justum; aperiatur terra, et germinet Salvatorem
(Isa. XV, 8). Admirabili sane brevitate propheticus
sermo, et annuntiationem angeli et prophetarum vaticinia,
et conceptum virginis, et modum generationis
exposuit. Ortum denique Christi et angelus insinuat,
nec prophetae tacent, et uterus virginis aperitur
ad sobolem, et pudoris claustrum germinat Salvatorem,
ut in apertione videas conceptum virginis, in
germine intelligas partum pudoris; ut enim germen
 venam servat natalem, nec alieno semine concretum,
sed genitricis est propriae sementivum, juxta
quod Genesis testatur de arboribus et herbis loquens:
Cujus semen sit, inquiens, in semetipso (Gen. I,
11): sic virgo Maria non de virili, sed de proprio
semine concepit, et genitali rivo exposuit conceptum.
Propterea virga Aaron aperitur in germen, erumpit
in flores, qui foliis dilatatis formantur in amygdalas,
ut insinuetur coagulum seminis, concretio conceptus,
expositio partus. Et quemadmodum virga
 Aaron protulit telluris absque subministratione et
humoris irrigatione, nativas tamen per semitas,
germen, flores et fructum; sic mater virgo non de
voluptatis rivo, nec de maritali commercio, genitalem
tamen per semitam genuit carnem Verbum
factum.