PROLOGUS.  
Dulcissimae dilectricis Christi, et a Christo plurimum
dilectae, cum summa reverentia nominandae,
beatissimae Mariae Magdelenae, vitam contemplativam,
nec non et gloriosae sororis ejus, ministrae
Christi, Marthae, vitam activam , scilicet, et venerabilis
fratris earum Lazari, amicitiam, et per Christum
resurrectionem, non ex modernorum  traditione
nuper inventam, scilicet ex quatuor Evangeliorum
authenticis testimoniis, jam olim ab ipsis, ut
ita dicam, fidei nostrae crepundiis publice praedicatam,
pie credit et colit catholica, per totum orbem,
Ecclesia. Non igitur humani oris indiget praeconio,
quae tam divinis oraculis est approbata devotio. Qui
habet aures audiendi, audiat quid Spiritus dicat Ecclesiis
 (Matth. IX, 15; Apoc. II, 17), per os beati
Joannis evangelistae, de magnitudine amoris, de multitudine
familiaritatis, de abundantia dulcedinis,
quae inter glosiosae Virginis Filium et ejus amicas,
Martham et Mariam, et fratrem earum Lazarum,
mutuo versabatur. Juxta illud: Ego diligentes me
diligo (Prov. VIII, 17). Diligebat, inquit, Dominus
Jesus Martham et sororem ejus Mariam et Lazarum
(Joan. XI, 5). Hoc est testimonium quod perhibuit
Joannes (Joan. I, 19-32), quod perhibuit ille discipulus
quem prae caeteris diligebat Jesus (Joan. XXI,
7). Hoc est testimonium quod perhibuit apostolus
qui supra pectus Domini in coena recubuit (Joan. XIII,
25; XXI, 20); quod perhibuit evangelista cui de
 cruce Christus Matrem Virginem virgini commendavit.
Vere felices, revera beati, quibus tam magni
ficum, tam praeclarum, tam evidens testimonium
perhibuit sanctum Evangelium. Ad quod enucleatius
ostendendum, operae pretium aestimo multifarias
evangelistarum categorias  quibus in hoc ipsum
consonant, enarrare; ac deinde, quae post Salvatoris
ascensionem, circa ejus amicos gesta sunt, nobis
patres nostri tradiderunt, et in suis etiam reliquerunt
scriptis, stylo veraci disserere. Quod ut
liquidius prosequamur, paulo altius repetentes quid
de eorum origine et genere, quid de ortu et institutione,
quid de industria et indole veteres narrant
historiae, compendiose referre conabimur, ad laudem
Domini Salvatoris, et honorem et gloriam amicorum
 ejus.