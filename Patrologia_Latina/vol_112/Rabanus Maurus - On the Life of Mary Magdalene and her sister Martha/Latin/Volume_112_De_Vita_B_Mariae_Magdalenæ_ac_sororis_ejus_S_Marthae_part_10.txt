CAP. IX.---Ubi Maria cum sociis mulieribus gratanter
et sedulo ministravit. 
Post haec, iter faciente Domino Salvatore per civitates
et castella, cum duodecim apostolis, et evangelizante
regnum Dei: sequebantur eum nobiles matronae,
 inter quas erat primiceria, specialis amica Domini
Salvatoris, Maria Magdalena, et Joanna, et Susanna,
et aliae multae quae ministrabant de facultatibus suis
Dominicis usibus , et apostolorum necessitatibus,
 mira affectione, et sedula pietate, acceptis ab eo beneficiis
respondentes, pia devotione . Curaverat
quippe eas a spiritibus malignis, et infirmitatibus. Ad
filiam Jairi principis, duodennem , Talitha cumi,
inquiens, mortuam suscitavit (Marc. V); jussitque ei
dari manducare . Syrophaenissae fidem acceptans,
filiam ejus a daemonio mundavit (Luc. VIII). Emoroydam
 tactu fimbriae curavit, et fidem ejus vehementissime
commendavit . Haec Caesareae Philippi 
civis, et Martha dicta est. Domus ejus, ibi, usque
nunc, cernitur; prae cujus foribus, stat basis, in loco
editiori, in qua mulieris ipsius, velut genibus provolutae
palmasque suppliciter tendentis, imago aere
videtur expressa; astat ei alia aere fusa statua, habitu
viri, stola compte circumdati, dexteram mulieri
 porrigentis. Hujus ad pedes statuae, nascitur ex base
herba quaedam, nova specie, quae excrescere usque
ad fimbriam stolae illius indumenti aerei solet. Quam
cum summo vertice crescens herba contigerit, vires
inde ad depellendos omnes morbos, languoresque
conquirit; ita ut ex haustu exiguo madefacti salutaris
graminis, depellantur; nihil omnino virium gerentis,
si antequam aereae fimbriae summitatem crescendo
contigerit, decerpatur. Hanc statuam ad
similitudinem vultus Domini Jesu Christi formatam
tradunt. Et nihil mirum, si pro beneficiis, quae a Salvatore
consecuta est mulier hujusmodi, velut munus
memorale, studuit offerre. Quod usque hodie, quamvis
ex gentili consuetudine, a christicolis indifferenter
observatur, et ita solent honorare quos honore
 dignos duxerint. Insignia enim veterum reservari ad
memoriam posterorum, illorum honoris, horum amoris,
indicium est (Euseb. Hist. eccles., ex Rufini
translat.).