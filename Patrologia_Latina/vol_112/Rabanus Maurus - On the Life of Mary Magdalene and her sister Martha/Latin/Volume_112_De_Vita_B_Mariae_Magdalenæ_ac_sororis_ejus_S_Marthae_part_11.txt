CAP. X.
Ubi Christum Martha hospitio recepit,
Christus Mariam philosophantem   excusat.  
Per idem tempus, transfiguratus est Salvator in
Galilaea in monte Thabor. Et cum complerentur dies
peregrinationis ejus, faciem suam firmavit ut iret in
Jerusalem (Luc. IX, 51): imperterrita mente, locum
quo pati decreverat petens. Et dum iret, intravit in
quoddam castellum (Luc. X, 38): castellum Magdalum
videlicet, Mariae Magdalenae possessione et nomine
insigne. Ibi eum Martha hospitio recepit, totisque
animi votis, apparatum hospitii et convivii opulentiam
praeparavit. Erant autem cum Domino Salvatore
duodecim apostoli, et septuaginta duo discipuli,
et matronarum nobilium multitudo. Dum igitur,
circa ea quae cura domestica expetebat Martha sollicitaretur,
 soror ejus sanctissima elegit sedere secus
pedes Salvatoris, et audire verbum illius, magis quam
sorori, circa frequens ministerium satagenti, solatium
praestare. Accedit, igitur, Martha coram Salvatore,
et ait: Domine, non est tibi curae, quod soror mea reliquit
me solam ministrare? Dic ergo illi ut me adjuvet.
Audiens haec Maria non respondit sorori conquerenti,
sed defensionem suam commisit Salvatori, in
suae contemplationis convivio jam prandenti. Sub
umbra, inquiens, illius quem desidero sedeo , et
fructus oris illius dulcis gutturi meo  (Cant. II, 3).
Haec recolens in corde meo, ideo sperabo (Thren. II,
21). Et respondens Salvator, Martha, inquit, Martha,
sollicita es. Repetitio nominis indicium est dilectionis .
Nam et ipsam pro eleemosynis piae actionis,
 sicut et Mariam, pro studio contemplationis,
miro diligebat affectu. Sollicita es, inquit, in procurandis
rebus domesticis, et turbaris erga plurima,
 infirmis et afflictis necessaria. Porro, prae caeteris,
unum est necessarium: Deo jugiter adhaerere. Haec
optima pars est. Haec soror tua, Maria, elegit, quae
non auferetur ab ea, cujus contemplatio, amor et
desiderium, hic jam incoepit fideliter, nec unquam
deficiet; quinimo in coelis perficietur finaliter .
Dixit, discubuit, pariterque duodecim apostoli, et
septuaginta, religiosaeque matronae; ministrabat
mensis, larga manu, more suo, Martha, beatissima;
et domus suae procuratrix, et egregia Marcella, et
Susanna, et Joanna, cujus vir dapifer erat, et
procurator regni Antipae, tetrarchae Galilaeae .