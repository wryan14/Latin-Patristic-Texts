CAP. XI.---Ubi Regina coeli supervenit, et beata
Marcella ventrem et ubera Virginis matris beatificavit. 
 Ex tunc, peragrans saepe Salvator civitates, et
praedia Galilaeae, assidue Magdalum repetebat; et
hospitabatur, cum suo felicissimo comitatu, apud
Martham, Mariamque; sororesque ministrabant ei
officiose, animo liberali, ad omnia necessaria de
suis facultatibus. Si quando vero, prout cura domestica
expetebat, domi residerent, Domino longius
evangelizante, mittebant qui praeferrent Salvatori,
suisque, quidquid noverant expedire; quae etiam
uni de duodecim, Scarioth, tradebantur; qui loculos
habens dominicos, ea quae mittebantur portabat (Joan.
XII, 6), furtimque clanculo exportabat. Una autem
dierum, daemoniaco a Salvatore curato, qui caecus
simul erat et mutus  (Matth. XII, 22): turbis concurrentibus,
 mirantibus, et in Dei laudes conclamantibus;
Pharisaeis vero blasphemantibus, et in
Belzebub hoc factum calumniantibus. ; Salvatore
 econtra probabiliter asserente  se in digito
Dei daemonia ejicere : advenit illic, cum suis sororibus
et cognatis, Regina coeli, Filium Dei Salvatorem,
videre et alloqui. Quem cum, prae turba,
nequirent adire, surrexit quidam, qui in januis erat,
et ait Salvatori, non fortuitu nec simpliciter, sed
insidiose, utrum spiritali operi carnem praeferret et
sanguinem explorans: Ecce, inquiens, mater tua, et
fratres tui foris stant, quaerentes te (Matth. VII, 46).
Audiens haec Salvator supersedit exire; matrem se
nosse dissimulans, non quo matrem negaret, sed
quo responderet insidianti: Quae est, ait, mater
mea, et qui sunt fratres mei? Et extendens manus
in discipulos: Ecce, inquit, mater mea et fratres
mei, per unctionem specialem; quicunque enim, in
 utroque sexu, fecerit voluntatem Patris mei, qui in
coelis est, ipse meus frater, et soror et mater est .
Parit enim me, qui cordi audientis praedicat me;
mater mea efficitur, per cujus vocem amor meus in
aliis generatur . Ad haec verba gavisa est multitudo
virorum et mulierum credentium. Aderat ibidem,
cum caeteris religiosis matronis, quae ministrabant
Salvatori, Marcella, de qua superius diximus,
beatae Marthae procuratrix, et comitissa ,
mulier magnae devotionis et fidei. Haec, mira sinceritate,
 Salvatoris Incarnationem credens, mira fiducia
confidens , Principumque et Pharisaeorum
qui accedebant calumnias confundens, extollens vocem
de turba dixit Salvatori: Beatus venter qui te
portavit, qui tibi in carne valituro sementinam suae
carnis materiam ministravit; et beata ubera quae te
lactaverunt, et, ex eadem suae carnis sementina
origine, tibi nutriendo lac suggesserunt. Cui Salvator:
Non solum, inquit, ut tu asseris, beata est
mater quae me, qui Verbum Dei sum, ex sua carne
genuit, quae me suo lacte nutrivit, quinimo beati qui
audiunt recipiunt, et concipiunt Verbum Dei in
utero mentis suae  (Luc. XI, 27, 28): memorato gratiarum
dono  eodem gaudent; natumque per fidem
semen Verbi uberibus spei et charitatis enutriunt et
 custodiunt illud.