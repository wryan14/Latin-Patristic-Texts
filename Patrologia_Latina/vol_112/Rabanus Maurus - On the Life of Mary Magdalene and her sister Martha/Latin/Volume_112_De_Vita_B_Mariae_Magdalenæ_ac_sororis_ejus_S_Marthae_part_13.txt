CAP. XII.---Ubi peccatricem liberat Christus. 
Et, die quarto scenopegiarum , ascendit Jesus
in templum, et docebat. Vespere autem facto, egressus
cum discipulis, ascendit in montem Oliveti, in
Bethaniam, castellum Mariae et Marthae, ubi erat
Lazarus amicus ejus, apud quem hospitabatur. E
quo enim ejus familiaritatem meruerunt, et hospitem
eum assidue habuerunt, tum in Magdalo, civitate
 Galilaeae, tum in Bethania, trans Jordanem, tum in
Judaea, in Bethania, juxta Jerusalem. O vere felices,
multumque beati, qui tantum hospitem meruerunt habere,
pascentes panem angelorum, a quo et ipsi pascebantur!
Octavo enim, die scenopegiarum, descendens
a Bethania, Salvator venit diluculo in templum,
et omnis populus venit ad eum, et sedens docebat eos
(Joan. VIII, 2). Ubi, quam misericorditer, quamque
prudenter, quamdam peccatricem mulierem a mortis
periculo liberavit, quamvis excessum facere videamur,
breviter referemus. Placebat populis Salvator
vehementissime, quoniam misericordiam  commendabat
et pietatem. Pharisaei vero semper insidiabantur
ei, et invidebant, quia peccatores suscipiebat.
Et quaerentes capere ex ore ejus aliquid quo
 vel juste vituperari, vel damnari deberet, adduxerunt
ei mulierem tunc in adulterio deprehensam, dicentes
intra se: Tentemus eum de justitia, an contra eam
dicat, ut misericordiae praedicator. Si dicat lapidandam
adulteram, populus contemnet doctrinam ejus,
contra quam dederit sententiam. Si dixerit dimittendam,
conclamabimus: Hostis legis, contrarius
Moysi, inimicus Dei, reus est mortis, et cum adultera
lapidandus . Et accedentes: Magister, inquiunt,
haec mulier modo deprehensa est in adulterio:
in lege autem Moyses mandavit nobis hujusmodi
lapidare; tu ergo quid dicis? Ad haec sapientia Dei,
Deus, non statim judicavit, sed nec statim respondit;
sed adverso ut sedebat vultu, inclinans se, deorsum
digito scribebat in terra illorum peccata, qui peccatricem
 accusabant. Propria enim peccata, quae scriberet,
non habebat. Dedit nobis Salvator in hoc
nimis utile exemplum, alicujus malis auditis, non
statim judicare, sed prius digito discretionis , nos
met discutere, an forte in similia, vel deteriora
 lapsi simus, vel labi possemus. Instabant interim
Pharisaei, sententiam ejus quaerentes, jam praemussitantes
, jam cachinnantes,
eum nullo modo posse evadere: quippe vel contra
justitiam, vel contra misericordiam judicaret. Verum
non est sapientia, non est prudentia, non
est consilium contra Dominum (Prov. XXI, 3).
Erexit ergo se Christus, daturus sententiam: docens
rectos esse debere eos qui condemnare volunt
reos; erexit se, et, salva misericordia, judicavit
justitiam : Qui sine peccato est vestrum, primus
in illam lapidem mittat. Sic data prudenter
sententia, iterum se inclinans, scribebat in terra:
vultum alio vertens, ut liberum esset Pharisaeis
exire ; quos sciebat tunc malle longius abesse,
 quam plura interrogare. Nos quoque docet, qui,
data sententia, iterum inclinat et scribit, ut non
solum antequam judicemus, sed etiam post datam
sententiam, cum tremore, humiliter investigemus
conscientiam, ne forte deteriorem meruerimus
sententiam . Abierunt illi, induti ut diploide confusione;
remansit ergo misericordia et miseria , in
medio stans (Psal. CVIII, 29). Erexit denique se Salvator,
daturus sententiam misericordiae, qui prius
erectus dederat sententiam justitiae: Mulier, inquit,
ubi sunt qui te accusabant? An forte ego fugavi
eos? Nemo te condemnavit? quae dixit: Nemo, Domine;
quia nullus eorum sine peccato, sed tu, qui
solus es sine peccato, si vis, potes me condemnare.
Cui Salvator: Nemo, inquit? Nec ego te condemnabo
 pro praeteritis ; vade, cave de futuris, et amplius
noli peccare .