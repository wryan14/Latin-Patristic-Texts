CAP. XIII.---Ubi Lazarus languet et moritur; Christusque
mandatur. 
Hieme vero jam mediante, die quintodecimo
 mensis casleu, facta sunt encaenia in Jerosolymis  ;
et ambulabat Salvator in templo in porticu Salomonis,
ubi, cum praedicaret, et diceret: Ego et Pater
unum sumus, sustulerunt lapides Judaei, ut lapidarent
eum (Joan. X, 22, 30). At ille exivit de manibus
eorum, et abiit iterum trans Jordanem in Bethaniam
Galilaeae, castellum Mariae et Marthae, ubi Baptista
Joannes fuerat baptizans primum; et mansit illic.
Cum ecce interim amicus ejus Lazarus languens
erat in Bethania Judaeae, castello itidem Mariae
et Marthae sororum ejus. Miserunt ergo sorores ejus
trans Jordanem , ad Salvatorem in Bethaniam,
dicentes: Ecce quem amas infirmatur (Joan. XI,
1, 2). Sufficit, inquiunt, nuntiare dilecto dilecti
languorem: amicus noster est, Lazarum amat, nec
 facile deseret quem dulciter amat . Audiens haec
Salvator: Infirmitas haec, inquit, erit ad miraculum,
non ad mortem ; sed pro gloria Dei, ut glorificetur
Filius Dei per illam. Diligebat autem Jesus
Martham et sororem ejus Mariam et Lazarum. Ille
languens, illae tristes, omnes dilecti; sed a quo dilecti?
Diligebat eos Jesus, languentium Salvator,
imo etiam mortuorum suscitator, et tristium consolator .
Diligebat enim Jesus Martham, et sororem
ejus Mariam, et Lazarum. O felix et gloriosa
generatio! quamvis enim Veritas dicat: Ego diligentes
me diligo, raro tamen inveniuntur, in Scripturis,
fideles qui a Domino diligi specialiter designentur
ex nomine. Ut igitur audivit Salvator quia Lazarus
infirmabatur, distulit ire; distulit subvenire; ut
 faceret eum a morte redire. Et tunc quidem mansit
ubi tunc erat in Bethania Galilaeae, duobus diebus, ut
quatriduum impleretur . Interea dira febris corpus
Lazari urebat. Medici nil poterant, medicamenta
nil proderant; nihil igitur aegro remedii, nisi Dominus
velit ei mederi. Assident juvenis lecto sorores,
adventum Jesu pollicentes, virum spiranti sanitatem
promittunt. Vapore denique pectoris vi febrium desiccato,
vitalis spiritus evaporat. Plorant juvenem,
 scissis induviis, sanctae sorores; complexae mortuum
incumbunt cadaveri. Cernere erat genas sanguine
madentes, fletibus oculos tenebratos, ejulatibus
aera plena funeris. Denique factis exsequiis, celebri
pompa corpus effertur; clauditur marmore
Lazarus quodam; lapis quo clauditur lacrymis
irrigatur. Et quoniam nobilis erat progenie, moribusque
nobilior, actu innocens, verbo discretus,
manu largus, animo liberalis, advenerant Bethaniam,
ad consolandum eum, nobiliores Jerosolymorum,
qui etiam exsequiis ejus interfuerunt.