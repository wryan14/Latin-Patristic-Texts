CAP. XIV.---Ubi Dominus sibi timentes apostolos arguit,
de somno amici disputat Thomae devotionem
approbat, et Marthae fidem. 
 Interea Salvator, post duos dies, dixit duodecim
discipulis suis: Eamus in Judaeam iterum (Joan.
XI, 7). Territi apostoli, consilium dederunt Domino,
ne moreretur, qui venerat mori; ne et ipsi morerentur .
Rabbi, inquiunt, nunc quaerebant te Judaei
lapidare, et iterum vadis illuc? Respondit Jesus:
Nonne duodecim horae sunt diei? si quis ambulat in
nocte, offendit: quia lux mundi non est in eo; si autem
ambulaverit in die, non offendit: quia lucem hujus
mundi videt. Ego sum dies, ego sum lux mundi;
vos horae duodecim : meum est praecedere; vestrum
sequi, ut horae diem sequuntur . Sinite igitur me
pati; non mihi detis consilium; sed me sequimini,
si non vultis offendere . Haec ait, et post haec dicit
eis: Lazarus amicus noster dormit, sed vado ut a
 somno suscitem eum. Ad haec discipuli responderunt,
secundum quod intellexerunt: Domine, si dormit,
salvus erit; somnus enim aegrotantium salutis solet
esse indicium . Dixerat autem Jesus de morte illius:
illi autem putaverunt quia de dormitione somni diceret.
Tunc ergo dixit eis Jesus manifeste: Lazarus
mortuus est; et gaudeo propter vos, ut credatis me nihil
latere: quia non eram ibi, et tamen scio quia mortuus
est ; sed eamus ad eum. Dixit ergo Thomas ad
 condiscipulos suos: Eamus et nos et  moriamur cum
eo. Ecce verus amantium affectus, vel cum eo vivere,
vel cum eo mori. Venit jam Christus, et invenit eum
quatuor dies jam habentem in monumento. Erat autem
Bethania juxta Jerosolymam, quasi stadiis quindecim,
duobus milliariis, stadio minus: multi autem
ex Judaeis venerant ad Mariam et Martham, ut consolarentur
eas de fratre suo. Martha ergo, ut audivit
quia Jesus venit, occurrit illi. Maria autem domi sedebat.
Dixit ergo Martha ad Jesum: Domine, si fuisses
hic, frater meus non fuisset mortuus; sed et nunc
scio, quia quaecunque poposceris a Deo, dabit Deus;
et scio quia potes eum suscitare si vis, sed hoc tuo,
Domine, relinquo arbitrio; non rogo ut suscites:
quia non praesumo, quia nescio, an sit utilis facti in
 eo resurrectio . Dicit illi Jesus: Resurget frater
tuus. Dicit ei Martha: Scio quia resurget in resurrectione
generali, in novissimo die. Dicit ei Jesus:
Ego sum resurrectio et vita, quia sum vita, per me
resurget; per me tunc resurget, si volo et nunc .
Qui credit in me, vitam, etiam si mortuus fuerit corpore,
vivet, ut vivit Abraham, Isaac et Jacob, quorum
Deus sum, sicut vivorum. Credens in me, etiam
mortuus, vivit; non credens in me, etiam vivus,
mortuus est. Et omnis qui dum vivit in carne, credit
in me, et si ad tempus moriatur secundum carnem,
non morietur in aeternum; quia vivet in anima, interim,
donec in corpore resurgat . Et cum haec dixisset
adjecit: Credis hoc? Sciens Marthae fidem, quaesivit
confessionem; corde enim creditur ad justitiam,
 ore autem confessio fit ad salutem  . Ait illi: Utique,
Domine, ego credidi, quia tu es Christus, Filius Dei
vivi, qui pro salute mundi in hunc mundum venisti.