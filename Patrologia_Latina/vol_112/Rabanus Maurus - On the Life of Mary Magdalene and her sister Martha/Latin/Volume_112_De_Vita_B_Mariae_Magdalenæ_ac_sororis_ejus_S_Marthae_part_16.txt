CAP. XV.---Ubi Mariam plorantem videns Salvator,
lacrymatus est. 
Post haec verba, abiit Martha, et vocavit sororem
suam suppressa voce, dicens: Magister adest, et vocat
 te. In quibus verbis ostenditur, quia Dominus
Mariam vocavit; quod Joannes tacuit, nisi quando
vel quomodo Mariam vocaverit, narrationis brevitate
servata . Maria, ergo, ut audivit se a Domino sciscitari,
surrexit cito, et venit ad eum. Nondum enim venerat
Jesus in castellum, sed erat adhuc in illo loco ubi
occurrerat ei Martha. Judaei igitur, qui cum ea erant
in domo, et consolabantur eam, cum vidissent Mariam
quia cito surrexit, et exiit, putantes illam festinare,
ut doloris suis solatium lacrymis quaereret, secuti
sunt eam dicentes  : Quia vadit ad monumentum,
ut ploret ibi. Maria ergo, cum venisset ubi erat
Jesus, videns eum cecidit ad pedes ejus, et dixit ei:
Domine, si fuisses hic, non esset mortuus frater meus,
te enim praesente, nulla unquam infirmitas ausa fuit
 apparere, apud quas vita consueverit hospitari. Jesus
ergo, ut vidit Mariam plorantem, infremuit spiritu, et
turbavit seipsum: quia voluit, quando voluit, quem
alius turbare non potuit. Sed et hodie, quando peccator
computans quae bona Dei a Deo accepit, quae
mala pro bonis Deo reddiderit, fremit in spiritum,
et compungitur, et conturbatur. Fremit vero fides
in homine dum de peccatis increpat se: Christus
fremit in eo, Christus turbatur, quia fides de Christo,
Christus est in corde . Et dixit Jesus: Ubi posuistis
eum? Dicunt ei: Domine, veni et vide. Et lacrymatus
est Jesus. O magnae pietatis affectum! o
magni amoris argumentum! o inaestimabilis familiaritatis
indicium! quis aestimare sufficeret alternum
illum, qui tunc inter Dominum salvatorem et
 ejus amicam Mariam fervescebat amorem, cujus indicium
scimus illum dulcissimum lacrymarum ardorem!
Credo, revera, amorem illum omni humanae,
imo et angelicae creaturae incomprehensibilem.
Et lacrymatus est Jesus. O lacrymas dignissimas reverentia,
et non sine lacrymis nominandas! lacrymas
Filii Dei, quae de purissimis pupillis ejus ebullierunt,
quae de pulcherrimis ejus oculis distillaverunt,
 quae serenissimum vultum ejus irrigaverunt, cum
videns Mariam plorantem, infremuit spiritu, et turbavit
seipsum! Et lacrymatus est Jesus. Diligebat
enim Jesus Martham et sororem ejus Mariam, et Lazarum.
Dixerunt igitur Judaei: Ecce quomodo amabat
eum. Quidam autem ex eis dixerunt: Non poterat
hic, qui aperuit oculos caeci nati, facere ut hic
non moreretur? Potuit, sed noluit; quia plus est
mortuum suscitare, quam infirmum sanare .