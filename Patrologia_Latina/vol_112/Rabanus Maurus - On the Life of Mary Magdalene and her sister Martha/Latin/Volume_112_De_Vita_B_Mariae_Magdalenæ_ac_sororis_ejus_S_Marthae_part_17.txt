CAP. XVI.---Ubi Christus orat et Lazarum resuscitat. 
Jesus ergo, rursum fremens in semetipso, venit
ad monumentum. Fremat et in te, quicunque es qui
premeris peccandi consuetudine, si vis reviviscere .
 Erat autem spelunca, et lapis suppositus erat ei  ,
ait Jesus: Tollite lapidem. Dicit ei Martha: Domine,
jam fetet, quatriduanus est. Dicit ei Jesus:
Nonne dixi tibi, quoniam si credideris, videbis gloriam
Dei  ? Et quae est gloria Dei ? Quod ubi
abundavit delictum, superabundavit gratia (Rom. V,
20); et quod illa magis diligat cui plus dimittitur
(Luc. VII). Tulerunt ergo lapidem. Jesus autem, elevatis
sursum oculis, dixit: Pater, gratias tibi ago,
quia audisti me. Ego autem sciebam, quia semper me
audis; sed propter populum qui circumstat, dixi:
Ut credant, quia tu me misisti. Haec cum dixisset,
voce magna clamavit. Voce magna clamavit: quia
 difficile surgit, quem moles malae consuetudinis premit ;
et apud Zachariam: Iniquitas sedet super
talentum plumbi  (Zach. V, 7). Ideo, voce magna
clamavit, ideo fremit, ideo turbatus est, ideo lacrymatus
est. Et ait: Lazare, veni foras. Et statim
prodiit qui mortuus fuerat, ligatus manus, et pedes
institis; et facies illius erat sudario ligata . Sic, sic
peccator ligatur, in tenebris interioribus, obduratione
mentis; et in tenebris exterioribus erit debito
futurae damnationis . Sed quem prius, per se, a
vinculo mortis, Christus intus absolvit; statim apostolos
de foris solvere praecepit. Et dixit eis: Solvite
eum et sinite abire (Joan. XI, 44): Ego enim
dixi: Dii estis (Psal. LXXXI, 6); et Diis non detrahes;
et Servum ut liber fiat applicabis ad deos
 (Exod. XXII, 28; XXI, 6). Errant, igitur, qui dimittere
peccata ita soli Deo tribuunt, ut in eo participare
hominem negent . Et contra Dei vetitum diis
detrahunt, qui eis a Deo datam potestatem tollunt.
Solus Deus bonus est; solus Deus facit mirabilia;
solus Deus peccata dimittit (Matth. XIX, 17; Psal.
LXXI, 18; Luc. V, 21); sine Deo, nemo bonus: sine
Deo, nemo facit mirabilia: sine Deo, nemo potest
peccata dimittere. Nemo bonus, nisi solus Deus;
nemo facit mirabilia, nisi solus Deus; nemo potest
dimittere peccata, nisi solus Deus. Mentitur igitur,
qui dicit de justo Joseph: Vir bonus et justus (Luc.
XXIII, 50); qui de beato viro: Fecit enim mirabilia
 in vita sua (Eccli. XXXI, 9.); vel Christus, qui dicit:
Quorum remiseritis peccata remittuntur eis (Joan.
XX, 23). Non. Imo, ipse Deus facit quod per eum
homo facit; imo multo melius et verius, homo facit
quod per eum Deus facit. Non enim dixit Deus Petro:
Quod solutum fuerit in coelo prius, tu solves
in terra postea (Matth. XVI, 19), sed e converso.
Sententiam ergo Petri non praecedit, sed subsequitur
sententia coeli. Non est ergo aliud Domini,
dare homini potestatem dimittere peccata, nisi
ipsum Deum, per hominem, peccata dimittere. Quod
si homo peccatorum suorum vere poeniteat, nec
tamen ad confessionem pervenire possit , confidenter
pronuntio: quod cum eo summus sacerdos complet,
quod mortalis non potuit; et apud Dominum,
 factum constat, quod homo quidem vere voluit, sed
non valuit adimplere: si tamen confessionem non
contemptus exclusit, sed impedivit necessitas .