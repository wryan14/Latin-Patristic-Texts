CAP. XVII.---Ubi ad coenam Martha ministrat, Lazarus
accumbit, Maria pedes ungit. 
Multi autem ex Judaeis qui venerant ad Mariam,
et viderant quae fecit Jesus, crediderunt in eum. Quidam
autem, ex ipsis, abierunt ad pharisaeos, et dixerunt
eis quanta fecit Jesus. Collegerunt ergo pontifices
et pharisaei consilium in unum, in quo Caiphas,
pontifex, prophetavit: Quod Jesus moriturus
erat pro gente Judaeorum. Ab illo ergo die, non dubium
quin et prius, sed ex tunc diffinitive, cogitaverunt
ut interficerent eum. Jesus autem non palam
 apud Judaeos (ambulabat), sed abiit in regionem
juxta desertum, in civitatem quae dicitur Ephrem; et
ibi morabatur cum discipulis suis. Proximum autem
 erat Pascha, dies festus, Judaeorum. Dederunt autem
pontifices mandatum, ut si quis cognoverit ubi sit Jesus,
indicet ut apprehenderent eum (Joan. XI, 45-56).
Jesus vero, sciens eos conspirasse contra se, rediit
Bethaniam, juxta Jerosolymam , quasi agnus ad
victimam , ante sex dies Paschae, sequenti feria
sexta, immolandus, sexta hora crucifigendus; qui
sex diebus omnia creaverat, sexta die hominem formaverat,
qui sexta aetate, ad redimendum hominem,
advenerat . Erat tunc dies solemnis sabbati, feceruntque
ei coenam, ibi, in domo Simonis leprosi
(Joan. XII, 2; Matth. XXVI, 6), quem a lepra jam
pridem mundaverat . Discubuit ergo Jesus, et duodecim
apostoli, et multi qui convenerant. Lazarus,
vero, unus erat ex discumbentibus cum eo (Joan. XII,
 2), ut non phantasma, sed vere vivens probaretur .
Et Martha quidem beatissima, more solito, ministrabat
mensis, larga manu, vultu hilari, et animo
liberali; Maria vero Magdalena, omnium ministrarum
Christi primiceria, non oblita sui, quippe quam
zelus ingens, et ardor amoris Christi, quiescere
non sinebat: accepit libram unguenti pretiosi, et
accedens ad Salvatorem, cum summa reverentia,
unxit pedes ipsius recumbentis (Joan. XII, 3; Matth.,
XVI). Erat autem unguentum illud fidele, pisticum,
non similibus herbis, aut radicibus adulteratum,
ut pigmentariorum mos est, convenientium fraudare
odoratum simul et intuitum . Et erat ex nardo
compositum, frutice aromatica, quae situm redolet,
aut cyperum ; gravi et crassa radice fragilique,
 quamvis pingui, aspera sapore, folio parvo densoque,
spicatum quoque erat unguentum: cacumina
quippe nardi in aristas se spargunt; celebrantque
 pigmentarii spicas simul et folia. Unguentum quippe
pigmentariae Christi Mariae, non de radice nardi
confectum est; verum etiam, quo pretiosius esset,
spicarum quoque et foliorum ejus adjectione, odoris
et virtutis ejus gratia erat cumulata . Nardus enim
et principalis est in unguentis: pretiosum igitur
erat unguentum illud, Indicum, quo non est pretiosius,
illum pedibus et capiti Domini dignum , ut
tres evangelistae testantur, Matthaeus, Marcus atque
Joannes (Matth. XXVI; Marc. XIV, 3; Joan. XII, 3).
Perfusis denique pedibus Salvatoris nardo pretioso,
manibus atque digitis circumquaque eos perliniens,
confricavit; ac denique, capillis suis quorum nitore
formosa fuerat, eos suavissime circumvolvit;
pectorique simul et ori applicans, tersit dulcissime;
 denique, sibi astringens, fovit diutius, atque dimisit.