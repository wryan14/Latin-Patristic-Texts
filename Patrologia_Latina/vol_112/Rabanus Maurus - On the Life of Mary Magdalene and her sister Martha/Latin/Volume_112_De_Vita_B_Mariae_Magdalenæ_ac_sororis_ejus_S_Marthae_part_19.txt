CAP. XVIII.---Ubi Maria Christi caput ungit, Judas
fremit, Christus laudat. 
Parva est haec, apud Dominum Salvatorem, primiceriae
ipsius familiaritas, respectu sequentium.
Pedibus quippe delibutis, accenso animo immensi
amoris igne, quem in ea ille accendebat, cui ministrabat,
ausu ex partae familiaritatis confisa, et bene
de Deo confisa: ut pote in talibus, ni fallor, saepius
admissa; adorans Salvatorem, ad caput ejus accessit
sacrosanctum reverenter, angelis et archangelis,
principalibus et potestatibus reverendum. Et discriminata
digitis Caesarie Dei omnipotentis: fregit alabastrum,
 et effudit nardi residuum super verticem
Filii Dei (Matth. XXVI, 7; Marc. XIV, 3). Dehinc crines
confricans manibus, cincinnos ejus guttis nardi
debriavit ; et sacri liquoris effluentiam, usque ad
frontem, et tempora, colli quoque confinia, delicatissimis
digitis suis, ut balsamita nobilis, accuratissime
dilatavit. Complevit itaque, Maria, operibus piae devotionis,
quod rex Salomon in persona ejus, olim
 cecinerat in Canticis amoris: Dum esset in accubitu
suo nardus mea dedit odorem suum (Cant. I, 11) .
Quanta tunc fuit Mariae fragrantia capillorum, manuum
et labiorum, ex contactu pedum Christi, cujus
odor unguentorum super omnia aromata (Cant. IV,
10)!  Nam et domus impleta est ex odore unguenti,
et mundus fama facti . Quanta tunc fuit in mente
Mariae abundantia charismatum Spiritus sancti,
quando ei desursum datum est a Patre luminum (Joan.
XII, 3), tanta perfrui familiaritate Filii Dei! Quam
grata fuerit denique Dei omnipotentis Filio Mariae
devotio, quam dulcis amor, quam acceptum obsequium,
evangelistae testantur: qui Judam Scarioth 
indignatum dicunt, dum sentiret quam dulce spiraverint
pedes, et caput Domini Salvatoris balsamo
 reliquato, et proditoris animo et voce pariter proclamasse:
Utquid perditio haec? Potuit enim unguentum
istud venundari multo, et dari pauperibus (Matth.
XXVI, 8). Et fremebat in Mariam ut impleretur in eo
quod David dicit: Peccator videbit, et irascetur; dentibus
suis fremet et tabescet (Psal. III, 9). Plenus erat
daemonio meridiano, simul et negotio perambulante in
tenebris (Psal. XC, 6), qui avaritiae suae sentimenta 
cura pauperum palliabat. Dixerat enim hoc, non
quia de egenis pertinebat ad eum, sed quia fur erat
et loculos habens dominicos, ea quae Salvatori mittebantur,
ministerio portabat, fur exportabat . Nec
diutius ferre voluit Dominus fremitum proditoris, nec
tamen arguit eum avaritiae, sed dilectricis, etiam
pigmentariae suae, laudes accumulans, seque nuperrime
 moriturum insunuans: Sine illam, inquit, ut in
diem sepulturae meae servet illud, latenter innuens, se
praescire Mariam cum aromatibus nuper venturam
ungere corpus suum. Quod quamvis non compleverit
in re, complevit in devotione: quod enim vis, et
non potes, factum Deus computat. Erant autem
omnium in convivio oculi admirantes, et animi intendentes
in Mariam: familiaritatem ejus, et carnalitatem
   admirantes, odorem nardi haurientes dilectionem
ejus et devotionem approbantes. Quorum quidam
persuasi sermonibus Judae, non tamen eo animo
quo ille, sed simplici oculo, propter curam pauperum,
indignati sunt adversus eam, dicentes (Matth. XXVI. 8;
Marc. XIV, 4; Joan. XII, 5): Quare unguentum hoc non
venit trecentis denariis, et datum est egenis ? Quibus
illico se Salvator opponens: Sinite eam, inquit, quid illi
molesti estis? Bonum opus operata est in me: Semper enim
pauperes habebitis vobiscum, et, cum volueritis, potestis
illis benefacere, me autem non semper habebitis. Quod
habuit haec, fecit; praevenit ungere caput meum in sepulturam:
ad sepeliendum me fecit; mittens hoc unguentum
in corpus meum, officium sepulturae meae
praeveniens . Amen dico vobis: Ubicunque praedicatum
 fuerit Evangelium hoc, in universo mundo, narrabitur
quod haec fecit mihi Maria, in memoriam
ejus (Marc. XIV, 6, 7, 8; Matth. XXVI, 12).