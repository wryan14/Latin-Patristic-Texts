CAP. I.---Ubi et ex qua prosapia nati sunt amici
Salvatoris, Maria et Lazarus et Martha. 
In territorio Jerosolymitano, in monte Oliveti,
quindecim stadiis a sancta civitate , contra ortum
solis, sita est Bethania, nominatissimum apud evangelistas
castellum  Mariae Magdalenae, Lazari et
Marthae , Domini Salvatoris frequentia corporali
nobilissimum (Joan. XI, 1) , hospitiis dedicatum,
conviviis celebre, miraculis illustre, lacrymis memorosum
, processione magnificum,
vestigiis insigne, ascensione spectabile. Ex
hoc municipio orta est venerabilis hospita et devotissima
ministra Filii Dei Domini nostri Jesu Christi,
 Martha beatissima (Matth. XXI, 17; XXVI, 6;
Marc. XI, 1, 11, 12; XIV, 3; Luc. XIX, 29; XXIV,
50; Joan. XI, 1, 18; XXI, 1). Mater ejus nobilissima,
nomine Eucharia, ex gentis Israeliticae regali
prosapia inclytum genus duxit. Pater ejus Theophilus,
natione Syrus, non solum genere illustrem, verum
etiam titulo spectabilem et administratione clarissimam
nobilitatis lineam traxit. Siquidem inter
Satrapas provinciae primatum gerens, quod filii hujus
saeculi habent pro magno, totius Syriae et universae
maritimae regionis dux inclytus et princeps
fuit. Postmodum vero, quod pluris, ad praedicationem
Christi factus discipulus Christi, relictis saeculi
fascibus, humiliter secutus est vestigia Christi. Erat
autem beatae Marthae soror uterina mirae pulchritudinis,
 nomine Maria, et frater egregiae indolis et
floridae juventutis, nomine Lazarus. Vigebant in iis
tribus ingenium, simul et industria bona, et adepta
in puerilibus annis litterarum Hebraicarum plena
scientia. Bona naturae, industriamque artium , cumulavit
honestas; in singulis enim inveniebatur
corporum miranda venustas, et morum acceptissima
gratia, et eloquiorum gratissima luculentia; adeo ut
viderentur ad invicem et specie, et moribus, et gratia,
aemula sibi probitate certare.