CAP. XIX.---Ubi turba Christo occurrit, Christus flevit,
esurit, et quare quotidie Bethaniam rediit. 
Cognovit igitur turba multa ex Judaeis quod Jesus
esset Bethaniae, et curiositate duce, non charitate,
venerunt  , non propter Jesum, sed ut Lazarum viderent,
quem suscitavit Jesus. Cogitaverunt autem principes
sacerdotum ut et Lazarum interficerent: quia multi
propter illum abibant ex Judaeis, et credebant in Jesum
(Joan. XII, 9; Matth. XXI, 7; Marc. II, 7; Luc.
XIX, 35), quasi non posset suscitare occisum, qui
 suscitaverat quatriduanum . In crastinum autem
sedens asello Salvator, cum ramis palmarum, et laudibus
populorum, a monte descendens Olivarum,
videns civitatem, flevit super illam . Ingressus urbem,
templum adiit , indeque trapezitas et mercatores
ejecit, caecos et claudos curavit, et cum pontificibus
disputavit. Et post tot lacrymas, pro peritura
urbe, in signum periturae animae, fusas , post tot
laudes conclamantium: Hosanna filio David (Matth.
XXI, 15); post processionis pompas, sternentium vestes,
flores et frondes in via; post tot miracula; post
visum ab omnibus fulgorem divinitatis in facie ejus,
a cujus timore negotiatores fugerunt ; post diuturnam
denique disputationem et doctrinam non invenit
ubi caput reclinaret (Luc. IX, 58), in tot populis,
 qui ad diem festum convenerant. Et, circumspectis
omnibus, si quis eum ad hospitium invitaret, cum jam
vespera esset  (Marc. I, 11), tantae paupertatis erat,
et ita nulli unquam ullatenus voluit adulari, ut in
tanta urbe nullum hospitium, nullam habuit mansionem,
exiit in monte Oliveti, cum duodecim apostolis:
ut quod Jerosolymis non habebat, haberet
in Bethania, apud beatum Lazarum et sorores ejus
hospitium . Et alia die exiens, esuriit (Matth. XXI,
17), quia sic voluit; et videns secus viam ficulneam,
venit quaerens si quid fructus inveniret in ea. Et nihil
inveniens, nisi folia, maledixit ei: Nunquam, inquiens,
nascatur ex te fructus in sempiternum (Marc.
X, 19).  Et erat tota die docens in templo. Redeunte
 vespera, rediit Bethaniam, ad Martham et Mariam.
Denuo mane, tertia feria, urbem repetiit, et cum eo
apostoli; videruntque, et ecce ficus, cui maledixerat,
aruit. Docuitque Salvator apostolos hoc exemplo
orandi, et fiduciam impetrandi quidquid fiducialiter
petierint, etiamsi montes transferri velint . Et facto
vespere relicta urbe repedavit ad familiare hospitium.
Quarta vero feria, diluculo templum repetens,
multa de fine saeculi suis locutus est apostolis, dum
interim Judas Scarioth spopondit pontificibus, ut
proderet illis Jesum . Interea Dominus Jesus consummavit
illius diei sermones, sic dicens discipulis
suis: Scitis quia post biduum hoc, quod est hodie et
cras, pascha fiet agni typici, et statim verus Agnus
Filius hominis tradetur ut tertia die crucifigatur
 (Marc. XIII; Matth. XXIV; Joan. XIV, 10; Matth.
XXVI, 1, 2). Dixit; vesperaque redeunte, reliquit
templum, rediitque Bethaniam, ultimum cum suis
ministris et amicis Lazaro, Maria et Martha habiturus
hospitium , more hinnuli cervorum (Cant. II,
9), qui quocunque per diem decesserit vespera redeunte
pristinum redit ad lectulum . Sic Salvator,
et passurus et ascensurus, in Bethaniam domum
rediit obedientiae, insinuans quod a suis amicis super
omnia obedientiam quaerit .