CAP. XX.---Ubi Christus, postquam coenavit, proditus
vinctusque abducitur: apostoli fugiunt: Petrus
negat, Maria Christo adhaeret. 
Prima autem die azymorum (Matth. XXVI, 17)
quinta  charissimis hospitibus
 suis, Lazaro, Mariae et Marthae ultimum valedicens:
vespere facto, coenam fecit Jerosolymis, cum suis
duodecim discipulis. Coena illa celebris, coena beata
fuit, in qua suis apostolis pedes lavit, ex pane et
vino corpus suum et sanguinem fecit. Secuta est
 incontinenti ,
Salvatoris proditio et passio. Prodiit cum per osculum,
unus ex suis apostolis, in horto trans torrentem
Cedron, cohorti et ministris pontificum, quos
conduxerat, cum laternis et facibus et armis. Cumque
vinctus abduceretur, discipuli ejus, relicto eo,
omnes fugerunt (Matth. XXVI, 56). Mariae vero Magdalenae
devotio non defecit. Tunc pelli suae consumptis
carnibus adhaesit os Salvatoris (Job. XIX, 20),
quia Juda prodente, Petro negante, et fugientibus
decem apostolis: Mariam Magdalenam, juxta se,
semper invenit fortitudo Redemptoris. Quis exprimat
dolorem cordis ejus, et mentis amaritudinem?
aestuabant praecordia ejus, dum cerneret dilectum
suum, osculo tradi, catenis vinciri, et ad pontificis
 Annae palatium abduci. Ibidemque accusari, interrogari,
judicari, reum mortis conclamari, conspui,
exalapari , oculos velari, colaphizari
et blasphemari. Quis memoret lamenta Mariae,
et lacrymas quibus prosecuta est dilectum
suum a domo pontificis ad praesidis Pontii praetorium,
ac deinde a praetorio praesidis ad palatium
Herodis regis? Quis singultus Mariae, et varios ejulatus
explicet, quibus debriata est, dum apud Herodem
a pontificibus accusaretur, a rege interrogaretur,
a militibus sperneretur, ab exercitu illuderetur,
et indutus veste alba, ad praesidis audientiam remitteretur?
Quis sine lacrymis, lacrymas Mariae
recolat, quas fudit uberrime, dum videret eum tribunalibus
astare, accusatum tacere, pontifices constanter
 accusare, praesidem diutius excusare, et pro
ejus liberatione laborare, innocentem eum omnimodis
comprobare plurimis precibus postulare: ut
saltem, pro reverentia diei paschalis, liceat eum
abire , pontifices vero contradicere, pro latrone
 Barabba preces porrigere, de Jesu conclamare:
Crucifige, crucifige? Tunc dolor Mariae renovatus
est, cum videret Dominum suum exui, ad columnam
religari, et flagris toto corpore laniari: quod etiam
columna ipsa testatur, ad quam ligatus est Dominus,
quae usque hodie cernentibus dominici sanguinis
certa signa demonstrat. Tunc moestitia Mariae,
et mentis amaritudo incanduit, cum Pilatus adjudicavit
petitionem fieri pontificum, et milites totam
cohortem convocaverunt, Christum purpuratum,
spinis coronatum, arundinem pro sceptro manu tenentem,
ironice adoraverunt, irrisione salutaverunt ,
aceto et felle potaverunt; caput ejus arundine
percusserunt, in faciem ejus exspuerunt ac
demum chlamydem ei coccineam abstulerunt, et
 propriis indutum vestibus induxerunt. Et bajulans
sibi crucem, exivit urbem spinis coronatus. Sequebatur
eum regina coeli ejusque sorores, et Maria Magdalena,
caeteraeque matronae, quae plangebant et lamentabantur
eum, quaeque non solum de Galilaea,
sed de Judaea et de Jerosolymo secutae fuerant eum.
Conversus autem Jesus ad amantes se feminas oculos
et ora reflexit, et ait: Filiae Jerosolymi, nolite
flere super me, sed super vosmetipsas flete, et super
filios vestros; quia si me viridi ligno hoc faciunt, in
arido quid fiet (Joan. XIX, 17; Luc. XXIII, 27; Marc.
XV, 40; Matth. XXVII, 55; Luc. XXIII, 28) ?