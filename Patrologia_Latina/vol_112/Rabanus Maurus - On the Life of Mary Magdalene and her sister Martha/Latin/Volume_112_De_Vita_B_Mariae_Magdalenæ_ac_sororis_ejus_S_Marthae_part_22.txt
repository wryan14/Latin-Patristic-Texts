CAP. XXI.---Ubi Christus crucifigitur, Maria astante;
deponitur et involvitur, Maria praesente. 
Fortis ut mors dilectio (Cant. VIII, 6): cernitur
 Domini passio, nec cessat Mariae devotio; ducitur
Christus ad crucifigendum. Maria sequitur; et ploratibus
probat affectum. Christus in cruce levatur;
Maria ejulat, et cruciatur. Christus in cruce clavis
configitur; Mariae anima moeroris aculeis perforatur:
 Christus a pontificibus illuditur, a militibus irridetur,
a latronibus convicia patitur , a praetereuntibus
capita moventibus, et vah conclamantibus
blasphematur ; dum ipse interim Patrem pro suis
crucifigentibus deprecatur (Matth. XXVII, 40). Quanta
inter haec omnia, fuit in mente Mariae tristitia, qui
singultus, quot suspiria, dum dilecti dilectoris sui,
inter latrones pendentis, dolores cerneret! Sed tamen
cernere sustinuit tam dilecti, tam duros, tam
diuturnos, Domini, cruciatus. Quanta amaritudine
et anxietate debriata est cum audiret Messiam de
cruce clamantem: Sitio; cum videret spongiam,
absinthio aceto, et myrrha, et felle intinctam,
arundini imponi, spongiae hyssopi calamum imprimi,
spongiam arundine ori ejus apponi, hyssopi calamum
 labiis ejus applicari, et cum gustasset bibere nollet !
Tunc demum moeror Mariae recendit  cum
audiret Dei Filium de cruce valedicere Matri suae;
curam matris sancto Joanni committere, qui tunc
erat annorum viginti trium; Eloi congeminare;
consummatum est exclamare; in manus Patris animam
commendare; clamore tandem valido, quando
voluit, exspirare. Et post solis deliquium, post
trium horarum tenebras, post diruptum templi velum,
post terraemotum, post petras scissas, post
aperta monumenta, post centurionis et totius multitudinis
abscessum; cum videret missos milites, adhuc
viventium latronum crura frangere: quis negat
Mariam, Domini sui crurifragio, vehementissime timuisse?
Cujus e vestigio immensum crevit moestitia,
 cum unus ex militibus latus Salvatoris perforavit
lancea, et continuo, de frigidi pectoris penetralibus,
fluxit sanguis et aqua. O quam gratus fuit
Mariae adventus nobilis viri Joseph  ab Arimathia,
et Nicodemi principis, cum centum libris myrrhae
 et aloes , ad exsequias Domini praeparantis ! Quam libenter intuita est clavos extrahi
de manibus, et pedibus Salvatoris; corpus
deponi, et condiri; linteis corpus, caput sudario involvi!
Gesta sunt haec omnia, Maria astante, Maria
intuente, Maria miserabiliter et inconsolabiliter lamentante.