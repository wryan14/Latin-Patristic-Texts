CAP. XXII.---Ubi Christus sepultus sit, et quando
Maria emit aromata 
Hortulus quidam erat in phastio  civitatis, juxta
locum ubi crucifixus est Jesus. In hoc horto, Joseph
nobilis decurio, sibimet monumentum exciderat,
rotundum, de subjacente rupe, rubicundi coloris et
albi; tantae altitudinis, ut super pavimentum, intro,
 consistens homo, manu extenta, vix culmen possit
attingere (Joan. XIX, 1; Matth. XXVII, 60). Ab oriente
erat introitus et ostium monumenti; ab aquilone
mausoleum, super pavimentum monumenti, excisum
de ipso pavimento, longitudinis septem pedum,
non superius patulum, sed solidum; ab australi vero
parte latus apertum per totum . Conditum quoque
corpus Salvatoris et involutum, intulerunt ab
oriente in monumentum, ab australi vero parte in
mausoleum; ubi supinum collatum 
caput ad occasum habuit, sinistrum latus ad
aquilonis solidum, dexterum ad meridiei patulum .
Quibus gestis, sub omni celeritate, ne prima eos
sabbati vespera occuparet, exierunt de monumento
cum multis lacrymis, et magno cordis dolore. Et
 viri quidem, qui aderant, advolverunt saxum magnum
ad ostium monumenti : moxque ad propria
recesserunt. Maria vero Magdalene, cum sociis suis,
 sedentes contra sepulcrum lamentabantur flentes Dominum.
Inspecto denique diligentius situ monumenti,
quod frequenter visere cogitabant, forum
civitatis, et pigmentarios adierunt, aromata pretiosissima
et balsama coemerunt, et quae apud se,
usque in secundam sabbati vesperam reposuerunt.
Nam quamvis inconsolabiliter lugerent, et validissimo
ejulatu lamenta congeminarent, non tamen
oblitterare potuit magnitudo moestitiae, memoriam
religionis amicae. Dies enim parasceve erat, et sabbatum
illucescebat (Luc. XXIII, 54); persuaseruntque
pontifices praesidi Pilato, ut custodes adhiberet
sepulcro: alioquin novissimus error pejor fieret
priore. Quibus ille: Vester sit error prior et posterior;
sufficiat vobis quod in ejus nece consensi
 vobis; vos custodiam habetis, adhibete si vultis .
Judaei igitur abeuntes, munierunt sepulcrum, signantes
lapidem, cum custodibus (Matth. XXVII, 64,
65, 66).