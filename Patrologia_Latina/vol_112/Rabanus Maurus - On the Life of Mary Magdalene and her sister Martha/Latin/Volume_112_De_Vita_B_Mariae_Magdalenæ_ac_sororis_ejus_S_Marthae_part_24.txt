CAP. XXIII.---Quando sabbatizaverit Christus, qualiter
Maria, et de praeparatione aromatum, et narratione
temporum. 
Erat autem magnus dies illi sabbati (Joan. XIX, 51)
quo, post tot, et tanta tormenta, caro Christi requievit,
in spe resurrectionis (Psal. XV, 10), absque
labe omnis corruptionis . Sabbatizavit igitur Maria
Magdalena, ex more, sabbato, siluitque sine silentio
(Luc. XXIII, 56): singultus enim praecordiorum, et
fletus oculorum non congruunt sabbatismo. At, ubi
desiderata advenit vespera sabbati, astantibus
 Joanna et Susanna, sociisque Mariis, aromata electa
et praeelecta conterere, et balsamum coepit miscere
speciebus opimis universi pulveris pigmentarii (Cant.
 III, 6). Cernere erat in muliere mares animos, dum
opere compleret quod rex Salomon in ejus persona
cecinerat. Manus meae distillaverunt myrrham, digiti
mei pleni sunt probatissima myrrha et aloe, et
universis primis unguentis (Cant. V, 5; IV, 13).
Erumpebant jugiter lacrymae inter miscendum, de
pinguedine cordis, ex recordatione dilecti dilectoris,
et incalescente pectore ad ignem amoris, reliquatus
ab intus adeps pietatis emanabat per oculos.
Videres, oculorum rore, spicas humectas, gradatim
excussas, singultibus, lacrymas aromatibus immixtas,
manus ejus madidas pupullarum pluviis,
guttas ex palpebris ejus profluentes, omni gutta et
casia chariores, et Deo certe gratiores. Sane adeo
celebrem, ita claram, tamque fulgidam, fecit noctem
 dominicae resurrectionis, operibus suae devotionis,
praeclara pigmentaria Salvatoris, cum
sociis suis, ut, ex tunc, ordinem temporum narrari
voluerit Deus. creator temporum, nectique diem
succedere .