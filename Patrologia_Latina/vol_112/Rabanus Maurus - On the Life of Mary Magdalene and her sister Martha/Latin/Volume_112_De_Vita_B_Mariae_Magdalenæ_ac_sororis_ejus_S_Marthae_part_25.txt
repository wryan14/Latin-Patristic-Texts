CAP. XXIV.---Ubi Christus resurgit, angelus descendit,
Mariae occurrerunt ad monumentum. 
Et post sabbata tristia, felix dies illuxit; solque
ab inferioribus, rectum tramitem orientis ascendens,
et coelum irradians, roseam praemisit auroram;
dum interim verus sol justitiae, Christus, ab inferis
victor ascendit (Malach. IV, 2), et hora qua voluit,
a mortuis immortalis resurrexit . In illa hora,
terrae motus factus est magnus, et multa corpora sanctorum
qui dormierant, surrexerunt (Matth. XXVIII,
 2; Matth. XXVII, 52). Interea Maria Magdalena, balsamita
nobilis, praeparatis ante diluculum confectionibus,
primis et praecipuis liquoribus pisticis,
sua alabastra replevit, tam pretiosis ut pretium
mundi digne condirent, tam copiosis ut condiendo
corpori abunde sufficerent. Et valde diluculo, nondum
 sublatis tenebris onustas habens ulnas aromatibus,
ad sepulcrum Salvatoris, celerrime properavit,
cui omnis celeritas tarda videbatur. Fervor
enim dilectionis aegre tulerat moras noctis. Sequebantur
autem Salvatoris primiceriam Magdalenam
aliae Mariae, Cleophe videlicet, et Salome, et Joanna,
et Susanna, et caeterae quae cum eis erant, portantes
singulae quae paraverunt aromata. Diversa quidem
tempora visitationis describunt etiam evangelistae,
non mendaciter, nec perfunctorie; sed ex industria,
pro sedulae visitationis indicio dum crebro currunt
et recurrunt, abeunt et redeunt, nec patiuntur a
sepulcro Salvatoris diutius vel longius abesse .
Ne igitur, vel in modico, me a sensu evangelistarum
temere, quod absit, aberrare contingat, praemissis
 singulorum nominibus, ipsa verba singulorum scribere
curavi ; satius id fieri arbitratus, propter
quosdam qui commentarios scribunt, qui visiones
angelorum sic conglomerant, sic confundunt, quas
singulae evangelistae diverse referunt: ut visionem
angelorum non quater, non ter, sed bis habuisse
Marias vix consentiant; tanquam Deo esset impossibile,
vel tantae solemnitati incongruum, saltem
sex angelos, resurgenti Christo astitisse, vel mulieribus
apparuisse: unum foris sedentem secundum
Matthaeum; alterum intus sedentem secundum
Marcum; duos sedentes, soli Magdalenae visos,
secundum Joannem . Matthaeus (Matth. XXVIII, 1):
Vespere autem sabbati, quae pro gloria resurrectionis
lucescit in prima sabbati, serie temporum
 permutata, venit Maria Magdalena, et altera
Maria, videre sepulcrum. Marcus (Marc. XVI, 1):
Et valde mane, una sabbatorum Maria Magdalena,
et Maria Jacobi et Salome venerunt ad monumentum,
orto jam sole justitiae, Christo, post occasum corporis
. Et dicebant ad invicem: Quis revolvet nobis
 lapidem ab ostio monumenti? Erat quippe magnus
valde. Et cum appropinquarent monumento, respicientes
viderunt revolutum lapidem (Matth. XXVIII, 2,
3, 4), ut Salvatorem jam egressum esse ostenderet,
clauso ostio monumenti, integro sigillo pontificis;
qui mundum ingressus est, clauso utero virginis,
signaculo pudoris . Hujus rei gratia revolvit lapidem
et sedebat super eum. Prae timore autem ejus
exterriti sunt custodes, et facti sunt velut mortui.
Erat enim aspectus ejus sicut fulgur terribilis, vestimenta
autem candida sicut nix.