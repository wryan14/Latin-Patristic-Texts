CAP. XXV.---Ubi Maria Petrum et Joannem adduxit;
et angelus foris, angelus intus alloquitur. 
Joannes: Maria Magdalena veniens mane, cum
adhuc tenebrae essent, ad monumentum, vidit lapidem
 sublatum a monumento (Joan. XX, 1). Et verita corpus
ejus sublatum esse, velut, ipsis tam chari capitis,
indicata, reliquiis, mente consternatur, aestuat,
anxiatur. Recurrensque cito, venit ad Simonem Petrum,
et ad alium discipulum quem diligebat Jesus :
ut, aut secum quaererent, aut secum dolerent. Et
ait: Tulerunt Dominum meum de monumento, et
nescimus ubi posuerunt eum . Hic, ubi dicit: Tulerunt
Dominum de monumento; in graecis codicibus
additur: Meum, propensiori charitatis vel famulatus
affectu . Exiit ergo Simon Petrus, et ille alius
discipulus; et abierunt videre quod audierant. Currunt
discipuli, Maria sequitur. Uterque discipulus
ingreditur monumentum, cernunt linteamina, cernunt
sudarium, separatim involutum; et viderunt vacuum
 sepulcrum, et crediderunt sublatum Dominum, ut
 Maria dixerat. Redierunt ergo discipuli in sua, unde
cucurrerant . Maria autem, illis abeuntibus, in
eodem loco fortiores fixit affectus ; stabatque foris
ad monumentum, tabescens lacrymis, anxia desiderio.
Turbata, mente et oculis, dolore et lacrymis,
Christum quaerendo flebat; et flendo quaerebat, cujus
desiderio anhelabat. Quaerebat sedulo, quaerebat
ubique circumspiciens, et interrogans; et non inveniens,
in proprios se oculos, lacrymis vindicabat,
qui desiderium animae suae quaerebant, nec inveniebant.
Videbant nec agnoscebant. Sed hoc postmodum
adierunt et reliquae religiosae matronae, mente
consternatae, et lacrymis vacantes. Nec diutius tulit
angelus, qui super lapidem quem ab ostio monumenti
revolverat, foris, sub clivo, a dextris ingredientium,
 sedebat; sed moeroris earum misertus,
diligentius eas consolari, et ne paveant exhortari,
familiariter coepit affari . Matthaeus (Matth. XXVIII,
5): Respondens autem angelus dixit mutieribus:
Nolite timere; scio enim quod Jesum, qui crucifixus
est, quaeritis. Non est hic: surrexit enim, sicut dixit;
Impossibile enim est, non fieri quod dixit. Et jussit
eas intrare in monumentum, et inde in loco
ubi positus erat Dominus: et si meis verbis non creditis,
oculis vestris credite . Marcus (Marc. XVI, 5):
Et introeuntes in monumentum, viderunt juvenem
sedentem in dextris, ad meridianam partem loci
illius, ubi positum fuerat corpus Jesu , coopertum
stola candida, et obstupuerunt: qui ait illis: Nolite
expavescere; neque enim pavere debetis: concives
 vestri sunt quos videtis . Vos caelibes, nos coelicolae;
 vos ministrae, nos nuntii unius ejusdemque Domini.
Jesum quaeritis substantialiter salutarem, Nazarenum,
nudius tertius crucifixum  : surrexit, non
est hic, qui tamen et ubique est . Stabant autem
Mariae, intra monumentum, quod intraverant, ab
oriente, ante sepulcrum, sedebat angelus ante eas,
in dextris sepulcri. Et extenta manu, mausoleum
corpore vacuum quasi digito eis demonstrans, Ecce,
ait, locus, ubi posuerunt eum principes Judaeorum,
et nobilis decurio, et alii qui eum devote sepelierunt.
Sed quia revera surrexit a mortuis: Ite, dicite
discipulis ejus qui, eo comprehenso, timuerunt,
et relicto eo, omnes fugerunt; et Petro, qui caeteris
fugientibus, a longe secutus est eum; ac postea
cum eum e tertio negasset, Christusque negantem
misericorditer respexisset, egressus de atrio principis
sacerdotum, flevit amare : eis, inquam, ne
vel ex fuga vel ex negatione desperent, dicite, quia
 surrexit. Et ecce praecedit vos in Galilaeam. Ibi eum
videbitis, sicut dixit vobis. At illae exeuntes fugerunt
de monumento: invaserat enim eas tremor et pavor, et
nemini quidquam dixerunt: timebant enim.