CAP. XXVI.---Ubi sola Maria Magdalena duos angelos
sedentes, et deinde Christum, prima videt. 
Joannes: Maria autem Magdalena stabat ad monumentum
foris plorans (Joan. XX, 11), magis moerens
pro eo quia sublatus erat de sepulcro, quam quod fuerat
suspensus in cruce; quae quidem dilecti dilectoris
sui, cujus vitalem praesentiam perdiderat, nec
mortui memoriam, in ullis ejus reliquiis, retinebat .
Flebat igitur inconsolabiliter quia quem milites
crucifigentes, et Judaei sepulcrum signantes, sibi
reliquerant, irrecuperabiliter se amisisse timebat;
nec sibimet tamen, quae ante lucem vacuum viderat
 mausoleum; neque apostolis, qui eum secum quaesierant;
nec apostolis, quibus nuntiaverat ablatum;
nec sociis mulieribus, qui cum saepe quaerendo frustratae
fuerant; nec angelis, a quibus non eum ibi
esse, sed resurrexisse, audierat, credens; inclinavit
se, dum fleret, et prospexit in monumentum: ejus revera
instinctu et inspiratione, qui eam ad se quaerendum
incitabat , qui ejus mentem igne amoris sui
inflammabat; quo docente nec apostolorum, nec mulierum,
nec etiam suis propriis oculis, facile credendum
esse putabat; et vidit duos angelos, in albis, sedentes,
unum ad caput, et unum ad pedes, ubi positum
fuerat corpus Jesu. Dicunt ei: Mulier, quid ploras?
Quibus, Maria existimans eos quaerere, nec nescios
causam lacrymarum: Quia tulerunt Dominum meum,
ut a toto partem significem ; et nescio ubi posuerunt
eum. Et hoc ad augmentum moeroris mei, cum ignorem
ubi quaeram consolatorem mei doloris . Haec
 cum ad angelos, inclinata ad ostium, dixisset Maria;
humilis enim erat janua monumenti, nec nisi humiliato
locum sepulcri, interius, videre licebat; erecta
denuo, conversa est retrorsum, ad solis ortum: et
vidit Dominum Jesum stantem, in horto, et non sciebat
quia Jesus est. Amabat enim valde quem desiderabat,
diutius quaesierat; et quia non invenerat, jam
a spe reperiendi languebat, et idcirco videbat, et
non cognoscebat ; ut merito illud propheticum dicere
videretur: Caligaverunt oculi mei a fletu meo
(Job XVI, 17), quia elongatus est a me, qui consolabatur
me. Dixit ei Jesus: Mulier, quid ploras?
quem quaeris ? Quo audito, Maria incanduit desiderio;
et gemitus ingeminans, semifractis verbis,
interroganti, quem hortulanum existimabat, venerabiliter
, respondit, non dicens
 cur fleret, vel quem quaereret, naturali more multum
amantium, qui quod ipsi amant cogitant, neminem
non cogitare sperant  , sed parans humeros
ut reportaret quem asportatum credebat:
Domine, inquit, si tu sustulisti eum, dicito mihi ubi
posuisti eum; et egomet eum tollam. O fortis ut mors
dilectio! vere amanti nihil difficile. Vires amoris,
quo in Christum ardebat, persuadebant Mariae corpus
Salvatoris, centum libris aloes et myrrhae circumlitum,
se solam posse portare. Ad haec Salvator,
cum Mariam quam consolari venerat, magis accenderet
quaerendo quem quaereret; non ferens latere
diutius, et anhelantem aspicere, et ejulantem audire;
jam enim usque ad defectum spiritus increverat, ex
magnitudine desiderii, multitudo doloris, dum praesens
ipse, quem quaerebat, se celabat videnti, et
 ostendebat non videnti: vocavit ex nomine, in multitudine
dulcedinis suae (Psal. XXX, 20), dicens: Maria,
agnosce me a quo recognosceris. Novi te ex nomine
(Exod. XXXII, 12), scio quae sis , et quid velis:
Ecce me, ne plores, ecce me quem quaeris. Quievit
illico Mariae moerentis amaritudo, ut sonuit consolatus
amici, et Domini dulcedo. Agnovit amicam
vocem, sensit solitam suavitatem, qua vocari consueverat,
Maria. Moxque, demisso vultu, supplicitei
adorans, Magistrum discipula salutavit dicens:
Rabboni (quod dicitur, Magister) (Joan. XX,
16) . Et accedens, ut se ad Christi vestigia humiliaret,
et pedes ut nudius nona die fecerat,
amplectitur; audivit a Domino: Noli me tangere:
nondum enim ascendi ad Patrem meum. Noli me
 tangere, amplexibus corporis: nondum enim credis
me evasisse compedes mortis, quae viventem quaeris
 cum mortuis. Quin potius, tange me prius amplexibus
cordis, firmiter tenens fidem meae anastasis.
Non enim ascendi ad Patrem in corde tuo, quem
nec surrexisse, nec Deo Patri credis aequalem .
Audiens haec, Maria non diutius dubitavit, sed credit
Christo, cujus hauriens fidem ex auditu Domini
desideratae vocis, et ex visu faciei desiderabilis:
nam granum sinapis, quod in cordis ejus horto bonus
hortulanus seminaverat Jesus, illico radicatum, crevit
in arborem magnam (Matth. XIII, 31; Luc. XIII,
19) firmissimae fidei; crediditque indubitanter, quem
videbat Christum Filium Dei, verum esse Deum,
quem dilexerat viventem ; vere a mortuis resurrexisse,
quem viderat morientem; vere Deo Patri
aequalem esse, quam quaesierat in sepulcro jacentem.