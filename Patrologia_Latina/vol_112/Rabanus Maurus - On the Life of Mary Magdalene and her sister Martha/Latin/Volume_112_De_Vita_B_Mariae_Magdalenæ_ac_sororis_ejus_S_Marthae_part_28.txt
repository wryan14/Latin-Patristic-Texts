CAP. XXVII.---Ubi Magdalenam Christus ad apostolos
mittit apostolam.  
Persuasus denique Salvator, suavissima praerogativa
pristini, qui in primiceriae suae et specialis
amicae pectore nunquam ardere desierat, amoris;
sciens certissime, quippe quem nullum latet secretum,
se, in corde credentis pigmentariae suae, jam ad
Patrem ascendisse; ascensionis suae eam ad apostolos
instituit apostolam, digna mercede gratiae et gloriae,
primoque et praecipuo honoris privilegio, digne
pro meritis omnium ministrarum suarum remunerans
signiferam, quam ante modicum instituerat resurrectionis
evangelistam, et ait illi: Vade ad fratres
meos, et dic eis: Haec dicit Dominus: Ascendo
 ad Patrem meum per naturam, et Patrem vestrum
per gratiam ; ad Deum meum, sub quo sum homo,
 et Deum vestrum (Joan. XX, 1), inter quos et ipsum
mediator sum. Dicit, moxque evanuit ex oculis ejus.
At illa tanta, tamque praecipua dignitate honoris et
gratiae sublimata, ab ipso Dei Filio Domino Salvatore;
primaque et praecellentissima ejus apparitione
sola illustrata, ut pote in omni femineo sexu, post
singularem virginem Dei genitricem, Deo familiarissima,
devotissima, atque charissima, apostolatus officio
quo honorata fuerat fungi non distulit, quinimo
incontinenti propere venit ad apostolos et ait illis:
Congratulamini mihi, omnes qui diligitis Dominum,
quia quem quaerebam apparuit mihi; et dum flerem
ad monumentum, vidi Dominum meum; et haec dixit
mihi: Vade ad fratres meos, et dic eis: Haec dicit
Dominus: Ascendo ad Patrem meum, qui me ante
 saecula genuit; et ad Patrem vestrum, qui vos sibi
filios adoptavit. Ad Deum meum, quia descendi; et
ad Deum vestrum, quia ascendistis . Ecce vita quae
per Evam mundo ablata est, quaeque per Virginem
Mariam nuntiatur, reddita. Tunc toxico potorio Eva
virum in paradiso debriavit; nunc aeternae vitae calicem
apostolis Magdalena propinavit . Hausit Eva fel
aspidis (Job XX, 14) prima in horto deliciarum ;
vidit Maria victorem mortis, prima, in horto exsequiarum.
Eva proprio viro persuasit, serpentis promissione:
Eritis sicut dii scientes bonum et malum (Gen. III, 5).
Maria, suis coapostolis evangelizavit Messiae
resurrectionem: Quia vidi Dominum, et prophetavit
ascensionem: Et haec dixit mihi: Ascendo ad
Patrem meum, et Patrem vestrum (Joan. XX, 18).
 Longe verior prophetissa Maria, quam Eva; longe
melior novissima, quam prima pincerna. Haec mutatio
dexterae Excelsi (Psal. LXXVI, 11). Quae ad sepulcrum
venerat aromatibus onusta pigmentaria, ut
mortuum condiret, inveniens vivum, libenter mutavit
officium, quo fungi cogitaverat; pincerna viventis
Salvatoris, verae vitae balsama propinavit apostolis.
Quod autem primo soli Mariae Magdalenae
apparuerit Salvator, ut secundum Joannem exposuimus,
testatur et evangelista Marcus. Surgens Jesus
mane, prima sabbati, apparuit primo Mariae Magdalenae
 (Marc. XVI, 9). Et quoniam multas Marias legimus,
ne etiam plures Magdalenas, ut quidam voluerunt,
putemus, adjungit celebre beneficium, et certum
indicium: De qua ejecerat septem daemonia.
Quaeque, non solum prima resurgentem viderit, sed
etiam prima apostolis evangelizaverit testatur, subjungens: Illa vadens nuntiavit iis qui cum Jesu fuerant,
lugentibus et flentibus; et illi audientes, quia
viveret, et visus esset ab ea, non crediderunt. Quibus
illa cum persuadere non posset, recurrit ad monumentum,
sperans, ut contigit, denuo videre Dominum.