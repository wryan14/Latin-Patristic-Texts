CAP. XXVIII.---Ubi duo angeli stantes, et Christus
secundo apparuit, et de reliquis apparitionibus. 
 Hucusque de prima Salvatoris apparitione, qua
primo mortalium soli Mariae Magdalenae videri voluit;
et de apparitione duorum angelorum, quos sola
Maria sedentes vidit, et allocuta est; et de apostolatu
Mariae, quo, in die tantae solemnitatis, qua nulla
unquam felicior vel celebrior fuit, vel est, vel erit ,
ab ipso Dei Filio sublimata, coapostolis suis resurrectionem
jam factam prima evangelizavit, et ascensionem
futuram sola prophetavit; et qualiter potum
vitae prima propinans apostolis, Evae potorium expiavit,
sub testimoniis evangelistarum Joannis et
Marci retulimus. Nunc visionem duorum angelorum,
quos, simul cum aliis mulieribus, stantes vidit, secundum
Lucam, simul et secundam Salvatoris apparitionem,
qua, secundum Matthaeum, duabus Mariis
 videri voluit, breviter explanabimus. Lucas (Luc.
XXIV, 4): Et factum est, dum mente consternatae essent
mulieres, non invento corpore Domini Jesu; ecce
duo viri steterunt juxta illas, in veste fulgenti. Cum
timerent autem mulieres, et declinarent vultum in terram:
unde et mos inolevit in ecclesia Dei, toto paschali
tempore, non genuflexo, sed solo vultu in terram
declinato, orare ; dixerunt ad illas angeli:
Quid quaeritis viventem cum mortuis? mortuorum
enim loca monumenta sunt; non est hic, sed surrexit  .
Recordamini qualiter locutus sit vobis: non solum
 enim viris, sed etiam sanctis mulieribus, resurrecturum
esse praedixerat , cum adhuc in Galilaea
esset, dicens: Quia oportet Filium hominis tradi in
manus peccatorum et crucifigi, et die tertia resurgere.
Et recordatae sunt mulieres verborum Domini Jesu.
Matthaeus (Matth. XXVIII, 8): Et exierunt de monumento
Maria Magdalena, et altera Maria, cum timore,
et gaudio magno, currentes nuntiare discipulis ejus.
Et ecce, occurrens illis dixit: Avete; ut maledictum
Evae, sicut prius in singulari Virgine, per os Gabrielis,
sic nunc solveretur in Mariis, per os ipsius Salvatoris.
Ipsae autem accesserunt, et tenuerunt pedes
ejus, quos prius uni earum, quia nondum credebat,
tangere vetuerat ; et adoraverunt eum, et, sicut
universalis Ecclesia, osculatae sunt Domini vestigia.
Tunc Jesus locutus est eis dicens: Nolite timere;
 ite, nuntiate fratribus meis, ut eant in Galilaeam, ibi
me videbunt. Lucas (Luc. XXIV, 9): Et egressae a monumento,
nuntiaverunt haec omnia illis undecim, et
caeteris omnibus. Erant autem Maria Magdalena, et
Joanna, et Maria Jacobi, et caeterae quae cum illis
erant  , quae dicebant ad apostolos haec. Et visa sunt
ante illos, sicut deliramentum, verba ista; et non credebant
illis. Petrus autem surgens, cucurrit ad monumentum,
et procumbens vidit linteamina sola posita;
et abiit secum mirans quod factum fuerat. Tunc
apparuit Salvator ei: tertio enim apparuit Simoni
Petro. Marcus (Marc. XVI, 12): Post haec autem,
duobus ambulantibus ostensus est in alia effigie, euntibus
in villam quae nunc est Nicopolis, Palestinae civitas
insignis , sexaginta stadiis ab Jerosolymis,
 quod est septem milliariis, et semis. Et illi euntes,
nuntiaverunt caeteris, nec illis crediderunt. Lucas
(Luc. XXIV, 33): Et invenerunt congregatos undecim,
et eos qui cum eis erant, dicentes quod: Surrexit
Dominus vere, et apparuit Simoni Petro. Primo
 enim omnium virorum apparuit Petro . Dum haec
autem loquuntur, stetit Jesus in medio eorum, et dixit:
Pax vobis. Et haec sunt quinque apparitiones
Domini Salvatoris, quibus, in die resurrectionis suae,
consolari voluit quos diligebat, et videri voluit suis
dilectoribus nimis. Et post dies octo, apparuit eis
sexto; Thomaeque apostolo latus palpandum praebuit
(Joan. XX, 26). Septimo apparuit piscantibus ad mare
Tiberiadis (Joan. XXI, 1). Octavo apparuit eis, ut
mandaverat per Mariam Magdalenam, in monte Galilaeae .