CAP. II Quod Martha, in praediis, matrifamilias gesserit
vicem; et de indole Mariae. 
Et cum, ut praedixi, genere nobiles erant, et propinquitate
illustres, jure haereditario multam patrimoniorum
summam possidebant, praediorum quoque
 et pecuniarum nec non et famularum copiam,
scilicet et civitatis Jerosolymae partem maximam, et
tria praedia: Bethaniam in Judaea (Joan. XI, 18),
duobus fere milliaribus a Jerosolyma, et Magdalum
in Galilaea , super sinistram Maris Genezareth, sitam
in concavo montis, duobus milliariis a Tiberiade;
et Bethaniam trans Jordanem, itidem in
Galilaea, ubi erat Joannes baptizans (Joan. I,
28; X, 40). In omnibus his unanimiter degentes,
deliciis affluebant: rerum tamen summam et praediorum
omnium, ut primogenitam, habere Martham
voluerunt, et frater et soror. Quibus illa non insolenter
abusa, sed in femineo pectore virilem
gerens animum, liberaliter est usa. Virili namque
 carens consortio, continentiae florebat titulo; ad
suos dulcis et amabilis, ad pauperes mitis et affabilis,
ad omnes denique misericors et liberalis. Et, ut breviter
dicam, omnibus erat reverenda et veneranda femina,
eo quod genere esset nobilis et facultatibus copiosa,
pulchritudine celebris et pudicitia gloriosa, hospitalis
et dapsilis, et omnibus gratiosa; haec Martha.
Verum Maria, ubi nubiles subiit annos, formositate
corporis pulcherrima splendens, speciosa nimis,
 enituit, decenti membrorum ductu, vultu venusta,
mira caesarie, lepore gratiosissima, melliflua mente;
cujus oris decor et gratia labiorum (Prov. XXII,
11), ut mistus rosis candor liliorum. Formae denique
et pulchritudinis gratia tanta resplenduit, ut
singulare, atque mirificum opificis Dei diceretur
figmentum