CAP. XXIX.---Recapitulatio: quam grata fuerint
Christo obsequia Mariae, et in praesenti remunerata. 
Nec praetermittendum, quod non immerito multi
mirantur, quin potius repetendum altius, et cum
 multa dulcedine spiritus recolendum diligentius, singula
obsequia quae dilectori suo, Domino Salvatori,
exhibuit Maria Magdalena, non ut aliorum sanctorum
solent, tacite accepta, et aeternae mercedi secretis
reservata esse apud Patrem luminum, qui videt
in abscondito (Jacob. I, 17; Matth. VI, 4), retribuenda,
verum incontinenti, ipsius oris Salvatoris propalata,
laudata et magnificata; et si forte quisquam
ea depravare, vel accusare praesumpserit, illico excusata
 , et approbata; ita ut, juxta illud
Marci evangelistae (Marc. X, 30): centuplo hic in
praesenti receperit gratiam pro gratia (Joan. I, 16),
donec in coelestibus frueretur sempiterna gloria. Immeritoque
sanctissima sorore ejus de ea conquerente,
sub umbra illius, quem diligebat, sedit, et fructus
 oris ejus, dulces gutturi suo (Cant. II, 3), colligens,
Gustavit, et vidit quam suavis est Dominus
(Psal. XXXIII). Hauriens praeclara aviditate venas
vitae (Prov. X, 11), ex fonte pectoris ejus, qui multiplicavit
locupletare eam divitiis spiritualibus, rivos
 intellectus ejus et pectoris inebrians stillicidiis eloquiorum
suorum in quibus sanctas affectiones germinans,
laetabatur haec sancta virago, multiplicante
Deo genimina devotionis illius (Psal. LXIV, 10, 11).
Multae enim filiae congregaverunt divitias (Prov. XXXI,
29), primiceria vero ministrarum ejus, Magdalena,
supergressa est universas. Hinnulo cervorum (Cant.
II, 9, 15), cujus spiritus non requiescit nisi super
humilem et quietum, parans in pectore suo recubitum,
ubi cubet et spatietur, pascat (Cant. I, 6) et
pascatur , et devotionis ejus obsequiis debrietur.
His igitur omissis, quibus praegustavit mira contemplatrix
quae sit sanctorum gloria, adorans jam tunc
vera gaudia quibus nunc fruitur in patria; illud memorare
libet, quod primo peccatrix, in domo Simonis
 pharisaei, rigavit lacrymis, tersit capillis, oculis
fovit, unguento perfudit pedes Domini; nec secundum
sententiam Simonis repulsa, sed plena peccatorum
remunerata recessit in sua, septiformi Spiritus
gratia repleta. Felix plane retributio inauditi a
saeculis obsequii! Item secundo, sancta dilectrix, in
domo Simonis leprosi, alabastrum fregit, nardum
effudit super pedes et caput Domini, nec, juxta Judae
proditoris judicium, unguentum perdidit; sed gratiam
et gloriam, laudumque praeconia, ex ore omnipotentis
Dei, et aeternae memoriae per Evangelium
promissionem, promeruit . Nunc quoque tertio balsamita
celebris, non minori, etiam majori forte devotionis
affectu, aromata pretiosissima condiendo
corpori Christi parans et properans; quamvis, propositum
 ejus non spernens, sed anticipans, Salvator
resurrexit; non tamen remunerationis suae minus
accepit mercedem. Multiplici enim divinae dignationis
praemio ditata est, dum prima apparitione sola glorificata
est; dum apostolatus honore sublimata est;
dum anastasis Christi evangelista instituta est; dum
prophetissa ascensionis ad apostolos destinata est.