CAP. XXX.---De tribus unguentis, pedum, capitis et
corporis.  
Reservata sunt igitur unguenta pretiosa Mariae
Magdalenae, multoque pretio distracta et distributa
discipulis Domini Salvatoris.  Noluit ea expendi,
Filius Dei, in suo corpore mortuo, ut servaret vivo.
Vivit enim Ecclesia Dei, quae manducat panem vivum.
Ipsa est charius corpus Christi, quod ne moriatur, morti
illud alterum traditum est. Istius corporis usibus,
discipulorum videlicet necessitatibus, aromata sua
dicavit Maria, exhibens membris sedulo quod capiti
non licebat. Noverat Salvator, qui est fons pietatis,
pigmenta Mariae sibi praeparata, non solum rore balsami,
sed et multae pietatis pinguedine permixta; ideoque
non sibi, qui jam immortalis, nullius, ut nudius
 pietate egebat, sed suis ea membris, quorum mendicitas
dictorum pietate relevari indiget, reservari volebat.
Beata illa anima quae tecum, o beata peccatrix, et
ardentissima Christi amatrix, recogitans omnes annos
suos in amaritudine animae suae (Isa. XXXVIII,
15), amplectitur pedes judicis, et misericordiae, et sicut
adipe et pinguedine repleta (Psal. LXII, 6), spe veniae,
placat districtum judicem, sacrificio cordis contriti
et humiliati, et spiritus contribulati (Psal. L, 18), in
igne doloris et verae poenitentiae! Talis anima reportat
a Deo donum intelligentiae, Domino dicente: Quia
cinerem tanquam panem manducabam, poenitentes
mihi incorporans, et potum meum cum fletu miscebam
(Psal. CI, 10).  Multo vero beatior quae tecum,
 o mira contemplatrix, et devotissima ministratrix,
ascendens a pedibus amplectendae humanitatis ad
caput desiderabilis divinitatis , dat partes septem
nec non et octo (Eccli. XI, 2), passiones homini attribuens,
miracula Deo ascribens, et pro universis beneficiis
suis, immolans Deo sacrificium laudis, in voce
exsultationis et confessionis (Psal. XLIX, 14), nardum
 pisticum pretiosum  multarum gentium  offert Deo
Patri hominum  a quo omne datum
optimum (Jac. I), impinguatum in oleo devotionis,
fervens inexstinguibili igne divinae dilectionis! Talis
anima reportat a Deo gratiam pro gratia, Domino
dicente: Sacrificium laudis honorificabit me (Psal.
XLIX, 23). Qui enim glorificat me, glorificabo eum.
Qui autem contemnunt me, erunt ignobiles (I Reg. II,
30). Beatissimus autem est jucundus homo, qui miseretur
et commodat (Psal. III, 5), qui tecum, o Balsamita
celebris et primiceria Salvatoris, pigmenta pietatis
quae toti corpori Christi prosint pixide pectoris
portans, Omnipotenti se tribuit; qui spicas, quarum
non est numerus, pauperum penurias, diligenter inquirit;
qui eis balsamum misericordiae infundit, in
 cujus corde charitas, ut ignis in altari semper ardebit
(Levit. VI, 12) , quae nec gelu philargyriae  constringere,
nec ventus vanitatis poterit exsufflare!
Talis homo mutatione Dei efficitur deus. Nihil enim
mutatione deiparat , quam si aliquis ita vivat ut
bonum ejus in commune proficiat. Haec de tribus
unguentis specialis amicae Christi, pedum scilicet,
capitis et corporis, quibus amori suo Dei Filio ministravit,
magna dilectrix, mira contemplatrix,
pigmentaria felix, philosophari sufficiat. Felix qui
haec de Maria Magdalena dulciter audit, feliciter
credit, et devotissime recolit! Felicior vero qui dum
haec Mariae pie miratur, et affectuose veneratur, etiam
ardentissime aemulatur! Felicissimus plane qui optimis
 odoribus Mariae sic afficitur, sic delectatur, ut
exemplum conversationis ejus imitetur, ut conversationis
ejus formae imprimatur, ut ejus devotionis
spiritu debrietur, ut optimae partis quam elegit (Luc.
X, 43) particeps efficiatur.