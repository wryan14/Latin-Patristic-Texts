CAP. XXXI.---De Christi ascensione, astantibus apostolis
et Mariis. 
Ascensurus in coelum Salvator, quadragesimo die
resurrectionis suae, suos qui erant in mundo (Joan.
XIII, 1; Matth. XXVII, 53) revisere, et ab eis videri volens,
in sancta civitate comedentibus, apparuit (Marc
XVI, 14); moxque discumbens, comedit cum eis: ut
per effectum comestionis veritas patefieret carnis .
Erat ergo videre festum solemnis laetitiae, prandium
 omni saeculo memorabile, convivium angelis et hominibus
praedicabile. Discumbebat cum Dei Filio
felix et gloriosa mater ejus, coeli regina, Virgo Maria;
et quem prae caeteris diligevat Jesus (Joan. XXI, 7)
apostolus et evangelista, propheta et virgo, Joannes;
specialis quoque amica Salvatoris, et ministrarum
ejus primiceria, Maria Magdalena; et hospita ejus
devotissima Martha, et quem a mortuis revocaverat
Lazarus; Maria quoque Cleophae et Salome, et
Joanna, et Susanna. Aderat et Petrus, nuper apud
Tiberiadem mariambulus , et inter prandendum,
Christo trina confessione confoederatus ; Andreas
quoque sanctorum mitissimus ; Jacobus quoque,
Joannis frater; Philippus etiam, ipsius mansuetudinis
 filius, et Didymus ille Thomas vulnerum Christi
vivacissimus perscrutator; nec non et Bartholomaeus,
apostolici numeri mediator ; et Matthaeus qui et
Levi  primus scriptor Evangelii ; et consobrini
Domini Salvatoris Jacobus Alphaei, Jerosolymorum
postmodum patriarcha, qui et Oblias cognominatur
et Justus, a matris utero Nazareus ; et Simon Zelotes
, et Judas Jacobi frater, qui et Thadaeus nuncupatur,
et Corculus ; et multi alii qui convenerant
quique Christo erant consanguinitatis necessitudine
familiares, et propinqui. Erantque tunc jam fidei
participes, de quibus ante passionem dictum fuerat,
neque enim fratres credebant in eum (Joan. VII, 5;
Marc. XVI, 11). Cum iis prandere dignatus Dei Filius,
post exprobrationem incredulitatis: Ego, inquit,
 mittam promissum Patris mei in vos; vos autem sedete
in civitate quoadusque induamini virtute ex alto.
Baptizabimini enim Spiritu sancto, non post multos
hos dies (Luc. XXIV, 49; Act. I, 5). Injungens eis denique
praedicationis officium, primo Jerosolymis, et
Judaeae, et Samariae dixit exhibendum; ac deinde,
Judaeis vitae verbum respuentibus, per mundum universum
praedicari praecepit Evangelium , promittens
evangelizantibus efficaciam signorum omnium (Marc.
XVI, 17). Haec et iis similia principibus populi sui locutus,
dum esset rex in acubili suo (Psal. CXII, 7; Cant.
I, 11), expleto convivio, surrexit; et egressus, eduxit
convivas suos foras in Bethaniam, in monte Oliveti,
qui est juxta Jerusalem, mille passus iter, sabbati habens
iter. Denique, astante regina coeli, sociis Mariis,
 apostolis quoque et turba discipulorum fere centum
viginti (Luc. XXIV, 50; Act. I, 12, 15), ultimum eis
valedicens: Ecce ego vobiscum sum, ait, usque ad
consummationem saeculi. Et, elevatis manibus, benedixit
 eis (Luc. XXIV, 50): moxque videntibus illis
elevatus est in aera, et ferebatur in coelum; adfuit
illico nubes clarissima, susceptumque Salvatorem
tulit in aethera, intuente regina coeli, apostolis, cum
dilectrice Dei, sociis Mariis (Act. I, 9).