CAP. XXXII.---De his qui Christo ascenderunt,
et de excellentia Baptistae Christi Joannis. 
Ascendens ergo Christus in altum (Ephes. IV, 8),
quam ab inferis abduxit, in coelos evexit captivitatem,
millia laetantium animas protoplastorum (Psal. LXVII,
18), et omnium qui placuerunt Deo, a mundi exordio
(Sap. IX, 19). Solus enim ascendere noluit, quippe
qui nec solus resurgere voluit. Sed et testes resurrectionis
ejus, quorum monumenta, crucifixo Domino,
 aperta sunt (Matth. XXVIII, 50, 53); et qui cum eo
resurgente resurrexerunt; et postea Jerosolvmis, apparente
Domino, multis apparuerunt, ascendente Domino
in coelos simul ascenderunt . Veri etenim testes
resurrectionis non essent si fantastice, si umbratiliter,
si imaginarie, non vere, surrexissent. Occurrit regi
triumphanti exercitus angelorum, quorum Domino
incontinenti destinantur in monte Olivarum, qui illic
stantibus, coelosque penetrantem intuentibus, cum
coeli regina, apostolisque, sanctis mulieribus, suum
denuntiarent reditum: Sic veniet, dicentes, quemadmodum
vidistis eum euntem in coelum (Act. I, 11).
Haec nos diligentius retulisse, et beatae Mariae
Magdalenae gestis inseruisse, nemini videatur absurdum,
quia iis omnibus tota devotione interfuit; sicut
 resurrectionis conscia in horto, sic ascensionis
testis in monte; sicut anastasim jam factam apostolis
evangelizavit, sic ascensionem futuram eis prophetavit;
et ascendenti astans cum apostolis, ascendentem
 quasi digito demonstrans, demonstravit,
Baptistae Joannis instar , plusquam prophetissa. Ex
admirabili conversione ad Christum, et incomparabili
familiaritate ad Christum, omni mundo celebris;
sicut ille conversatione in eremo, et sanctitate ab
utero, sanctis omnibus incomparabilis. Joannes corrigiam
calceamenti ejus solvere se dicit indignum
(Luc. III, 16): ecce magna hmilitas ; Maria pedes
ejus lacrymis, manibus, crinibus, oculis, unguentis,
rigavit, lavit, siccavit, fovit, perfudit: ecce mirabilis
familiaritas. Ille Christum baptizans contremuit,
nec est ausus tangere sanctum Dei verticem (Matth.
III, 14) : haec super ipsum mundi pretium, caput
Domini pretiosissimum, valde pretiosum, ipsa pretiosior,
fudit unguentum . Istius, sicut et illius,
 gesta quatuor scribunt evangelistae, in quibus ille
quia Patris vocem audivit, quia Spiritum sanctum
viderit; ista, quod filio Virginis matris, mira affectione,
de suis facultatibus assidue ministravit; quod
crucifixo, et condiendo astiterit; quod resurgentem
a mortuis prima viderit, et tenuerit, commendatur.
Illum Christus magnificavit, et vitam ejus angelicam
commendavit (Matth. XI, 7, 10); istam, Pharisaeo
murmurante, defendit; Martha conquerente, excusavit;
Juda fremente, laudavit, atque apostolis ipsis
apostolam destinavit. Baptista inter natos mulierum
(Ibid. V, 11), post regem coeli, superioribus aequalis,
vel cunctis superior ; Magdalena inter filias hominum,
post coeli reginam , superioribus aequalis,
nulli inferior.