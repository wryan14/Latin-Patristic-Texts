CAP. XXXIII.---Qualiter amica Christi aegre tulit
absentiam ejus. 
Verum, inter tam celebres glorificationes Christi,
Maria Magdalena laetabatur quidem propalam ineffabiliter
de Domini et Redemptoris sui gloria; dolebat
tamen interius inaestimabiliter de dilecti dilectoris
sui corporali absentia. Naturale est enim, naturale,
inquam, et necesse erga amicos affici, cum adsunt,
 delectabiliter et jucunde; cum absunt, lacrymabiliter
et moleste. Immensitatem amoris erga recedentem
metiuntur lacrymae remanentis; quantus fuerit
amor praesentium, sentitur ex molestia separatorum.
Sola tamen Maria patiebatur quod pati solent amantes,
cum se amittunt, cum nec amiserit amatorem,
sed praemiserit, ut sibi praeparet mansionem. Denique
inter prandendum, inter eundum, inter loquendum,
quam dulciter, quam delectabiliter Salvatorem
audierit, quam irreverberatis luminibus filium Virginis
aspexerit cujus vultu exsatiari nequivit, qui
est speciosus forma prae filiis hominum (Psal. XLIV, 3),
quis audeat aestimare? quid, post ultimum vale; post
benedictionis verba solemnia, elevatis subito manibus,
ferebatur in aera? quid, cum lactea nube susceptum,
 aetheris interiora penetrantem, irrepercussa
acie sequeretur oculorum? quid, cum patenti coelo
receptus, videri ultra non potuit? (Luc. XXIV, 50, 51.)
Stetisse eam diutius, vel vix, vel minime credo; defecisse
potius, et anhelo spiritu concidisse; congelatisque
membris, appalluisse; rursumque recalescente
pectore, obortis lacrymis, uberrime flevisse.
Possetne, quaeso, Maria meminisse dilecti dilectoris
sui, Domini Jesu, sine moerore, sine lacrymis? Possetne,
ex tunc, tempus esse sine dolore, momentum
sine mora, hora sine fletu, quanquam sciret sibi non
esse dolendum, praesertim cum promissionis ejus
recordaretur: iturum se parare suis locum, rediturum
se ut acciperet eos ad seipsum, ut ubi sit ipse
et ipsi sint secum? (Joan. XV, 1.) Haec recolens secum
 in corde suo (Thren. III, 21), luctum convertit in
gaudium (Joan. XVI, 20); dum per contemplationem
assiduam Dei Filium sibi praesentem cernens in spiritu
(I Cor. V, 3), praesentiae corporalis desiderium
temperabat, in memoria ejus mellea requiescens
suaviter; donec post multa suspiria, post longa desideria,
post diutinam felicissimae visionis esuriem,
vultu dilecti sui satiata, in aeternae contemplationis
thoro suavissimis ac dulcissimis ejus amplexibus
colla donaret.