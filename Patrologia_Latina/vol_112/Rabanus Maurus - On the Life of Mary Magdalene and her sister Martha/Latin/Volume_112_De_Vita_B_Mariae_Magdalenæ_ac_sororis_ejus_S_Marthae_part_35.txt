CAP. XXXIV.---De Pentecoste et Spiritu sancto, et de
vita canonica primitivae Ecclesiae; et de contemplatione
Mariae.  
Denique post visionem et verba angelorum, adorantes
apostoli in loco ubi steterunt pedes Domini
Salvatoris, reginam coeli redeuntem in Jerusalem
comitati sunt  cum gaudio magno; templumque ingressi
sunt, laudantes et benedicentes Dominum. Et
in caenaculum ascendentes, cum genitrice Dei, sociisque
Mariis caeterisque sanctis mulieribus (Luc.
XXIV, 52; Psal. CXXXI, 7; Act. I, 1 et seq.), et Christi
cognatis, in multa laetitia, unanimes orationi vacabant :
erant enim pariter fere centum viginti (Act.
I, 15). Et subrogato, in numero apostolorum, sancto
Mathia, advenit dies Pentecostes; descenditque Spiritus
 sanctus, hora diei tertia, corporali specie, super
eos, in linguis igneis cum vehementi sonitu; et
coeperunt loqui linguis  omnium gentium (Act. II, 1
et seq.), et prophetizare. Qualibet enim lingua loqueretur
quis quaeve, de illis centum viris et mulieribus,
omni audienti, cujuscunque linguae esset, sua illum
illamve lingua loqui videbatur . Erant enim tunc
habitantes in Jerusalem, et diem festum operantes 
viri religiosi, ex omni lingua et natione, quae sub coelo
est. Ex quibus crediderunt incontinenti quinque millia
, ac deinceps innumerabiles . . . . Omnes qui credebant
erant pariter, et habebant omnia communia;
quotquot enim possessores agrorum et domorum erant,
omnia sub pretio redegerunt, et ad pedes apostolorum
pretium posuerunt (Act. II, 44; Act. IV, 34).
 Lazarus etiam, amicus Domini Salvatoris, cum
 Maria et Martha sororibus, cum multam patrimoniorum
et divitiarum copiam possiderent, tam Jerosolymis
et in Bethania Judaeae, quam apud Magdalum
et in Bethania Galilaeae: universa venundantes, ad
vestigia principis apostolorum pretium obtulerunt.
Matronae quoque nobiles et viduae ministrabant, mirabili
devotione, et condigna affectione, coeli reginae,
gloriosae Virgini, Dei genitrici Mariae; et exhibebant,
patrio more, obsequia sanctis apostolis Christi,
honorabanturque . Quondam Domino Salvatori
familiares fuerant et devotae, Maria videlicet Magdalena,
specialis amica Filii Dei, et ministrarum ejus
primiceria, apostolorum apostola; nec non hospita
Christi, beatissima Martha, ipsius liberalitatis filia;
et materterae Domini, Mariae Cleophae, et Salome, et
 Joanna, et Susanna, ministrae ejus, et cognatae reginae
coeli, quas evangelistae sorores illius appellant .
Ob id zelo incalescente , ortum est murmur eorum
qui de Graecia venerant Judaeorum, eo quod iis quae
de Galilaea et Judaea erant matronis post ponerentur
viduae eorum, in quotidiano ministerio sanctorum 
(Act. VI, 1 seq.) Quo cognito, princeps apostolorum
coegit concilium; septemque diaconos elegit, eosque
mensis praeposuit, et iis qui ministrabant mensis:
Stephanum et Philippum, Parmenam et Timonem,
Prochorum et Nicanorem et Nicolaum (Act.
VII). Claruit illico miraculis Stephanus beatissimus,
moxque martyrio coronatus est. Sed et omnes
discipuli Salvatoris cum Philippo diacono  ab
Jerosolymis ejecti sunt, praeter eos qui cum coeli
 regina erant apostolos, et quae ministrabant eis
 illustres matronas (Act. VIII). Maria vero Magdalena
gloriosae Virgini Mariae ut coeli reginae, et matri regis
aeterni, ineffabili devotione adhaerebat; ministrans
ei, ut pedisequa, affectione mirabili, et supernae
contemplationi cum illa vacans: angelicis visionibus
et visitationibus, quibus illa assidue fruebatur, ut
domina; haec frequenter foveri, refocillari meruit,
ut ejus ancilla, et Filii ejus, Dei et Domini nostri,
Jesu Christi, specialis amica; quorum visione et
alloquio crebrius revelata, solito more, memoriam
abundantiae suavitatis Christi (Psal. CXLIV, 7), dilecti
dilectoris sui, incessanter ruminabat; et in meditatione
ejus exardescebat ignis amoris (Psal.
XXXVIII, 4), ignis inexstinguibilis quo concremabat
seipsam quotidie in holocaustum, desiderio inexplebili
 sui Redemptoris.