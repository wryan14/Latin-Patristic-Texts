CAP. XXXV.---Recapitulatio: quam grata fuerit
amica Christi Reginae coeli sanctisque apostolis. 
Erat autem haec sancta virago gloriosae Dei genitrici,
et sanctis apostolis, amori pariter et honori:
propter multimodam, et magnificam, et inaestimabilem,
quam cum Domino Salvatore habuerat, familiaritatem.
Diligebantque eam ferventius, quam Dei
Filium, divinum et magistrum suum, dilexisse sciebant
evidentius; honorabant instantius, quam Creatorem
et Redemptorem mundi honorasse noverant
circumlatius; consolabantur attentius, quam Deum
totius consolationis et solatii (II Cor. I, 3; Rom.
XV, 5), et per angelos et per seipsum consolari consuetum
 viderant amabilius. Recolebant assidue et
praedicabant populis frequenter, qualiter a saeculari
vanitate ad discipulatum Salvatoris conversa fuerit,
et proponebant ejus poenitentiam peccatoribus, pro
quibus Christus mori voluit, exemplum conversionis,
ut resipiscerent peccatores. Et quia si spes
veniae desit, infructuosa et perfunctoria imo et plectibilis
est poenitentia, adhibebant Mariae fidem et
fiduciam ad probandum spem certam remissionis, ut
respirarent poenitentes. Verum, quia non satis Deo
charus est, qui declinat a malo, nisi apponat facere
bonum (Psal. XXXVI, 27), exponebant speculum totius
sanctimoniae vitam Mariae, ad dandam scientiam
(Luc. I, 77), et formam bonae conversationis, ut
in odorem unguentorum ejus currerent (Cant. I, 3) et
mutarentur fideles . Sed quia perfectae conversationis
spes, et piae conversationis fructus est superna
propitiatio et copiosa remuneratio, assumebant Mariam
 ad asserendum argumentum divinae miserationis;
ut de ea gratularentur omnes. Sororis quoque
ejus sanctissimae Marthae devotionem ininvestigabilem
erga sancti Salvatoris obsequia, et suas ipsorum
necessitates, et animum totius liberalitatis et benignitatis
gratia plenum, frequentissime memorabant
apostoli, publice populis praedicantes, quam familiares,
quam gratiosae, quam acceptabiles fuerint
Filio Dei, prae cunctis mulieribus, hae duae devotae
sorores; quam intimo amore eum dilexerint, quam
dulciter a Deo dilectae fuerint, quam benigne earum
hospitia frequentaverit, quam affectuose sibi suisque
ad omnia necessaria de suis facultatibus ministraverint;
quam confidenter ei a fratre suo mandaverint:
Ecce quem amas infirmatur; quam amabiliter
 ipse fratris earum obitum suis revelans apostolis:
Lazarus, ait, amicus noster dormit; quam misericorditer,
flentes eas videns, fleverit; et cum lacrymantibus
lacrymatus sit: ita ut Judaei dicerent: Ecce
quomodo amabat eum, adstipulante in hoc ipsum
discipulo quem prae caeteris diligebat Jesus: Diligebat
Dominus Jesus Martham, et sororem ejus Mariam et
Lazarum (Joan. XIII, 23, XXI, 7, 20, XI, 5). At hanc
quoque domum amicorum Christi, Lazari videlicet,
Mariae et Marthae, domum orationis (Marc. XI, 1),
fieri statuerunt apostoli; in qua Dei omnipotentis,
et Virginis Matris Filium, frequentissime deambulasse,
sedisse, recubuisse, dormiisse, pernoctasse,
orasse et multa miracula fecisse, recolebant; quamque
sua sancta inhabitatione, mansione et perendinatione,
 Salvator ipse sanctificaverat et dedicaverat.
Ipsumque sanctum Lazarum, crescente numero
fidelium, in eadem basilica  ordinaverunt episcopum
propriae civitatis. Qui postmodum saeviente
persecutione Judaica, praedicans verbum Christi
Cyprum abiit; ibique primus pontifex sedit, vixitque
viginti quatuor annis post suam resurrectionem.
Ejus quoque et sororum ejus memoria, XVI
Kalendas januarii, apud Bethaniam, usque in praesens,
venerabiliter recolitur.