CAP. XXXVI.---Divisio apostolorum, et viginti quatuor
seniorum et amicorum Christi. 
Et post martyrium beati Stephani, protomartyris,
ad fidem de coelo vocatus est Saulus (Act. IX); non
tamen ante annos duodecim dictus est Paulus . Et
qui dispersi erant cum Philippo, et caeteris sociis
sancti Stephani, circuibant, evangelizantes regnum
 Dei, donee venerunt Antiochiam; ibi congregata
est Ecclesia magna discipulorum (Act. XI). Ibi cepit
originem nomen Christianorum; ibi beata Petro
posita est cathedra patriarchatus, in qua, postmodum,
ordinato Evodio patriarcha , rediit Jerosolymam
ad coapostolos, qui ex praecepto Salvatoris,
duodecim continuis annis, in terra repromissionis
(Hebr. XI), solis duodecim tribubus praedicabant .
Et anno tertiodecimo ascensionis, occisus est Jacobus,
frater Joannis, gladio; et Petrus incarceratus;
et Saulus, a Spiritu sancto, apostolatum gentium,
et Pauli nomen sortitus. Anno vero quarto decimo
facta est divisio apostolorum (Act. XII, 2; XIII, 2) ;
Oriens cessit Thomae et Bartholomaeo; Meridies Simoni
et Matthaeo; Aquilo Philippo et Thadaeo; medium
 mundi Mathiae et Jacobo; Mediterranei maris
provinciae Joanni et Andreae; Occidentis regna Petro
et Paulo. Paulus enim, per idem tempus, venit
Jerosolymam videre Petrum (Gal. I. 18; Gal. II, 9.);
dextrasque societatis apostolicae dedit, et accepit a
Jacobo, et Joanne et Petro; indeque, cum coapostolo
suo Barnaba, in Syriam et Illyricum, ut evangelizaret,
perrexit; et Petrus Orientem relicturus,
Romamque iturus, designavit regionibus Occidentis
quas ipse adire non poterat, Evangelii praedicatores,
de nobilioribus in Christo, et antiquioribus discipulis
Christi; in regionem Galliarum, cujus sunt
provinciae decem et septem, et totidem pontifices;
in regionem Hispaniarum, cujus sunt provinciae
septem, doctores totidem .  Horum viginti quatuor
seniorum, primus erat et primicerius, de numero
septuaginta discipulorum Domini Salvatoris, doctor
egregius, miraculorum omnium gratia illustris, et
 post apostolos Christianae militiae signifer, praeelectus,
 Maximinus. Hujus religioni atque sanctitati
beata Maria Magdalena charitatis vinculo se conjunxit:
ut quocunque Dominus eum vocaret, ab ejus comitatu,
seu contubernio, non separaretur. Jam enim
coeli regina assumpta erat in coelum, in ministerio
cujus, contemplationi vacans, paradisi deliciis interfuerat;
jam decem apostolorum facta erat divisio,
cum quibus tam diu pia devotione permanserant,
donec, invidia Judaeorum in Ecclesia persecutionem
concitante, Jacobum apostolum Herodes decollaret,
Petrumque incarceraret; et credentes a
finibus suis propelleret.  Hac ergo persecutionis procella
saeviente, dispersi fideles, diversa terrarum loca,
sibi a Domino delegata, petierunt, ut verbum salutis
 gentibus Christum ignorantibus constanter praedicarent.
Quibus abeuntibus, consociaverunt se nobiles
matronae et viduae quae Jerosolymis et in Oriente
eis ministraverant, nec ferentes a consortio specialis
amicae Domini Salvatoris, et omnium ministrarum
ejus primiceriae, longius separari. Inter quas
venerabilis hospita Filii Dei Martha beatissima, reverendissimo
fratre ejus Lazaro tunc apud Cyprum
pontificante, sororis suae vestigia secuta est; simul
et beata Marcella, mulier magnae devotionis et fidei,
beatae Marthae pedisequa, quae Dominum salutans
dixerat: Beatus venter qui te portavit (Luc. XI, 27).
Aderat et sanctus Parmenas, diaconus plenus fide,
et gratia Dei (Act. VI, 8), cujus custodiae et curae
sese commendavit in Christo Martha beatissima,
sicut et sancto Maximino pontifici sancta Maria.
Admirabili ergo divinae dispositionis consilio, iter
ad occidentales orbis plagas dirigunt: ut videlicet
 non solum per Evangelium beatae Mariae sororisque
ejus laus et memoria toto orbi innotesceret; verum
etiam, sicut Oriens exemplo devotae conversationis
earum felix exstitit, sic plaga occidentalis corporali
earum praesentia et sacrosanctis earum reliquiis
illustraretur.