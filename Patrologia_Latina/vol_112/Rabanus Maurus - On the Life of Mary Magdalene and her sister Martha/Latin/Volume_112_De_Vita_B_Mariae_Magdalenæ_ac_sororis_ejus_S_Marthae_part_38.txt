CAP. XXXVII.---Qualiter viginti quatuor seniores
Gallias et Hispanias sortiti sunt. 
Igitur aequoris undas ingressi, cum gloriosa Dei 
Maria Magdalena, ac sorore ejus Martha beatissima,
sanctus archipraesul Maximinus, et beatus Parmenas,
archidiaconus, episcopi quoque Trophimus,
Eutropius, nec non et reliqui duces Christianae militiae,
flante Euro, Asiam relinquentes, inter Europam
 et Africam, per mare Tyrrhenum, et circum
versus descendentes, urbem Romam totamque Italiam
a dextris relinquentes, nec non et Alpes, quae,
a Ligustico sinu et mari Gallico exsurgentes, orientem
versus sinu Ligustico  terminantur in mari
Adriatico,  prospero cursu applicuerunt a dextris,
in provincia Galliarum Viennensi, apud civitatem
Massiliam, ubi mari Gallico Rhodanus recipitur.
Ibi, invocato magno mundi principe Deo (II Mach.
XII, 25), provincias regionis ad quam eos Spiritus
appulerat inter se, eodem inspirante, partiti sunt;
moxque profecti praedicaverunt ubique, Domino cooperante
et sermonem confirmante, sequentibus signis
(Marc. XVI, 20). Sed enim rex virtutum dilecti dilecti
dedit verbum evangelizantibus virtute multa, qui speciei
 domus Dei dedit dividere spolia fortis armati
(Psal. LXVII, 12, 13). Sortitus est sanctus archipraesul
Maximinus Aquensem, metropolim provinciae
Narbonensis secundae, in qua beata Maria Magdalena
complevit cursum peregrinationis suae; Paulus Narbonam,
metropolim provinciae Narbonensis primae;
Austregisilus Bituricam, metropolim Aquitaniae primae;
Hirenaeus Lugdunum, metropolim Lugdunensis
(primae; Gatianus Turonem, metropolim Lugdunensis)
 tertiae; Sabinus et Potentianus Senonas,
metropolim Lugdunensis quartae; Valerius Treverim,
metropolim Belgicae primae; Feroncius Bisuntium,
metropolim provinciae maximae Sequanorum;
Eutropius Sanctonas, urbem Aquitaniae secundae,
cujus nunc metropolis est Burdegalis; Trophimus
Arelatem, tunc metropolim provinciae Viennensis.
Hae decem provinciae Galliarum iis praedicantibus
crediderunt. Caeteri doctores, non reliquis septem
 provinciis, sed septem civitatibus provinciarum,
praedicaverunt: Eutropius apud Aurasicum, civitatem
provinciae Viennensis; Frontinus apud Petragoras,
urbem Aquitaniae secundae; Georgius apud
Veliacum, urbem Aquitaniae primae; Julianus apud
Cenomanum, urbem Lugdunensis tertiae; Martialis
apud Lemovicas, urbem Aquitaniae primae; Saturninus
apud urbem Tolosam, Narbonensis primae, in
qua praecipitatus est de Capitolio, pro Christi fide;
Parmenas apud urbem Avenicorum, provinciae
Viennensis, cum venerabili ministra Domini Salvatoris
Martha sancta, recedit; Marcella quoque ministra
ejus. Epaphras et Sosthenes, Germanus et
Euchodia, et Syntex. Rothomagus, cum sua provincia
Lugdunensi secunda, quae nunc est Normannia;
 Maguntia, cum sua provincia, Germania prima;
Colonia, cum sua provincia, Germania secunda;
Octodurus cum sua provincia, Alpium Graiarum et
Penninarum; Auxitana metropolis cum sua provincia
Novempopulania; Hebreduna metropolis cum
sua provincia Alpium maritimarum: Remi metropolis,
cum sua provincia Belgica secunda, aliis doctoribus
reservatae sunt. Eorum vero qui ad Hispanias
ab apostolis destinati sunt haec sunt nomina: Torquatus,
Thesiphum, Secundus, Indalecius, Caecilius,
Esicius, Euphrasius. Ii septem Hispaniarum
provincias septem Christianae fidei conjunxerunt.