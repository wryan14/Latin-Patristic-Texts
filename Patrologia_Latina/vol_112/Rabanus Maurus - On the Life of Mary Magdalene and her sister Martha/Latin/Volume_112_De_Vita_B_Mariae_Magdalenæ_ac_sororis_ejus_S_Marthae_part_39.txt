CAP. XXXVIII.---Qualiter beata Maria apud Aquensem
metropolim, tum praedicationi, tum contemplationi
vacaverit. 
 Beatus igitur Maximinus Aquensem metropolim
ingressus, doctrinae coelestis semina gentilium cordibus
inspargebat,  die noctuque, praedicationi et
orationi et jejunio insistens, ut populum ipsius regionis
incredulum ad agnitionem et cultum Dei omnipotentis
perduceret. Postquam vero, praedicatione
evangelica, nova fidei seges excrevit, beatus praesul
Maximinus, Aquensi Ecclesiae praesidens, multis et
diversis miraculorum virtutibus effulsit. Cum quo
gloriosa et specialis Domini Salvatoris, in eadem
Ecclesia, supernae contemplationi vacans, quippe quae
revera erat Redemptoris ardentissima dilectrix,
optimae partis prudentissima electrix, quae, teste
Deo, nunquam ei ablata est, ex quo eam ad pedes
Christi adepta est, Maria Verbi Dei mentis esuriem,
miro modo, excitabat et excitando reficiebat; dilecti
dilectoris sui allecta dulcedine, in Domino desiderio
 poculi ebriata , se totam secum colligens, et
erigens se super se, castissimi amoris calore soluta,
interna gaudia degustabat; in terris adhuc posita,
aethereis spatiando  choris, inter angelos mente
deambulans. Haec secum. De proximorum quoque
salute sollicita, propter quos occidentales orbis
fines adierat, contemplationis dulcedinem quandoque
seponens, incredulis interim praedicabat, vel credentes
in fine confortabat melliflua mente, mellita verba
auditorum animis instillans. Nam ex abundantia
cordis os loquebatur (Matth. XII, 24), unde etiam
omnis illius praedicatio vere divina erat contemplatio.
Se ipsam semper proponebat peccatoribus
exemplum conversionis, poenitentibus spem certam
remissionis, fidelibus formam miserationis, et omni
 populo Christiano argumentum divinae miserationis:
oculos ostendens, quorum fluentis Christi vestigia
rigavit, quibus etiam Christum resurgentem a mortuis
prima vidit; capillos quoque quibus lotos lacrymis
suis pedes primo siccavit, secundo in coena
nardo pretioso perunctos extersit; os simul et labia,
quibus non solum viventis, sed et mortui, et a mortuis
resurgentis, millies et millies osculata est vestigia;
manus et digitos quibus Dei omnipotentis pedes
primo tenuit, et lavit, atque perunxit; hos denuo
pistico nardo perfudit, residuumque nardi super
verticem Filii Dei effudit. Quid singula memorem?
quis evangelistarum Mariae Magdalenae merita tacet?
quis apostolorum Domino familiarius adhaesit? quis
eorum doctrinae ipsius fluenta avidius hausit?
 Oportet igitur, ut sicut anastasis Christi apostola
destinata est ad apostolos, et ascensionis ejus prophetissa,
sic et credentium in toto orbe fieret
evangelista. Hoc noverat ille, qui ejus, in unctione
capitis sui, cernens et approbans devotionem:
Bonum opus operata est in me; amen dico vobis,
ubicunque praedicatum fuerit hoc Evangelium, in toto
mundo, et quae haec fecit, narrabitur in memoriam
ejus (Matth. XXVI, 10, 13; Marc. XIV, 9.)