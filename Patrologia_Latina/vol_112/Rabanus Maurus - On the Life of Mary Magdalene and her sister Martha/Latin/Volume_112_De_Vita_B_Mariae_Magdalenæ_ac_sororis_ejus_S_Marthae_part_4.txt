CAP. III. Ut bonis naturae, simul et industriae, sit
abusa Maria 
Sed quia nitor  speciei castitati raro foederatur,
et rerum affluentia inimica solet esse continentiae:
coepit adolescentula, deliciis affluens (Cant. VIII, 5),
ut illa aetas assolet, animi nobilitate gaudere, carnis
quoque voluptate trahi. Aetas virens, et forma decens,
 et copia divitiarum, bonos mores emollire;
formosum corpus, lascivus animus, dulce malum,
amores spirare; decus generis, et decor oris, et
res ampla, solet pudorem cordis exstirpare; calor
denique aetatis et incentiva carnis, et infirmiorum
sexus, et corporis castitatem prorsus evertere. Heu,
proh dolor! obscuratum est aurum (Thren. IV, 1),
optimum bonorum ejus, amore terrenorum; mutatus
est color optimus bonorum industriae ejus, nidore
carnalium desideriorum: dum illecebrosis motibus
illecta, ad illicita quaeque fluctuans animo, ad lascivias
lenocinantis vitae invertit quidquid ad honestatis
argumentum illi Deus impartiit; dulcedine animi
abusa in periculum animae, decore corporis ad dedecus
cordis, virore adolescentiae ad exterminium
 castimoniae. Egressus est a filia Sion omnis decor ejus,
effusum est in ea (Thren. I, 6; II, 11) omne illud
opus divinae munificentiae, dum tanto gravius in
Dominum deliquit, quanto graviora ei debuerat. Sed
quid diutius in his moramur? Peregrinatus est animus
juvenculae: in amore saeculi habitavit transitorie.
Abusa est carnis oblectamentis, et rediit  in regionem dissimilitudinis; longe a Deo peregre
profecta, adolescentior (Luc. XV, 13) filia, naturae
simul et industriae bona in brevi dissipavit.
Sed mox ut se divinarum virtutum subito destitutam
comperit, recolens quot pretiosa quae perdidit
et a quo tot et tanta percepit, velociter in gratiam
ejus festinavit redire.