CAP. XXXIX.---Ubi beata Martha praedicaverit, et
de miraculis utriusque sororis. 
Beata quoque Martha, cum sociis suis, apud
urbem Avenicorum et Arelatensium, et quae circa
Rhodanum erant villas, et oppida, in provincia
Viennensi, evangelizabat populis Dominum Salvatorem,
quae circa ipsum viderat, quaeque ab ejus ore
didicerat, publice contestans; quodque de divinis
 virtutibus praedicabat, propriis miraculis astruebat.
Aderat ei, cum opportunitas exigebat, praemissa
oratione, et signo sanctae crucis edito, gratia curationum
(I Cor. XII, 30), leprosos mundandi, paralyticos
curandi, mortuos suscitandi, caecis, mutis,
surdis, claudis, debilibus et aegrotis beneficia praestandi.
Haec Martha. Simili modo, Maria ineffabili
facilitate miracula faciebat, ad fidem dictorum
astruendam et fidem auditorum provocandam. Erat
autem in utriusque earum vultu veneranda venustas,
honestas in moribus, in verbis promptissima gratia
ad suadendum. Vix, vel nunquam, inveniebatur
aliquis, qui ab earum praedicatione incredulus recederet,
vel sine fletu; qui non ab earum facie inflammaretur
Domini Salvatoris amore, vel propriae miseriae
 consideratione lacrymaretur. Erat in earum victu
parcimonia, in habitu cum honestate religio; quanquam
Maria de alimento et vestiario parum curaverit,
postquam Domini Salvatoris praesentiam perdidit
corporalem, cum tamen ei affatim providentes necessariis,
quae cum ea erant eique adhaerebant mira affectione
matronae. Inde etiam illud inolevit apocryphum,
si tamen ex toto apocryphum: cum mos sit veneficis
miscere abundantius mel, ut propinent latentius fel;
inde, inquam, forte inolevit illud apocryphum, quod
quotidie ab angelis in aethera sustolleretur, quod ab
angelis denuo deponeretur, quod cibis supercoelestibus,
quos angeli ministrarent, reficeretur. Hoc si
mystice intelligatur, non omnino incredibile est.
Revera enim, et sine dubio, angelorum frequentissime
 refovebatur aspectu, relevabatur obsequiis, et
mulcebatur alloquiis. Decuit enim, et certe decuit,
ut miro modo et a saeculis inaudito Mariam consolaretur
Deus totius consolationis (II Cor. I, 3), cui ipsa
Maria, mira et a saeculo inaudita praebuit obsequia
devotionis in terris. Caeterum, quod post Salvatoris
ascensionem, statim in eremum Arabiae fugerit, quod
in specu sine veste latuerit; quodque, postea,
virum nunquam viderit; quod a presbytero, nescio
quo, visitata, vestem petierit, et caetera hujusmodi,
falsissima sunt, et a fictoribus fabularum, de gestis
poenitentis Aegyptiacae, mutuata. Quin, et ipsi, in
initio fabulae suae, mendacii se accusant, Josepho,
doctissimo historiographo, narrationem suam
ascribentes, cum Josephus, in libris suis, nunquam
Mariae Magdalenae meminerit . Et de iis haec
sufficiant. Nunc, ad narrationis ordinem revertamur,
 et seposita interim contemplatione Mariae, actus et
miracula sororis ejus Marthae beatissima prosequamur.