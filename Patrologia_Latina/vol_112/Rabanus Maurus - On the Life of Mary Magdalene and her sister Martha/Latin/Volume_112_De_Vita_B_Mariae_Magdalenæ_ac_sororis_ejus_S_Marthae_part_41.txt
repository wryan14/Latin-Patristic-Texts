CAP. XL.---Ubi beata Martha Viennensem provinciam
a Tarasco liberavit. 
Inter Aretatem et Avennicum, Viennensis provinciae
civitates, circa Rhodani ripas, inter infructuosa
fruteta et glareas fluminis, ferarum reptiliumque
virulentorum eremus erat. Ibi inter caetera venenosa
animantia, draco terribilis oberrabat, incredibilis
longitudinis, et magnae molis; fumum pestiferum
flatu, scintillas sulphureas oculis, sibilos stridentes
ore, rugitusque horribiles aduncatis dentibus,
proferens ; quidquid incidisset in eum ungulis et
dente dilanians; quidquid propius accessisset
 anhelitus sui fetore mortificans. Incredibile est quot
pecora, pastoresque voraverit; quantam hominum
multitudinem, malo odore moribundos, ad mortem
compulerit. Una dierum, evangelizante Dei verbum
beatissima turbis quae convenerant, incidit sermo qui
tunc erat omnis de dracone, quibusdam quidem
devote obsecrantibus, quibusdam vero, ut assolet,
tentando, dicentibus ut: Hic  si qua esset Christi
sui virtus ostenderet beata virago; nec enim posset
fieri ut ulla humana industria draco iste de medio
tolleretur. Quibus illa: Si, inquit, parati estis credere,
Omnia possibilia sunt credenti (Marc. IX, 22).
Mox fidem promittentes, populos ipsa gratulanter
praecessit; cubilia draconis constanter adiit; signo
crucis edito, feritatem ejus compescuit; zona
 sua propria collum draconis cinxit, populosque,
a longe prospectantes, intuens: Quid est, ait, quod
trepidatis? ecce serpentem teneo, et vos adhuc
cunctatis; accedite fortiter in nomine Domini Salvatoris,
hancque virulentam belluam in frusta conscindite.
Dixit, hincque draconi ne flatu cuiquam vel
dente noceret, potenti virtute interdicens; inde
turbas modicae fidei (Matth. VIII, 26) increpans,
atque ad feriendum constanter provocans, draconem
quidem illico compescuit, turbas vero vix animavit.
Armis denique ac viribus insistentes, bestiam frustatim
discerpserunt, fidem et constantiam Marthae
beatissimae admirantes, quod tam immanem belluam,
tam facile, absque ullo pavore, zona sua fragili,
dum truncaretur, teneret immobilem. Vocabatur
 prius locus ille eremi, niger focus; ex tunc Tharascona
dictus est a dracone, qui Tharascus dicebatur.
Atque ita, viso vel audito miraculo, Viennensis
provinciae populi crediderunt Domino Salvatori, et
baptizati sunt, glorificantes Deum in miraculis
ancillae suae; quae, ex tunc, pro meritis suis praecipuis,
cunctis provincialibus et amori exstitit et
honori.