CAP. XLI.---Qualiter beata Martha apud Tarasconam
conversata sit  
Profugata denique, Dei virtute, ab eremo Tharascona,
omni reptilium virulentia, elegit sibi mansionem
in ea Martha sanctissima; locum prius odibilem
et detestabilem, habitabilem reddens, et amoenum
et amabilem. Factaque est sibi in ea Domus
orationis (Marc. XI, 17), quam virtutibus et miraculis,
magis quam muliebribus inutilibus ditare studuit
ornamentis: sedit ibi solitaria (Thren. III, 28) septem
nnis. Omnis cibus ejus, tanto tempore, radices
olerum, et herbae virentes, arborum fructus et
poma. Hoc tamen edulio refici plusquam semel in
die, nefas ducebat, haec sibi: ad proximos autem
non sic. Ne enim jejunium suum quotidianum sibi
 esset, sine pietate, supplicium, secumque manentibus
onerosum: hospitalitatis pristinae semper memor,
sine pauperibus nunquam erat; quibus, quod sibi
conferebatur, libentissime largiebatur. Semper egenos
suae mensae participes faciens, sibi quidem herbas,
illis vero necessarias, pia sollicitudine et solita
pietate, exhibens escas, majori alacritate et studio
frequentiori, quam si sibimet vellet apponi sumendas,
reminiscens quod ille, quem olim in terris exhibere
solebat, qui esuriit et sitivit, quia volebat: jam
non indiget temporalibus beneficiis, ut solebat; ideoque
se, nunc, in pauperibus recreari volebat. Meminit
ancilla Christi quid suis dicturus sit Christus:
quod uni ex minimis meis fecistis, mihi fecistis (Matth.
XXV, 40). Et idcirco, ut olim ministravit capiti Ecclesiae,
 nunc providere studuit membris Christi:
omnibus semper amabilis, universis affabilis. Et, quia
hilarem datorem diligit Deus (II Cor. IX, 7), sic ancillae
suae solita miseratione providit, ut fons indeficiens
novae plenitudinis oriretur (Eccli. XXIV, 6), et
abundaret in cellariis (Deut. XXVIII, 8), quotidiana clementia
vacuatis, absque omni sua sollicitudine, dum
devotio fidelium eo magis conferebat, quod posset
dare abundanter; quia ipsa, innata sibi liberalitate,
dabat hilariter. Sed nec divites dimittebat inanes
(Luc. I, 53), quorum confluebant ad eam plurimi,
corporis animae beneficia reportantes. Vestis ejus
aspera, saccus et cilicium, tempore septenni, cingulo
nodoso, de setis equinis, ad carnem astricta,
ita ut vermes ex putrida carne illius effluerent. O
 patientia incomparabilis, fieret, quod vivens in
carne, vermibus esca suis! Semper nuda pedes,
alba tyara de pilis cameli velata caput. Lectus ejus
stratus loco ramis arborum et sarmentis, licio superstrato,
cervicalis lapide temporibus substrato. Has
inter delicias, millies martyr, Martha sanctissima,
mente coelos inhiabat. Animus ejus Deo deditus
ex toto in orationibus sacris erat perditus, et pernox.
 Quemque olim viderat in domo sua humilem,
flexis infatigabiliter genibus, adorabat in coelo regnantem.
Procedebat quoque frequenter ad urbes,
et oppida, evangelizans populis fidem Domini Salvatoris;
plurimosque credentium manipulos, ad
suam solitudinem rediens, reportabat. Quod enim
verbis docebat, prodigiis et signis incontinenti probabat;
sola oratione quoque, adhibita manuum
impositione, daemonia obsessis corporibus expellendo,
et omne genus virtutum, in virtute sancti Spiritus,
exercendo.