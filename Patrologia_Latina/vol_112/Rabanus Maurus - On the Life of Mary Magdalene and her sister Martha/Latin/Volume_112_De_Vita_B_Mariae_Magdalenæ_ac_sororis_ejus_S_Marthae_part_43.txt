CAP. XLII.---Ubi beata Martha juvenem Rhodano
submersum resuscitavit. 
Apud Avennionem, Viennensis provinciae civitatem,
ante fores urbis, in loco amoeno, inter Rhodani
 fluctus et urbis propugnacula, civium turmis vitae
verbum evangelizans, et aegros sanans, sedebat Martha
beatissima, una dierum. Et juvenis, qui erat
trans Rhodanum, videns circa populorum frequentiam,
et volens audire verbum Dei, cum ei nec pontis,
nec scaphae opportunitas adesset; tamen hinc
aviditate ductus audiendi, et videndi miracula, industriae
denatandi confidens, pericia 
exspoliat se, et Rhodani fluentis sese committens,
coepit natare. Omnium civium trans Rhodanum
oculi intendentes erant in eum (Luc. IV, 20), cum subito
aestuantis Rhodani turgentibus intercipitur undis;
submersusque necatus est. Clamor popularis
attollitur, juvenis devotio approbatur, infortunium
deploratur. Quid multa? Totius populi hic erat animus;
 haec voluntas: hoc votum: ut missis piscatoribus,
et sagenis, omni industria corpus juvenis
requiratur, si forte Domini Salvatoris misericordia
contingeret inveniri. In crastinum hora diei nona,
multo sudore quaesitum, inventum, allatum, et Marthae
sanctissimae est oblatum. Convenit universa civitas
(Act. XIII, 41) ad spectaculum hoc. Nobiliores urbis,
in utroque sexu, obsecrant et obtestantur, flexis
genibus, ancillam Christi, ut Christi Salvatoris
magnalia liceret eos cernere, in juvenis hujus resuscitatione.
Annuit illa, gratissimo ut erat animo:
si tamen omnes qui aderant Christianae fidei manus
darent. Conclamant omnes una voce: Credemus
Dominum Salvatorem, verum Dei Filium, et
Deum esse, qui te talem elegit famulam. Ad haec,
 exhilarata Martha beatissima, et de Domini Salvatoris
pietate et potestate confidens, prosternitur cum
lacrymis et orat; prosternuntur et populi, ipsa
movente; atque ejulatu magno (Gen. XXVII, 38)
omnipotentis Dei implorant clementiam, ut ad honorem
et gloriam nominis sui, suam in hoc miraculo
dignetur excitare potentiam (Psal. LXXVIII, 9; Psal.
LXXIX, 3). Completa oratione, surrexit ancilla Christi,
et accedens ad corpus: In nomine, inquit, Domini
Salvatoris Jesu Christi Filii Dei, surge, juvenis, et
narra nobis quanta tibi fecerit benignitas Redemptoris.
 Quid multis moror? Ad hanc vocem, redeunte
anima, revixit juvenis, et resedit (Act. III, 6; Luc.
VIII, 39; Luc. VII, 15; Act. IX, 40), moxque in Christum
se credere confessus est, et baptizatus est. Et
post multam populorum congaudentium laetitiam,
sanus et incolumis ad propria remeavit. Quod videntes
populi conclamaverunt omnes unanimiter:
Christum Jesum verum Deum esse, nec esse alium
praeter Christum Deum (Judit. IX, 19). Ex tunc,
Marthae ministrae Christi sanctissimae fama celeberrima
in ore omni; ex tunc, virili sexui amori et
femineo fuit honori.