CAP. XLIII.---Ubi beata Martha aquam in vinum
convertit, in dedicatione domus suae. 
 Per idem tempus, per universas provincias Galliarum,
maximeque Viennensium, Narboniensium
et Aquitaniarum clarissimus rumor, et opinionis
bonae suavissimus odor, sicut odor agri pleni cui benedixit
Dominus (Gen. XXVII, 27), omnium comprovincialium
animos ad Christi fidem, et ad ancillae
Christi, sanctissimae Marthae, amorem excitabat.
Congaudebat et congratulabatur ei soror ejus beatissima,
cum summa reverentia nominanda, Maria
Magdalena: sanctissimae, et contemplativae vitae ordinator
et custos, archiepiscopus Maximinus, qui
accensus animo, ministram Christi videre et alloqui
(Act. XXVIII, 20), a sua Narbonensi secunda in Viennensem
provinciam, usque ad Tharasconam ire
perrexit. Simili modo Trophimum archiepiscopum,
 a civitate Arelatensi; sed et Eutropium pontificem,
ab Aurasicensi, Tharasconam advexit eadem
intentio et voluntas, simile desiderium, et votum,
eadem die, et hora; cum tamen, tunc, nullus
eorum alterius suspicaretur adventum, convenerunt
tamen pariter, inspirante Deo, qui disponit omnia
suaviter (Sap. VIII, 1). Suscepit eos honorifice sacrosancta
virago, exhibuit liberaliter, violenter retinuit;
et die sexta decima Kalendarum Januarii,
quae est septima decima dies mensis casleu, qui Decembris
dicitur apud Latinos , domum Marthae
beatissimae signis illius, et virtutibus, sanctaque ejus
conversatione insignem, dedicaverunt Domino Salvatori
basilicam. Et post dedicationem templi, cum
ad coenam accessissent pontifices, ministravit eis,
 mira et consueta affectione, Martha sanctissima.
Erant autem discumbentes multi qui convenerant.
Et deficiente vino (Joan. II, 3), aquam in nomine
Jesu Christi hauriri et abundanter omnibus propinari
jussit hospita Domini Salvatoris. Quam ut
pontifices in convivio gustaverunt, in vinum optimum
aquam conversam senserunt. Statuerunt,
igitur, communi decreto, pontifices diem illam,
omnibus annis, venerabiliter observari: ob dedicationem
basilicae , et aquae in vinum mirabilem
mutationem.