CAP. XLIV.---Ubi beata Martha Mariam salutat,
et praesules exhibet, et sui transitus diem imminere
praedicit  
Post transitum beatae Marthae, hujus occasione miraculi,
mos inolevit ut, die dedicationis ejus domus,
etiam festivitatem celebrarent transitus ejus; simul
et passionem sancti Lazari, episcopi, fratris ejus;
quod et de beato Joanne Baptista , et de apostolis
Christi Joanne et Jacobo, Simone et Juda, martyribusque
quamplurimis, usque hodie fieri videmus; ut
non in diebus quibus passi sunt, sed in diebus quibus
dedicatae sunt ecclesiae eorum, vel inventae eorum
reliquiae, celebrentur passiones eorum. Valedicentes
denique ancillae Christi beatae antistites, commendantes
se sacrosanctis meritis illius et precibus,
 data et accepta invicem benedictione, ab invicem discesserunt
(Act. XV, 39). Salutavit autem beata virgo
sororem suam venerabilem et universo mundo praedicabilem,
Mariam Magdalenam: rogans obnixe, ut
eam, dum viveret, visitare dignaretur. Quod ubi
beatae dilectrici Dei retulit archipraesul, salutatione
sororem resalutavit, quodque petebatur concessit;
quamvis illud non in corpore, sed post corpus, impleverit.
Unde datur intelligi, sanctos Dei suorum
meminisse, post corpus, quibus exhibent quod in
corpore promiserunt. Inolevit per idem tempus, in
provincia Aquitaniae, persecutio saeva gentilium,
multique Christianorum trusi sunt in exsilium. Inter
quos Frontinus, Petragoricencis episcopus, et Georgius
Veliacencis Tharasconam ad beatissimam
Martham confugerunt, quos illa in signum charitatis
 benigne admittere, magnifice exhibere; ac donec
ad proprias dioeceses redire permitterentur, honeste
studuit retinere. Quibus tandem ad propria properantibus,
ultimum valedicens ancilla Christi: O,
inquit, praesul Petragoricensis, noveris me proximo
anno completo migraturam de corpore mortis hujus
(Rom. VII, 24); obsecro, si placet, adveniat sanctitas
tua ad me sepeliendam. Cui antistes: Ego, ait,
o filia, tuis obsequiis adero, Deo volente, vita comite
(Genes. XVIII, 10, 14). Redierunt ergo pontifices
in sua (Act. XXI, 6), suosque ad se convocans Martha
beatissima, diem transitus sui imminere post
annum praedixit eis; lectoque suo illo nobili de sarmentis
decumbens, toto illo fere anno, febribus urebatur,
ut aurum in fornace igne probatur (Sup.
III, 6).