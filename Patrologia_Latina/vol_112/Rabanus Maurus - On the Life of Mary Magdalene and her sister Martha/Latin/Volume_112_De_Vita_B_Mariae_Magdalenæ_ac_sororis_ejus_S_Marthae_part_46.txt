CAP. XLV.---Ubi beata Maria Christum videt; migrat
et sepelitur.  
Interea, beata Maria Magdalena supernae  contemplationi
vacans, et partem optimam, quam elegit
(Luc. X, 42) conservans, licet adhuc in terris
corpore peregrinaretur, mente tamen paradisi
amoenitatem deambulabat , et illa ineffabili dulcedine,
quantum fas mortalibus, pascebatur. Quis autem
explicare sufficiat quibus trahebatur suspiriis;
quibus amica Salvatoris anhelabat  votis, quamvis hic jam angelorum
frueretur frequentia; quibus, inquam, desideriis
ardebat, cupiens esse cum Christo (Philip. I, 23);
ut quem viderat in servili forma humilem (Ibid. II, 7),
 in majestate cerneret regnantem . Appropinquante
tandem tempore, quo ejus sanctissima anima carnis
ergastulo solveretur et  illa atria,
quae concupiscebat, et in quae deficiebat (Psal.
LXXXIII, 3), ingrederetur, Dominoque plenius jungeretur,
apparuit ei Filius Dei Dominus Salvator, viditque
desiderium suum: ipsum scilicet  Christum Jesum, cum multitudine angelorum,
ad coelestis regni gloriam, pie et misericorditer
ad se vocantem (Apoc. III, 21): Veni, dilecta mea,
et ponam te in thronum meum; quia concupivit rex
speciem tuam, speciosus forma prae filiis hominum
(Psal. XLIV, 12, 3); ut cui, in terris cum hominibus
conversanti (Baruc. III, 38), temporalis vitae subsidia
officiosa sedulitate ministrasti ,
ab ipso coelestis vitae praemia, inter choros
 angelorum gaudens et exultans, sine fine percipias
. Transiit autem specialis
amica Domini, et apostola Salvatoris,  undecimo
Kalendas Augusti, laetantibus angelis: coelestium virtutum
cohaeres effecta, dignaque cum illis sempiternae
claritatis gloria perfrui, REGEMQUE SAECULORUM IN DECORE
SUO VIDERE (Isai. XXXII, 17). Cujus sanctissimum
 corpus, beatus Maximinus
antistes, diversis conditum aromatibus, in mirifico
collocavit mausoleo; ac, deinde super beata membra,
honorificae architecturae construxit basilicam.
Monstratur autem sepulcrum ejus, ex candido marmore,
continens in se sculptum qualiter, in domo Simonis,
delictorum veniam promeruit; simul officium
humanitatis, quod circa Domini 
sepulturam devota exhibuit.