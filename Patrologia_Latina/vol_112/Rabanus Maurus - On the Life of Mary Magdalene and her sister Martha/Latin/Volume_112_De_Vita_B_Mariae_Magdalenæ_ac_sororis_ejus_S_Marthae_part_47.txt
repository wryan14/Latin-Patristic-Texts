CAP. XLVI.---Ubi beata Martha sororis suae animam
in coelos ferri vidit ab angelis.  
Quae dum geruntur apud Aquas, metropolim provinciae
Narbonensis ecclesiasticae ,
eadem hora, in provincia Viennensi, apud Tharasconam,
ministra Domini Salvatoris Martha sanctissima,
lecto febri detenta, divinis tamen laudibus intenta,
dum coelestia meditaretur, vidit angelorum
choros sororis suae Mariae Magdalenae animam in
coelos ferentes. Vocatisque his, qui ei assidebant,
retulit eis quid viderit; rogans eos sibi congratulari,
exclamansque inquit: O pulcherrima soror, quid est
quod fecisti? (Gen. XII, 18.) Cur me, ut mihi promiseras
atque mandaveras, non visitasti? Ergone sine
me frueris amplexibus Domini Jesu, qui nos se multum
 diligentes multum dilexit? Sequar te quocunque
ieris (Luc. IX, 57). Tu vero, interim, vivas vita
aeterna, valeasque sine fine felix , et animae tuae memoris,
non immemor esse velis. Hac igitur visione
exhilarata sacrosancta virago, plus solito cupiebat
dissolvi et esse cum Christo, aegre ferens diutius
permanere
in carne (Phil., I, 23, 24), sororis suae, et angelorum
quos viderat consortio carere. Sciensque se
nuper migraturam, credentes admonet, erudit et
confortat. Cum igitur, fama ferente innotuisset, quod
ancillae Christi transitus immineret, convenit multitudo
magna fidelium (Act. II, 6), permanseruntque
cum ea donec sepeliretur, extensis per nemora papilionibus,
ignibus undique accensis.