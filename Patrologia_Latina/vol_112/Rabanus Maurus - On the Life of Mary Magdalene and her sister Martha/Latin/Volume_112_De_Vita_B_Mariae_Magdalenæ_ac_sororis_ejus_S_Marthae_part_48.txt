CAP. XLVII.---Ubi Christus et Magdalena, ejus
amica, apparuerunt beatae Marthae.  
Septima igitur sequenti die advesperascente, praecepit
eis, ut luminaribus accensis cereis septem,
tribusque lampadibus . Et circa
noctis medium, sopore gravi (Joan. I, 5) vigiles oppressi,
obdormierunt undique. Cum ecce turbinis
impetus irruens in spiritu vehementi (Psal. XLVII, 8),
cereos omnes et lampades exstinxit. Hoc intelligens
ancilla Christi, signo crucis edito, contra insidias
daemonum oravit. Dehinc custodes excitavit, ut luminaria
reaccenderent rogavit. Currentibus illis,
diuque morantibus, ecce subito lumen coelitus fusum
radiavit; et in ipso lumine apostola Christi Domini
 Salvatoris, Maria Magdalena, facem igneam dextera
gerens, apparuit; quae mox septem cereos, et tres
lampades exstinctas, suo coelesti lumine accendit.
Tum deinde, lectulo sororis suae assistens: Salve,
inquit, soror sancta. Et mox a sorore resalutata:
Ecce, inquit, ac mihi per beatum pontificem Maximinum
mandasti, te, dum vivis in corpore, in corpore
visitavi. Et, en dilectus tuus (Cant. II, 9, 10),
Dominus Salvator adest, ut te ab hac miseriarum
 valle vocet (Joan. XI, 28); sicut et me, ante meum
transitum, mihi apparens, accersivit ad suae claritatis
palatium. Veni igitur, et ne moreris (Psal. LXIX,
6). Dixit: Domino ingredienti jucunde occurrit, qui
accedens propius, placidissimoque vultu Martham
intuens: Cui tu, inquit, dudum devotissime de tuis
facultatibus ministrasti; cui gratissima hospitia exhibuisti;
cui post passionem meam, in membris
meis, multa bona fecisti, Ecce adsum (Genes. XLVI,
11); cui olim prostrata dixisti: Ego credidi quia tu
es Christus Filius Dei vivi, qui in hunc mundum venisti
(Joan. XI, 27). Veni igitur, hospita mea, veni
de exsilio; veni, coronaberis (Cant. IV, 8). Haec illa audiens,
erigere se, et surgere nitebatur, et sequi Salvatorem
incontinenti. Cui Salvator: Exspecta, inquit,
 quia vado parare tibi locum, et iterum veniam,
et accipiam te ad meipsum: ut ubi sum ego, tu quoque
sis mecum (Joan. XIV, 2, 3, 4). Dixit, disparuitque;
sed et soror ejus sancta Maria non comparuit;
lux tamen permansit, quae cum illis apparuit. Tunc
deinde vigiles advenerunt, et luminaria, quae exstincta
reliquerant, insolito lumine radiantia mirati sunt.