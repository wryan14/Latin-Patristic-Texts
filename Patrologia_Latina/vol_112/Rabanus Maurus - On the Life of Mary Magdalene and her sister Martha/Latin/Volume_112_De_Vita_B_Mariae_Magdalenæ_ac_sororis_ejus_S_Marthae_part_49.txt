CAP. XLVIII.---Ubi, et quando, et qualiter, et quibus
praesentibus, beata Martha migravit a corpore. 
Ubi dies illuxit, jussit se extra subdio poni. Omnis
enim celeritas tarda videbatur, matutinum illud
mille annorum moram habere. Sternuntur paleae
sub arbore frondosa, super paleas cilicium, in quo
 fit crux ex cinere. Et dum sol oritur, ancilla Christi
effertur, ac super cineres disponitur, ipsaque petente,
crucifixi Salvatoris imago ante faciem ejus
erigitur. Ubi dum paulisper quievisset, respiciens
fidelium multitudinem, rogavit ut suis precibus ejus
transitum accelerari peterent. Quibus ubertim flentibus,
illa erigens oculos ad coelum: O, inquit,
hospes, quare, Domine Salvator, quid est quod moraris
(Act. XXII, 16)? Quando veniam, et apparebo ante
faciem tuam? Ex quo mihi diluculo locutus es, anima
mea liquefacta est (Psal. XLI, 5; Cant. V, 6). Ex tunc
desiderio tui, omnia membra mea rigescunt, nervi stupescunt,
ossa tabescunt, medullae fatiscunt, et omnia
interiora mea arescunt. Non confundas me, Domine,
ab exspectatione mea. Deus meus, ne tardaveris, Domine,
 ne moreris (Psal. CXVIII, 116; Psal. XXXIX, 18;
Psal. LXIX, 6). Hujusmodi meditanti, venit in mentem
quod olim viderit qualiter Christus in cruce
hora nona expiraverit; quodque seriem passionis
Christi, Hebraice editam, secum olim ab Jerosolimis
attulerit. Et accersito sancto Parmena, hanc proferri,
et coram se recitari rogavit: ut vel sic suae exspectationis
taedium temperaret. Nec secus accidit,
quam speravit. Dum enim, ea quae viderat olim dilectoris
 sui supplicia seriatim, propria lingua legentem
audiret, obortis ex compassione lacrymis, coepit
flere; oblitaque, interim, suae migrationis, fixit intentionem
totam in tenore passionis. Audito donec
quod Christus, in manus Patris spiritum commendans,
spiritum emisit (Luc. XXIII, 46); suspiravit graviter,
et expiravit. Dormivit autem in Domino quarto kalendas
augustas, octavo die post transitum sororis
suae sanctae Mariae Magdalenae, sexta feria, hora
diei nona, anno sexagesimo quinto aetatis suae. Corpus
cum digno honore conditum, et involutum, in
ecclesia propria intulerunt socii ejus, qui cum ea ab
Oriente venerunt, et usque in diem illum ei perseveranter
adhaeserunt: sanctus, scilicet, Parmenas,
Germanus quoque, et Sostenes et Epaphras, qui
 fuerant sancti Trophimi, Arelatensis archiepiscopi,
comites; Marcella quoque ministra ejus, et Euchodia
et Syntex. Hi septem triduanas vigilias in ejus
exsequiis egerunt cum multitudine concurrentium
undique populorum, qui usque in diem tertium, circa
corpus sanctum in Dei laudibus excubabant;
accensis cereis in ecclesia, lampadibus per domos,
ignibus per nemora.