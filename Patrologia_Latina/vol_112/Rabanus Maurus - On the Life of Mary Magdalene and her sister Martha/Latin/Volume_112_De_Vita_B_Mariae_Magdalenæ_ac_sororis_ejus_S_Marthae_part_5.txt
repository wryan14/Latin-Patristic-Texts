CAP. IV. Quod tunc temporis Dominus Salvator
juvenis factus miracula fecerit, et peccatores sanaverit.  
Enimvero, jam nunc gratiae tempus advenerat,
jam per idem tempus virgo pepererat; jam enim
Emmanuel de coelis advenerat, ut operaretur opus
suum (Isa. XXVIII, 21) in terris. Sed peregrinum
erat opus ejus ab eo (Apoc. XIII, 23), ut Deus
aporiaretur, ut sanus vulneraretur ut vita moreretur.
 Hic est sapientia. Qui habet intellectum, det partes
septem nec non et octo (Eccle. XI, 2):  ut injuriae
tangant hominem, miracula prodant Dominum. Jam
tunc, naturalibus incrementis adolescens Jesus, juveniles
attigerat annos . Jam praecursoris sui ministerio
baptizatus, quadraginta diebus jejunaverat,
sed postea esuriit (Matth. III, 16; IV, 2): non enim
umbratiliter, non phantastice, non imaginarie: sed
vere languores nostros ipse portavit (Isa. LIII, 4). Jam
discipulos sibi, de provincia, plurimos elegerat; jam
annum plusquam tricesimum agens  aquas in vinum
mutaverat. Ex tunc signis et miraculis, ut Dei
Filium decebat, nobilissime claruit; agens sedulo,
propter quod venerat, ut infirmos curaret, et peccatores
sanaret . Non enim veni, inquit, vocare justos,
 sed peccatores (Marc. II, 17). Non est opus valentibus
medicus, sed male habentibus (Matth. IX,
12). Venit enim Filius hominis quaerere, et salvum
facere quod perierat (Luc. XIX, 10). Et abiit opinio
ejus per totam Syriam, et in utramque Galilaeam, et
usque in maritima, et Tyrum et Sydonem (Matth. IV,
24). Una autem dierum, evangelizans in Galilaea
regnum Dei, comparavit Judaeos his quibus pueri
ludentes clamant: Cecinimus vobis, et non saltastis:
lamentavimus vobis, et non plorastis (Matth. XI, 17).
 Mox, cur hoc dixit exponens, Venit, inquit, Joannes
Baptista, neque manducans, neque bibens, et dicunt,
Daemonium habet: venit Filius hominis manducans,
et bibens, et dicunt: Ecce homo vorator, et
bibens vinum, amicus publicanorum, et peccatorum
 (Luc. VII, 32, 33, 34).