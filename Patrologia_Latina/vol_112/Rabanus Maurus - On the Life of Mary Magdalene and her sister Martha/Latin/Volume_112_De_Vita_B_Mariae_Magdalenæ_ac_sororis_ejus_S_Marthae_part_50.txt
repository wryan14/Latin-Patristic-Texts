CAP. XLIX.---Ubi, et quando, et qualiter sepulta
est a Domino Salvatore, et sancto Frontino antistite,
corporaliter tamen absente. 
Et die sabbati, parata est ei sepultura insignis ad
propriam ejus, quam pontifices dedicaverunt, basilicam.
Die vero dicta Dominica, hora diei tertia,
 congregati aderant omnes, ut corpus sanctum congruo
condirent, pridie Kalendas Augusti. Cum ecce,
eadem hora, apud Petragoricas, Aquitaniae civitatem,
Missas celebraturo pontifici sancto Frontino,
populos exspectanti et in cathedra dormitanti, apparuit
Christus et ait illi: Fili, veni, imple quod promisisti,
exsequiis Marthae hospitae meae te affuturum.
Dixit; moxque pariter in ictu oculi (I Cor. XV,
52) apparuerunt apud Tharasconam, libellos in
manu tenentes, in ecclesia: Christus capiti, praesul
pedibus, astantes; ipsi soli corpus in mausoleum
locantes , mirantibus cunctis qui aderant. Egrediuntur,
completis exsequiis. Sequitur eos unus ex
clero, quaerens a Domino quis esset, vel unde venisset.
Cui Dominus nihil respondit; sed codicem
 quem tenebat dedit. Clericus ad sepulcrum rediit;
codicem cunctis ostendit; in singulis paginis, sic
legit: In memoria aeterna erit Martha, hospita Christi;
ab auditione mala non timebit (Psal. CXI, 6).
Nihil aliud continebatur in codice. Interea apud
Petragoricas, levita pontificem excitat: horam sacrificii
praeterire, populum fatigari, suggerens. Cui
praesul: Nolite, inquit, turbari (Act. XX, 10), nec
taedeat vos diutius exspectasse. Ego enim, nunc,
 raptus sum in spiritu, sive in corpore, sive extra
corpus, nescio: Deus scit (II Cor. XII, 2, 3), Tharasconam,
cum Domino Salvatore, ministram ejus
Martham sanctissimam, ut viventi pollicitus sum,
mortuam sepelire. Mittite igitur nunc qui annulum
nostrum, et chirothecas criseas referat, quas in manus
sacristae posui, dum corpus sanctum in mausoleo
composui. Miratur haec audiens populus, mittit
Tharasconam nuntios tenus. Rescribunt Tharasconenses
Petragoricensibus diem et horam sepulturae
ejus ignotam; et venerabilem cum eorum pontifice,
quem bene noverant, exsequiis ejus interfuisse personam;
et de libello, et titulo libelli, ne forte hoc episcopum
latuisset; et annulum quod receperat sacrista
remitti alteramque chirothecam; altera in testimonium
 tanti miraculi retenta. Qui autem ministraverant
ministrae Salvatoris, quidam redierunt in
Orientem, evangelizantes regnum Dei: Epaphras
videlicet, cum sancta Marcella, et Syntyche beata,
quae Philippis dormit sepulta, de qua Apostolus scribit.
Syntex beato fine quievit: Parmenas (Act. VI,
5) plenus fide, et gratia Dei, martyrii gloriam adeptus;
Germanus et Euchodia consolationi fidelium
operam dantes, beatis apostolis auxilio fuerunt, cum
sancto Clemente, et caeteris coadjutoribus eorum,
quoram nomina sunt in libro vitae (Philip IV, 2). In
basilica vero Marthae beatissimae, a die dormitionis
ejus, miracula sine numero contigerunt: caecis, surdis,
mutis, claudis, paralyticis, aridis, leprosis, daemoniacis
variisque passionibus fatigatis, sanitates
 omnimodae provenerunt. Francorum et Teutonicorum
rex, Clodoveus, Christianae fidei ferens insignia
primus, miraculorum Marthae sanctissimae multitudine
et magnitudine motus, Tharasconam venit;
moxque, ut tumbam sanctae tetigit, gravi morbo renum,
quo miserabiliter laboraverat, liberatus
est. Dedit Deo in testimonium tantae virtutis, et
suo annulo signavit, terram trium leucarum in girum
ecclesiae Marthae sanctissimae, ex utraque parte
Rhodani, cum villis, et castris, et silvis; quae omnia
usque hodie immunitate perpetua possidet sacrosancta
virago. Furta, vero, vel rapinae, aut sacrilegia,
seu falsa judicia, subito Dei judicio, horribiliter puniuntur
ibidem incontinenti, ad laudem Domini
Salvatoris.