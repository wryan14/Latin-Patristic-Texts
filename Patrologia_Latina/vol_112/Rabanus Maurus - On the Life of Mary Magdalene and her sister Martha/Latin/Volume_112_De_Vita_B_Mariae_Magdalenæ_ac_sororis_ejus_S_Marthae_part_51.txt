CAP. L.---De transitu et sepultura sancti archiprasulis
Maximini.  
Hucusque de venerabilis ministrae Filii Dei, Domini
Salvatoris, Marthae sanctissimae vita religiosa,
et morte pretiosa, quae gesta sunt narrasse sufficiat.
Nunc igitur quae post sacrum ejus transitum, per
ipsam, vel circa ipsam, facta sunt prodigia; vitam
quoque virtutibus plenam, et passionem fratris ejus
 beati Lazari, pontificis et martyris, novo principio
reservantes; quae per dilectricem Dei Mariam Magdalenam
facta sunt miracula, referre curabimus
breviter, ac primo sanctissimi archipraesulis Maximini
transitum perstringemus. Qui  imminente
tempore quo, sancto sibi revelante Spiritu, ab hac
luce se subtrahi cognovit, mercedem laborum suorum
a pio judice recepturus, intra basilicam , quam superius, super
beatae Mariae Magdalenae membra sanctissima, cum
opere mirifico, construxisse retulimus, jussit sepulturae
suae locum praeparari, ac juxta beatae , dilectricis Dei mausoleum,
sarcophagum   suum collocari. In quo, post sanctum
ejus transitum, sacro illius corpore a fidelibus
honorifice deposito, magnis miraculorum virtutibus,
ambo decorant locum; interventu suo, petentibus
 animae et corpori , praestando
salubria  . Qui locus, postea, tantae religionis est habitus,
ut nullus regum, aut principum, nec aliquis,
saeculari pompa praeditus, ecclesiam illorum, beneficia
petiturus, ingredi audeat donec prius, depositis
armis, omnique   belluina posthabita ferocitate, demum,
cum omni humilitatis devotione, introeat  . Femina,
vero, nulla, unquam, alicujus temeritatis audacia
in illud sanctissimum templum ingredi praesumpsit,
cujuscunque conditionis, ordinis, aut dignitatis
haberetur. Vocatur autem monasterium illud: Sancti
Maximini abbatia, quod est constructum in praefato
Aquensi Comitatu, rebus omnibus, honoribusque ditatum
valde. Transiit autem beatus pontifex Maximinus,
sexto Idus Junii, in coelis  feliciter coronatus.
 Explicit vita beatae Mariae Magdalenae et sororis suae sanctae Marthae.<span class="text-blue-600 font-bold"