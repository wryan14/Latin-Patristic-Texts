CAP. V.---Quod fama miraculorum Christi mentem
Mariae mutavit.  
Tum ecce invitatur Salvator ad prandium, a quodam
pharisaeo, quem Simonem nominat noster
evangelista (Luc. VII, 36); Magdali Castri, ut credo,
civis erat iste, beatae Marthae confoederatus multa
dilectione, et consanguinitate. In cujus domo, cum
discumberet, cum multis, qui convenerant, fama
adventus ejus totam extemplo urbem implevit. Fama
hujus erat: adesse ibidem virum sanctum et benignum,
suavem ac modestum, pium et misericordem;
praeterea familiarem humilibus, affabilem peccatoribus,
amabilem poenitentibus, fautorem sobrietatis,
amatorem castitatis; quique Dei Filius et Christus
esse a quibusdam crederetur. Hic quoque rumor
 salutaris pervenit ad aures adolescentulae,
cujus supra memini, Mariae, quam a Magdalo, praedio
proprio, quod sonat Turrem, cognominatam
constat esse Turrensem . Haec, ut praediximus, pulchritudinis
suae eximietate, pudicitiam propriam
amiserat, alienam expugnaverat; formaque decenti,
et aetate virenti, et rerum copia affluenti, bonis moribus
bellum induxerat usquequaque, ita ut, ob
innumerositatem vitiorum, septemplici daemonio
occupata diceretur . Haec, igitur, hauriens fidem
ex audita fama ejus quem advenisse didicerat, piissimi
prophetae, conversa ad se, retorsit in se oculos
interiores; et statuens se ante se, recordata est
praevaricationis omnium desiderabilium suorum, quae
habuerat (Thren. I, 7) ab annis infantiae, naturalium
 scilicet et industriae. Haec recolens in corde suo
(Thren. III, 21), invenit se longe esse a Deo, sibique
 longe dissimilem; et coepit flere. Potavit eam vino
compunctionis (Marc. XIV, 72), Deus , cui omne
patet, ut fugeret a facie arcus (Psal. LIX, 5). Nisi
conversi fueritis, inquit, gladium suum vibravit,
arcum suum tetendit, et in eo paravit vasa mortis
(Psal. VII, 13, 14). Illico, gratuito et repentino instinctu
Spiritus sancti, qui, quando vult, et ubi vult,
spirat (Joan. III, 8): qui, quem vult, et, quantum
spirat; qui, cujus vult, miseretur, et quem vult indurat
(Rom. IX, 18): inspirata juvencula semet secum
alloquens: Cognosce, inquit, Maria, temetipsam,
et memento quid fueris, quidque nunc sis,
quidve futura sis. Erubesce te totam ignobiliter degenerasse,
et poeniteat te abusam esse, dole te pudicitiam
propriam perdidisse, et plange te proximis
 scandalo fuisse. Geme te Dominum diutius contempsisse,
et pudeat te optimis Dei donis pessime
respondisse, quod ne perfunctorie facias, vel horarie,
propende quia vita brevis est, et mors certa,
hora vero ejus incerta; fallax sanitas, et vana est
pulchritudo, mulier timens Dominum ipsa laudabitur,
et laudabunt eam, in die mortis, opera ejus
(Prov. XXXI, 33). Tu ergo, Maria, time interitum
aeternum; respice judicem supernum; praeveni Dominum
accusatorem; detestare vitam priorem, accelera
meliorem. Sic, sic, per sapientiam, plumescit
accipiter, expandens alas suas ad austrum (Job
XXXIX, 26) .