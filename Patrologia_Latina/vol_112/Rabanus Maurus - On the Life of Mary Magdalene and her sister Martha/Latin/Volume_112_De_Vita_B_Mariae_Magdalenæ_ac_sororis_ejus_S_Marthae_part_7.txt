CAP. VI.---Ubi alabastrum sumit, et domum Simonis
adit Maria.  
Surgens ergo Maria quantocius, sumpsit vas aromatum,
ex alabastro Indico, quod est genus marmoris
candidi, variis coloribus intercincti , et replevit
idem unguento electo, et praeelecto, mirabilis
odoris, tam pretioso, ut, pedibus prophetae, quem
adire cogitabat, quemque Dei Filium esse fama ferebat,
quemque ardentissime jam amabat, digne et
honorifice adhiberi posse arbitraretur. Copia illi erat
magna spicarum, et specierum, balsami quoque, et
 omnis odoriferi liquoris. Adhibuerat sibi ab infantia
hujusmodi suave spirantia, pro carnis suae multiplicanda
fragrantia. Ferens igitur vas manibus odoriferum,
quia scriptum est non licere in conspectu
Domini vacuum apparere (Exod. XXIII, 15 et alibi);
portansque, quod pluris est, pectus plenum fide, et
spe veniae; ploransque secum amarissime, clamore
cordis valido, quem Deus dulciter audit: Me miseram,
ait, miserabiliter enim annis adolescentiae
abusa  sum, Vide, Domine, et considera
quoniam facta sum vilis (Thren. I, 11). Deus meus,
sufficiat mihi quod hucusque deliqui. Abrenuntio
cordis et carnis illecebris, et saecularibus pompis;
detestor diutius errare, profiteor amodo emendare.
Haec secum ore cordis et conscientiae ingeminans,
 ibat ad convivium, ubi discubuisse didicerat Dei Filium.
Nec latuit hoc eum quem adibat, quem nullum
latet secretum; quinimo septiformi Spiritu praevenit
ad se venientem in benedictionibus dulcedinis (Psal.
XX, 4), traxitque ad se properantem. Moxque septem
daemoniis perturbatis, et, perpetuo interdicto, ab
ejus corde et corpore exturbatis, ac sequestratis ,
replevit eam bonis donis septiformis Spiritus. His
fecundata, per fidem concepit bonam spem, et peperit
ferventissimam charitatem, quoniam indicium
erat exterius exennium  alabastri bene spirantis
interius, holocausti compunctionis ardentis . His
gravida conscientia, per plenam praeteritae vitae poenitentiam,
onusta fetu gratissimae Deo devotionis 
quem animabat spes certa remissionis , pervenit ad
 prandium Salvatoris.