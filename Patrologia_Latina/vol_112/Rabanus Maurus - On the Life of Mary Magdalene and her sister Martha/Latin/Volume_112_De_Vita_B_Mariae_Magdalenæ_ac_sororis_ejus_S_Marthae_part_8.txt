CAP. VII.---Quod a saeculis inaudita obsequia circa
pedes Christi fecerit Maria, et quare eam Christus
contra Pharisaeum defendit. 
Ingressa denique Maria convivium, respexit: et
ecce discumbentem eminus vidit Virginis Mariae Filium.
Quem, mox prostrata, adoravit, et surgens
accessit ad thorum reverenter, in quo Salvator accumbebat;
et stans, fiducialiter, retro secus Messiam,
a cujus semitis se deviasse dolebat oculos suos,
 quibus concupierat terrena, conterens, lacrymis coepit
rigare pedes ejus; et capillis suis (Luc. VII, 38),
quos ad compositionem exhibuerat vultus sui, pedes
involvens, lacrymas tergebat. Ore quoque quo ad
elationem vel ad lasciviam abusa fuerat, osculabatur
pedes ejus; et unguento quod attulerat, ungebat, quod
se, sibi pro odore suae carnis adhibuisse dolebat .
Ad haec indignatur et invidet pharisaeus, qui Dominum
invitaverat  ad prandium, nullaque naturae compassione
Mariae misertus, quin et propriae fragilitatis
oblitus, salvandam arguit, quia salvari venit, Salvatoremque,
subvenire ; et ait secum submurmurans:
Num hic est Judaeus? Revera hic, si esset propheta,
praeterita et praesentia, absens et intelligens, et futura
praevidens prudenter, sciret pro certo quaenam
 qualisve fuerit haec, cujus obsequia gratanter acceptat,
a qua se tangi non dedignatur. His Pharisaei
cogitationibus respondens discretor cogitationum et
scrutator intentionum Deus : Simon, inquit, habeo
tibi aliquid dicere. At ille pharisaicum supercilium,
ex more, complanans , in corde et corde locutus,
quasi nil murmuris susurrasset, de plano   respondit: Magister, dic. Et Dominus:
Duo debitores erant cuidam feneratori: unus eorum
debebat denarios quingentos, alius quinquaginta. Non
habentibus illis unde redderent, donavit utrisque. Quis
eum plus diligit? Ad haec, Simon ut maniacus , plectens
sibi restem, qua intricetur, non perpendens
de se dictum paradigma , quod nec compendiosius,
nec liquidius exprimi posset: Aestimo, ait, quia cui
 plus donavit. Cui Dominus: Recte, inquit, judicasti.
Moxque a mensa aversus, ad Mariam conversus, in
cujus corde, jucundius quam in mensa, prandebat ,
desiderabilem vultum suum ei videndum praebuit,
et serenissimis oculis eam benignissime respexit.
Verum, antequam ipsam alloqueretur, ad ejus defensionem
se contra Pharisaeum erexit. Illam quidem
 intuens, illum vero alloquens sic: Vides, inquit, hanc
mulierem? Moxque memoriter, et seriatim replicans
obsequia ablutionis, extersionis, unctionis et osculorum,
cuncta gratissime se acceptasse significans;
ipsum etiam Simonem, in eisdem et similibus, defecisse
patenter exprobrans, singula opponens singulis:
Intravi, inquit, domum tuam invitatus a te: tu
vero aquam cisternae, vel fluvii, pedibus meis non
dedisti; quod, proprio more, hospitibus exhiberi solet
obsequium: Haec autem, obsequio a saeculis
inaudito, propriis lacrymis pedes meos lavit, et, tersorio
 quo pretiosius nullum, capillis suis
tersit. Osculum, dilectionis vel indicium, non dedisti:
Haec autem non semel, aut saepe; ex quo intravit non
cessavit osculari pedes meos. Oleo caput meum non
 unxisti: quod devotionis signum foret; haec autem,
non simplici oleo, sed mixto rore balsami unguento,
unxit pedes meos. Propter quod, dico tibi: Remittuntur
ei peccata multa; et merito, quoniam dilexit multum.
Cui autem minus dimittitur, minus diligit; quamvis
Dominum non minus diligere teneatur, qui, ne in
delicta decidat, a Deo tenetur .