CAP. VIII.---Ubi Mariae Christus peccata remittit, et
in pace dimittit. 
His dictis, intelligens Salvator dedisse se auditui
Mariae gaudium, et laetitiam magnam (Psal. L, 9);
siquidem in eo quod obsequia, quae Christo exhibuerat,
enumerari  et approbari audiebat; majorem
autem, quod devotionis suae exenia, Simonis prandio
 praeferri noverat; maximam vero, in eo quod dilectionis
suae scintillas vividas, Deo videri, et de peccatorum
suorum remissione tractari, didicerat. Alacritate
mirabili, et dulcedine ineffabili consolans
flentem, item, et sua vestigia infatigabiliter osculantem,
ait illi: Remittuntur tibi peccata. Ardor enim
amoris tui enullavit  aeruginem  omnis
 delicti tui. Quo audito, scandalizati sunt qui
simul discumbebant convivae, et coeperunt dicere intra
se: Quis est hic qui etiam peccata dimittit? Hoc
enim opus solius Dei est. Verum illos talia secum
versantes, sibi reliquit Salvator; ad Mariam conversus:
Fides tua, inquit, qua te impetraturam credidisti,
quod officiose petisti , te salvam fecit; vade in
pace. Hoc felicissimo oraculo confortata Maria, adoravit
Salvatorem, moxque gaudio ineffabili plena,
convivium egressa, secessit in sua, septiformem Spiritum
in pectore portans; lacrymarum impetu non
quidem represso, sed minutato. Quae enim prius
fuerant amaritudinis ex poena, factae sunt laetitiae ex
percepta venia. Tunc fluminis impetus   laetificat
mentem Mariae, civitatem Dei , tunc sanctificavit tabernaculum
 suum Altissimus (Psal. XLV, 5) in illa .
Ex tunc, non animi vitium vel corporis ullum fuit in
illa. Ex tunc, pudica qua nulla pudica magis! Ex
tunc vicit naturam, cessit et ipsa sibi. Ex tunc, mores
suos sic eliminavit, ut in ea quaeque pars boni
sit, portio nulla mali. Talem Mariam quam scire bonum,
tam dicere dignum. Hoc solum laudibus ejus
ego defero dignum, quod me diffiteor dicere digna
posse.