WALAFRIDI STRABI
FULDENSIS MONACHI
DE SUBVERSIONE JERUSALEM
SERMO, seu TRACTATUS.
(Apud Canisium, Lectiones antiquae, tom. II, pag. 277.) (G)*  WALAFRIDI STRABI
FULDENSIS MONACHI
DE SUBVERSIONE JERUSALEM
SERMO, seu TRACTATUS.
(Apud Canisium, Lectiones antiquae, tom. II, pag. 277.) (G)*   Quantum Dominus omnipotens de profectu hominum
gaudeat, quantumve de illorum ruina condoleat,
ex multis locis Scripturae sacrae, praecipue
tamen ex praesenti lectione cognoscere possumus.
Denique cum Judaei vellent Dei Filium interficere,
et de ejus interitu tractarent, ipse ut pius pater
eorum perditionem deflebat. Nam cum Dominus Judaeos
se quaerentes interficere deflet, patulo ostendit
quantum de profectu humani generis gaudeat, qui
tunc de futura longe post nece Judaeorum dolebat.
Narrat superius Evangelii textus quomodo Dei Filius
miserit discipulos pro pullo asinae, cui insidens
Hierusalem venerit, quando coeperunt omnes turbae
descendentium gaudentes laudare Dominum voce
magna, super omnibus quas viderant virtutibus dicentes:
 «Benedictus qui venit Rex in nomine Domini,
pax in coelo et gloria in excelsis (Luc. XIX).»
Et quidam Pharisaeorum dixerunt ad illum: «Magister,
increpa discipulos tuos (Ibid.).» Quibus
ipse ait: «Dico vobis, quia si hi tacuerint, lapides
clamabunt (Ibid.).» Juxta haec verba subjungit Lucas
evangelista: «Et ut appropinquavit Jesus Hierusalem,
videns civitatem, flevit super illam, dicens:
Quia si cognovisses et tu, etc. (Ibid).» Condolebat
Dominus interitum perfidae civitatis, quem nesciebat
ipsa sibi esse venturum. Non existimandum est
quod fleverit Dominus pulchra moenia civitatis, aut
aedificia murorum, aut altitudines turrium, sed per
metaphoram habitatores deflet civitatis. Est autem
metaphora tropus, ut Graecorum ac Latinorum
 docet peritia, per quem Scriptura plerumque loqui
videtur; scilicet per inhabitantem  ad
habitantem, per irrationalem ad rationalem, per inanimalem
ad animalem. Omittamus caetera, dicendo
de praesentibus: per inhabitantem 
ad habitantem, sicut hoc in loco; et sicut alibi
Dominus dicit: «Hierusalem, quae occidis prophetas,
et lapidas eos qui ad te missi sunt (Matth. XXIII).»
Sicut enim ibi, ita et hic, non super Hierusalem flevit,
sed super habitatores ejusdem civitatis, quibus a flente
Domino dicitur: «Quia si cognovisses et tu,» subauditur,
fleres. «Et quidem in hac die tua, quae ad
pacem tibi, nunc autem abscondita sunt ab oculis
tuis (Luc. XIX).» In die enim sua perversa civitas,
ea, quae ad pacem sibi erant, habebat; quia extollebatur
 in honoribus, gloriabatur in facultatibus, laetabatur
in divitiis, in abundantia rerum, in fecunditate
prolis, et in sanitate corporum. Et quia, quae
ad pacem praesentem pertinebant, habebat, futuram
rixam non praevidebat. Unde et recte subditur:
«Nunc autem abscondita sunt ab oculis tuis (Ibid.).»
Praesens quippe gaudium tribulationem afferebat.
De qua tribulatione recte subinfertur: «Quia venient
dies in te, et circumdabunt te inimici tui vallo,
et circumdabunt te, et filios tuos, qui in te sunt, et
non relinquent in te lapidem super lapidem, eo
quod non cognoveris tempus visitationis tuae (Ibid.).» Qualiter autem haec verba juxta litteram impleta
sint, in subversione ejusdem civitatis et populi Judaici,
Josephus historiographus pleniter narrat, qui
 inter caetera quoque commemorat qualiter venerunt
duo principes Romanorum, Vespasianus, et Titus,
pater et filius, cum manu bellica ad subversionem
ejusdem civitatis, quadragesimo secundo anno post
Domini resurrectionem atque ejus gloriosissimam ascensionem.
Et recte ac merito, ut qui Patrem Deum,
et Filium denegaverant, a patre et filio necarentur.
Exspectavit enim Dominus populum Judaeorum post
passionem suam quadraginta et duobus annis ad
poenitentiam, sed magna ex parte noluerunt converti,
et proinde tam duros incurrerunt hostes.
Nam cum populus Romanorum omnem circa regionem
igne combureret, et omnis populus cum mulieribus
et parvulis, quasi vir unus, civitatem ingrederetur
in die solemni Paschae ad celebrandum Pascha,
 repente urbs obsidione circumdata est, ita ut
nullus ingredi vel egredi posset. Quod nutu Dei
actum est, ut qui in solemni die Paschae Filium Dei
cruci crudeliter affixerant, in eadem die ab hostibus
oppressi affligerentur: in tantum, ut ita dira fames
interius viscera eorum torqueret, excepto quod
gladius eos exterius affligebat, ut nonnulli nec ab
ipsis calceamentis se abstinerent, sicut idem Josephus
dicit. Alii reliquias feni veteris, et purgamenta
frumenti, et paleas ruminabant: nonnulli
vero indumenta portarum detrahentes, dentibus ea
conficienda tradebant. In hac necessitate et omnis
pudor et verecundia ab eis recesserat, quia totum
sibi valida fames vindicaverat. Nam et mulieres a
virorum manibus et pueri a parentibus, et quod infelicius
 est, ipsae matres a filiorum dentibus cibum
incomestum abstrahebant, mulieres sparsis crinibus
trahebantur, ut cibos absconditos detegerent:
erga canitiem senum nulla reverentia, nulla erga
parvulos miseratio servabatur. Super haec omnia
praedones inter eos surrexerant, qui gravius eos interius
affligebant quam ab hostibus exterius affligerentur.
Nam si cujuslibet fores clausas vidissent, indicium
erat quod intus positi ederent, et continuo confractis
foribus cibum de ipsorum manibus abstrahebant.
Mensam igitur juxta morem nullus ponere audebat,
sed propria quasi furtiva edebant; frumentum in
civitate deerat, et si quis pro colligendis herbis
egredi voluisset, statim ab eis qui intus erant, detinebatur,
quasi cum Romano exercitu pacem facere
 vellet. Jacebant igitur corpora juvenum per plateas
civitatis, magis fame quam aetate defecta. Nullus
juxta morem sepeliebatur, quia nec multitudo morientium
nec virium debilitas hoc sinebat. Nonnulli
corpora charorum suorum sepelire curantes, super
ipsorum tumulos spiritum emittebant. Cumque
tabo magnus, et intolerabilis fetor esset in civitate,
coeperunt corpora mortuorum extra muros projicere,
in tantum ut corpora ipsis muris coaequari viderentur. Quadam autem die Titus civitatem cum foris gyraret
(nam Vespasianus pater jam propter imperium
Romam perrexerat), vidensque omnes vallos civitatis
cadaveribus mortuorum plenos, et morientium
 corpora pene ipsis muris coaequari, testem Deum
invocabat hoc opus suum non esse, elevansque oculos
in coelum cum ingenti gemitu fertur dixisse:
O cives Romani, non cunctabor referre quod sentio;
arbitror quod si ab hac pestilentissima urbe
exercitus Romanorum paulisper abscederet, habitatores
ejus aut hiatu terrae absorberentur, aut ignitus
Sodomitanis exurerentur, aut aquis diluvii necarentur.
Haec dicens, cum fortassis in crastino repausaturus
esset exercitum, illico milites armat,
custodias ponit, et coepit iterum civitatem possidere.
Merito ergo atroci fame torquebantur, qui panem
vitae necaverant. Narrat etiam idem Josephus facinus inauditum
in ea perpetratum, videlicet quod esset quaedam
 mulier nomine Maria, filia Eleazar, praedives valde
nobilique genere exorta, quae cum caetera multitudine
ad civitatem convenerat, cujus substantia, quam
circa in regione habebat, cum ab hostibus esset vastata
et igni combusta, nec non et ea quae in civitate
secum detulerat, consumpta, in hac necessitate vel
tribulatione contra ipsam se fertur armasse naturam.
Denique erat ei sub uberibus parvulus filius quem
ante oculos statuens talia fertur dixisse: tangam
enim sensum, quamvis verba ipsa dimittam: O infelix
mater, et o infelicior fili, in fame, et bello, et
vastatione praedonum cui te reservabo? Nam etsi
vita sperari possit, jugo servitutis urgemur. O chare
nate, esto cibus matri tuae! et esto praedonum furor!
saeculis fabula, et recordatio pessimae famis. Haec
 dicens, statim filium jugulat, et partem illius igni torret,
partemque alteram in posterum sibi reservat,
cumque ad odorem exustae carnis juxta morem praedones
adessent, mortem miserae minari coeperunt,
nisi cibos quos absconderat, detegeret. Tum illa truculento
vultu, et ipsis praedonibus truculentior: Optimam,
inquit, partem reservavi vobis, et tunc caetera
membra infantis detexit, dicens: Meus, inquit,
partus est, et meus filius est, et facinus meum est.
Edite, nam et ego prior comedi quem genui:
nolite matre esse religiosiores neque feminis molliores.
Quod si vos pietas vincit et exsecramini
meos cibos, ego quae talibus pasta sum, his iterum
pascar. Tum obstupefacti praedones, et tantum
facinus abhorrentes, nuntiaverunt urbi, et hoc
 unusquisque ante oculos statuens tanquam proprium
nefas deflebat, et cum magno ejulatu, et fletu, et clamore
statim porta civitatis aperta est, et ingressus
Titus cum omni Romanorum exercitu, alios gladio
peremit, alios igne exussit, et juvenes quos corpulentiores
reperit in captivitatem destinavit. Colligens
autem historiographus numerum eorum qui fame et
ferro interempti sunt, invenit undecies centena millia;
illorum vero qui in captivitatem dispersi fuerunt
nonaginta millia; latronum vero illorum qui
postquam civitas capta est, diversis modis mortui
sunt, incertus est numerus: civitas autem ita a fundamentis
destructa est, ut non relinqueretur in ea
lapis super lapidem.  Haec ex Josepho commemoravimus, ut veridicam
Domini sententiam fuisse approbemus, quia dixit:
«Quia venient dies, et circumdabunt te inimici tui
vallo, et circumdabunt te, et coangustabunt te
undique, et ad terram prosternent te, et filios
tuos, qui in te sunt, et non relinquent in te lapidem
super lapidem, eo quod non cognoveris
tempus visitationis tuae (Luc. X).» Inde etiam
alio in loco dicit Dominus ad discipulos: «Amen
dico vobis, non relinquetur in ea lapis super lapidem,
qui non destruatur (Matth. XXIV).» Et
alibi: «Cum videritis Hierusalem ab hostibus circumdari,
scitote quia prope est desolatio ejus
(Luc. XXI).» Monstratur locus usque in hodiernum
diem, quia in eodem loco, ubi tunc sita erat, lapis
 super lapidem non remansit. Sed postea foris portam
civitatis, ubi Dominus crucifixus fuit, ab Aelio
Adriano reaedificata est, et nunc Aelia vocatur.
Tanta autem vilitas fuit in emptione mancipiorum
Judaicorum, ut dantes unum argenteum, triginta
sibi emerent Judaeos. Et dignum sic fuit ut qui vili
pretio Dominum emerant, vili mercimonio venderentur. Tunc etiam adimpletum est vaticinium Ezechielis
prophetae quod ei a Domino dictum fuerat: «Et tu,
fili hominis, sume tibi gladium acutum radentem
pilos, et ducas eum per caput tuum, et barbam,
et facias inde quatuor partes: unam partem disperge
in ventum, alteram projice in ignem, tertiam
incide ferro, et reliquias liga in summitate
 pallii tui (Ezech. V).» Quod totum tunc adimpletum
est quando alia pars populi gladio interempta
est, alia igne combusta, atque alia in captivitatem
destinata, quae captivitas usque hodie in miseros
Judaeos per totum mundum perdurat. Per ipsam
namque partem quam propheta in ignem projecit,
intelligere debemus eos qui de populo Judaeorum
igne perierunt, sive combustam etiam ab imis civitatem.
Per eam partem quam incidit ferro, ostendit
eos qui interfecti sunt gladio. Per partem quam
dispersit in ventum, demonstrat eos qui dispersi
sunt in captivitatem per diversa spatia orbis. Per
gladium, quem evaginare jussit post ista, generalis
percussio Domini intelligitur in eodem populo. Per
reliquias quas in summitate pallii ligare jussit, significat
 eos qui de eadem gente in fine saeculi credituri
sunt. Quare vero tam dura eis acciderint, subinfertur,
«eo quod non cognoveris tempus visitationis
tuae (Luc. XIX).» Tunc quippe eos visitavit
quando inter eos incarnari voluit, quam visitationem
optabat Psalmista dicens: «Visita nos, Domine,
in salutari tuo (Psal. CV).» De qua etiam
et Zacharias: «Visitavit, et fecit redemptionem
plebis suae (Luc. I).» Et «Visitavit nos Oriens ex
alto (Ibid.).» Sed hoc tempus visitationis perfida
civitas non cognovit, quia Christo in carne apparente,
populus Judaeorum in eum credere contempsit.
Unde et ad duritiam cordis eorum aves coeli in
testimonio deducuntur, cum dicitur: «Milvus in
 coelo cognovit tempus suum, turtur, et hirundo,
et ciconia custodierunt tempus adventus sui: Israel
autem me non cognovit, et populus meus me non
intellexit (Jer. VIII).» Nec solum per semetipsum eos Dominus visitare
dignatus est, sed etiam post suam ascensionem per
quadraginta et duos annos variis signis et prodigiis
ac portentis non solum eos visitavit, sed etiam terruit.
Etenim, sicut idem Josephus narrat, quadam
die admota in sacrificio vitula enixa est agnam. Sera
etiam templi, quae tanti ponderis erat ut vix a viginti
viris moveri posset, per semetipsam est reserata.
Media autem nocte ita lux in templo clara refulsit,
ut a nonnullis media dies putaretur esse.
Quod ignari cernentes, aestimabant prospera sibi esse
 ventura, sed sapientes minime latuit interitum civitatis
significari. Strepitus quoque et voces auditae
sunt in templo dicentium: Transeamus ab his sedibus.
Currus quoque et equites ignei visi sunt in aere
deferri, interitum miserae civitatis minantes. Ante
duos etiam annos obsessionis eorum, stella gladio
per omnia similis in coelo per totum annum apparuit
super civitatem. Sed et ante unum annum subversionis
eorum, quidam vir nomine Jesus, plebeius
et rusticus, in die solemni Paschae inter medios populos
coepit clamare et dicere: Vox ab oriente, vox
ab occidente, vox a quatuor plagis coeli, vox super
sponsos et sponsas, vox super Hierusalem et templum.
Cumque a populis nimium caederetur, nullatenus
tacebat, et cum inter flagella spiritum emitteret,
 aiebat: Vae, vae Hierosolymis! Cumque tot
ac tantis miraculis et signis non solum visitati, sed
etiam territi fuissent, non est mollitum cor eorum
ad poenitentiam, sed in suis malitiis et peccatis
perseveraverunt. Neque dignum erat ut sine ultione remanerent,
qui tantis sceleribus fuerant auctores, quorum ultio
in actibus Elisei prophetae praefigurata est, quando
descendens de Galgalis pueri insultabant ei dicentes:
«Ascende, calve, ascende, calve (IV Reg. II).» At
ille maledixit eis in nomine Domini, et egressi duo
ursi de saltu devoraverunt ex eis quadraginta et
duos pueros. Per Eliseum intelligimus Dominum
Christum, qui ductus a Judaeis in locum qui dicitur
Calvariae locus, ad crucifigendum; sicut Eliseus est
 a pueris irrisus, ita et Dei Filius a Judaeis est delusus,
quando flectentes genua dicebant: «Ave, rex
Judaeorum (Matth. XXVII).» Et item. «Si Filius
Dei est, descendat de cruce, et credemus ei (Ibid.).»
Et percutientes eum dicebant: «Prophetiza nobis,
Christe, qui est qui te percussit (Matth. XXVI).» Per
quadraginta et duos pueros quadraginta et duo anni figurantur
quibus eos Dominus ad poenitentiam exspectavit,
sed illis poenitere nolentibus egressi duo
ursi de saltu, id est duo magni principes Romanorum,
de silvis gentilium adventantes, Vespasianus
scilicet et Titus, et interfecerunt eos. «Et ingressus in templum coepit ejicere vendentes
in illo et ementes, dicens illis: Scriptum est, Domus
 mea domus orationis est, vos autem fecistis
illam speluncam latronum (Luc. X).» Aedificavit
rex Salomon domum Domini (III Reg. VIII) ut esset
domus orationis, sed a sacerdotibus, qui debuerant
esse observatores legis et fabricatores, spelunca latronum
facta fuerat, eo quod ibi mercimonia praepararentur.
Dictum fuerat filiis Israel ut ter in anno
se congregarent ad festa celebranda in Hierusalem
(Exod. XXIII). Itemque lex praecipiebat: Non apparebit
in conspectu meo vacuus (Ibid.). Venientes
ergo de longinquis regionibus, non valentes secum
deferre dona quae offerrent, cogebant eos ministri
templi ut emerent ab eis. Dante populo dona fraudabant
sacerdotes, et non sicut praeceptum erat,
Domino immolabant, sed ad hoc sibi reservabant ut
 aliis iterum venderent, et ex hoc pretium muneris
sibi multiplicarent. Unde juxta alios evangelistas
oves et boves, turtures et columbae in templo vendebantur;
et ne aliquam excusationem emendi haberent,
nummularii in templo residebant (Matth.
XXI; Marc. XI). Domum vero orationis speluncam
latronum fecerant, quia quod male emptum erat,
iterum male vendebant. Et ad hoc in templo residebant
ut si qui munera offerrent, eos magnis laudibus
sacerdotes extollerent; si vero non essent qui
munera offerrent, flagellis percuterent. Itaque ut qui haec minus intelligerent mulceamus
, haec historialiter perstrinximus,
nunc vero brevi sermone repetendum immorabitur.
Quod diximus pertinere ad materialis templi destructionem,
 potest quoque et ad unamquamque
peccatricem animam referri. Flevit tunc piissimus
Dominus per semetipsum perditam civitatem; flet
quotidie per doctores sanctos in Ecclesia animas pereuntium.
Illi nempe a doctoribus flendi sunt in Ecclesia,
qui semetipsos flere nesciunt, qui ignorant
cur plangantur, qui laetantur cum malefecerint, et
exsultant in rebus pessimis. Taliter apostolus Paulus
vice Christi lapsum discipulorum flebat, dicens:
«Lugeam multos ex his qui ante peccaverunt (II
Cor. XII).» Et item: «Filioli mei, quos iterum
parturio, donec Christus formetur in vobis
(Gal. IV).» Quod ergo a Domino flenti periturae civitati dictum
est, pereunti etiam animae convenit. Ait enim
 Dominus periturae civitati: Quia si cognovisses,
et tu (Luc. XIX), subaudi, fleres, si peccatrix
anima, tribulationem et angustiam quae ei in
futuro crescunt, agnosceret, ubi vermes sunt
qui non moriuntur, et ignis qui non exstinguetur
(Isa. LXVI), magis eligerent cum electis in hoc saeculo
ad tempus lugere quam cum reprobis gaudere.
«Et quidem in hac die tua, quae ad pacem tibi
(Luc. XIX).» Suam diem peccatrix anima habet,
cum transitorio et cito finiendo gaudet in saeculo,
cum inflatur honoribus, extollitur in divitiis, gloriatur
in facultatibus, sed quae in die sua habet,
quod scandalum in die aliena patiatur, non praevidet,
neque futuram tribulationem prospicit. Unde recte
 subditur: «Nunc autem abscondita sunt ab oculis
tuis (Ibid.).» Excaecat oculos cordis, privatus
amor; et sicut pulvis oculos corporeos excaecat,
ne clare videre possint; ita amor hujus saeculi
et praesentes divitiae oculum mentis excaecant, ne
futurum judicium providere possint. De cujus tribulatione
recte subjungitur: «Quia venient dies in
te, et circumdabunt te inimici tui vallo (Ibid.).»
Quia venient dies in te, id est tempora mortis, dies
tribulationis, dies angustiae, dies calamitatis et miseriae, 
quando incipiet infelix anima cum semetipsa
rixari, et quasi dicere: Quare in malis operibus
memetipsam dilatavi? quare ex praeteritis peccatis
poenitentiam non egi? cur in bonis operibus meipsam
non exercui? Et tunc incipiet poenitere, cum
 nullus fructus poenitentiae remanebit, sed sola districtio
vindictae. «Et circumdabunt te, et coangustabunt
te undique (Ibid.).» Infelici animae non
sunt pejores inimici quam immundi spiritus. De
quibus se cupiebat eripi Psalmista cum diceret:
«Eripe me de inimicis meis, Deus meus (Psal. LVIII).»
Et item: «Eripe me de operantibus iniquitatem
(Ibid.).» Ergo inimici miserae animae vallo eam
circumdant, quando immundi spiritus circa diem
mortis omnia peccata ei replicant, valdeque eam
coangustant, quando ipsi qui primi ei fuerant persuasores
ad crimina, fient exactores ad tormenta. «Et ad terram prosternent te.» Ad terram quippe
infelix anima prosternitur, quando virtutes quas se
habere putabat, amittit, sive etiam caro, quae de
 terra sumpta est, ad terram revertitur. Sicut scriptum 
est: «Terra es, et in terram ibis (Gen. III).»
«Et filios tuos qui in te sunt (Luc. X).» Filii quoque
in Scripturis sanctis, vel filiae, opera significant,
aliquando bona, aliquando mala. Bona, sicut ait
Psalmista. «Et videas filios filiorum tuorum, pacem
super Israel (Psal. CXXVII).» Mala autem, sicut
in hoc loco, cum dicitur: «Et filios tuos qui in te
sunt (Luc. XIX).» Ad terram quippe filii peccatricis
animae prosternuntur, quia non solum de malo opere,
verum etiam et de ipsa cogitatione; et non solum
de mendacio, et perjurio, atque murmuratione, sed
etiam et de ipso otioso sermone reddituri sumus
rationem, Domino dicente: «De omni verbo otioso
quod locuti fuerint homines, reddent de eo rationem
 in die judicii (Matth. XII).» Et: «Non relinquent
in te lapidem super lapidem, eo quod non cognoveris
tempus visitationis tuae (Luc. XIX).» Sicut enim
civitatis in aedificio lapis super lapidem ponitur ut
crescat constructio, ita quoque cogitatio pessima
super malam cogitationem ponitur, et malis operibus
mala consuetudo jungitur, ut quoddam aedificium
diabolicum construatur. In destructione civitatis lapis
super lapidem non relinquitur, quia in die judicii
non solum mala opera, sed etiam iniqua cogitatio
cessabit et periet. Sicut Psalmista: «In illa
die, inquit, peribunt omnes cogitationes eorum
(Psal. CXLV).» Et ideo necesse est ut dum in hoc
saeculo sumus, et nobis vacat, non solum a malis
 abstineamus, sed etiam bonum in omnibus operari
studeamus. Ante omnia diem mortis ante oculos
ponamus, quia facile contemnit omnia qui se semper
cogitat moriturum. Unde Salomon nos hortatur
dicens: «In omnibus operibus tuis memorare novissima
tua (Eccli. VII).» Et item: «In die bonorum
ne immemor sis malorum; et in die malorum,
ne immemor sis bonorum (Eccli. XI).» Pius Dominus, qui nos patienter exspectat, acriter
in die judicii judicabit, si conversi non fuerimus.
Unde et nos admonet in Evangelio: «Currite dum
lucem habetis, ne tenebrae mortis vos comprehendant
(Joan. XII).» Et item: «Esto consentiens
adversario tuo cito, dum es in via cum eo, ne
forte te tradat adversarius judici, et judex te tradat
 ministro, et in carcerem mittaris: amen dico
tibi, non exies inde donec reddas novissimum
quadrantem (Matth. V).» Et Paulus apostolus:
«Dum tempus habemus, operemur bonum ad omnes
(Gal. VI).» Et item: «Ecce nunc tempus acceptabile,
ecce nunc dies salutis (II Cor. VI).» Et
Salomon: «Quodcunque potest manus tua facere,
instanter operare (Eccli. IX).» «Eo quod non cognoveris tempus visitationis tuae
(Luc. XIX).» Multis namque modis in praesenti vita
peccatricem animam Deus visitat. Visitavit prius
per adventum Filii sui et per ejus miracula, quotidie
visitat praedicationibus doctorum, visitat per
prospera et adversa, visitat per flagella, visitat per
persecutionem; sed anima perversa non cognoscit
 quo clausis oculis ad ignem vadit. Non enim in prosperitate
se humiliat, nec in adversitate se recognoscit. Omiseram supra quia Hierusalem terrestris quatuor
modis intelligenda est; historialiter primo;
civitas, quae in monte Moria sita est, aedificata a
Sem Noe filio, et vocata Salem: secundo possessa
a Jebusaeo, ex qua sortita est vocabulum Jebus.
Tertia a Salomone, et inde vocata est Hierosolyma,
ex Jebusaeo et Salomone, quasi Jebusolyma: postea
destructa a Romanis, reaedificata est ab Aelio Adriano,
a quo nunc Aelia vocatur: ecce ad litteram. Allegorice autem Hierusalem interpretatur visio
pacis, quae significat sanctam Ecclesiam. Nam superna
Hierusalem non potest continere nisi pacificos
 in fide Christi. Per anagogem vero animam significat sanctam,
quae Dominum per contemplationem mentis semper
meretur videre. «Et ingressus in templum, coepit ejicere vendentes
et ementes in illo, dicens: Scriptum est: domus
mea domus orationis est, vos autem fecistis illam
speluncam latronum (Ibid.).» Quod tunc Dominus per
semetipsum egit corporaliter, quotidie agit in Ecclesia
spiritualiter. Templum Dei spiritualiter Ecclesia
est, quia domus orationis recte dici potest, ubi
Ecclesia quotidie Deo mundas preces offerre non
cessat, dicens cum Psalmista: «Dirigatur oratio
 mea sicut incensum in conspectu tuo (Psal. CXL).»
In quo templo, videlicet Ecclesia, vendentes et
ementes sunt qui honorem ecclesiasticum non propter
lucrum animarum, sed propter lucrum terrenum
requirunt, vel propter favores hominum. Unde
bene juxta alios evangelistas oves et boves, turtures
et columbae in templo vendebantur (Matth. XXI;
Marc. XI). Bovis quippe nomine in Scripturis sacris
aliquando praedicatores designantur, sicut ait Dominus
ad Moysen: «Non arabis in bove simul et asino,
(Deut. XXII),» hoc est, noli conjungere in praedicatione,
sive doctrina, prudentem cum stulto. Per
ovem innocentia designatur vel simplicitas. Ovis
quippe simplicissimum est animal. Qui ergo sanctitatem
aut innocentiam Dei aliis ostendit, ut laudem
 ab hominibus requirat, ovem venalem in templo
portat. De quibus Dominus in Evangelio dicit:
«Omnia opera sua faciunt ut videantur ab hominibus
(Matth. XXIII).» Et item: «Amen dico vobis,
receperunt mercedem suam (Matth. VI).» Per columbam
vero Spiritus sanctus designatur. Unde et
idem Spiritus sanctus in specie columbae super Dominum
baptizatum apparuit (Matth. III). Qui ergo gratiam
Spiritus sancti per impositionem manuum,
quam gratis dare debuerant, Domino dicente: Gratis
accepistis, gratis date (Matth. X), non propter
Deum, sed propter munera vel lucrum terrenum
aliis tribuunt, quasi columbas in templo vendunt. De
quibus scriptum est: «Ignis devorabit tabernacula
eorum qui munera libenter accipiunt (Job XV).»
 Et item: «Non accipies in judicio personam pauperis,
quia munera excaecant oculos sapientum, et
verba rectorum subvertunt (Exod. XXIII).» Tales
Dominus e templo ejicit, qui quamvis in praesenti
saeculo Ecclesiae conjuncti corpore videantur, tamen
in die judicii ab Ecclesia separabuntur, quando dicet
illis: «Discedite a me, maledicti, in ignem aeternum,
qui praeparatus est diabolo et angelis ejus
(Matth. XXV).» «Et erat quotidie docens in templo (Luc. XIX).»
Dominus quotidie docet in templo per sanctos praedicatores
quoties sanctum Evangelium legitur, Apostolus
recitatur, doctores praedicant. Semper Dominus in
Ecclesia docet, sicut ipse ait: «Sine me nihil potestis
facere (Joan. XV).» Hoc ideo ait ut nullus in
 die judicii aliquam possit excusationem habere peccati.
Cum enim doctor in Ecclesia verbum Dei annuntiat,
Christus in templo docet, et qui praedicatoris
verbum contemnit, Christum audire renuit, ipso
dicente: «Qui vos audit, me audit; et qui vos spernit
me spernit (Luc. X).» Hanc destructionem civitatis
ad destructionem animae nostrae expavescamus.
Precemur itaque Dominum ut qui Hierusalem terrenam
destruit permisit, et postea Hierusalem coelestem
permanere disposuit, destruat peccata corporis
et animae nostrae, quatenus nos introducat in
cubiculis sponsae suae, ut cum eo videamus indeficienter
bona quae sunt in Hierusalem.