83 DISSERTATIO DE DIPLOMATE LUDOVICI PII 
 I. Inter vetera monumenta nullum frequentius in lucem
prodiit Ludoviciano diplomate. Prae aliis Baronius
ex optimis codicibus Vaticanis, et nostra aetate
eminentiss. Antonellus, dum erat praefectus archivi
Molis Adrianae, ex apographo ejusdem archivi
(autographum enim periit) accuratissime illud publicarunt.
Instituti mei ratio exigit ut pretiosum
adeo monumentum et ego in lucem edam; quare cum
praesto habeam ex cod. Albiniano vetustissimum
exemplum haud multum abludens ab apographo molis
Adrianae, istud producam cum variantibus lectionibus
ejusdem apographi. Credo equidem utriusque
simile a Cencio relatum esse in librum Censuum,
nam Panvinius, cujus aevo genuinus hic liber exstabat
in bibliotheca Vaticana, in catalogo privilegiorum
sanctae sedis (Cod. Vat. 3924), ubi Ludovicianum
recenset (pag. 45), sic loquitur: Extractum ex
libro Censuum Romanae Ecclesiae fol. CX; deinde
principium Diplomatis ponit: Privilegium Ludovici
imperatoris de regalibus confirmandis papae Paschali.
 In nomine Domini Dei omnipotentis Patris, et Filii, et
Spiritus sancti. Ego Ludovicus. Quod est ipsissimum
codicis Albiniani, si dempseris Ludowici nomen cum
duplici w expressum, quae vox cum aliis in diplomate
occurrentibus, noni saeculi ingenium refert,
cum monumentum dabatur: unde elicitur Albini
major diligentia in exscribendis antiquis chartis, ac
Ludovicianum privilegium sin ipso ex autographo,
ex codice authentico archivi Lateranensis exceptum
esse. Codicis auctor idem rei testis est, ut monebam
in praefatione primi voluminis (num. 25). Nulli enimvero
major fides adhibenda est, quam Albino et
Cencio, quorum uterque Lateranense archivum excussit.
Cum autem Cencii codex genuinus post Panvinii
aevum subreptum fuerit ex bibliotheca Vatic.,
quod certo affirmo, nulli enim codici apud sanctam
sedem existenti paginarum numerus a Panvinio citatus
respondet, ex Albino, tum quia Cencio est antiquior,
tum quia propria exaravit manu suum codicem,
 illustre hoc monumentum exhibeo. Unum adjungo,
quod historiae castitas atque integritas requirit,
Albinum praesto habuisse diplomatis vetustum
aliud exemplum, ejusque titulum priori subjecisse,
qui est hujusmodi: Et pactum constitutionis imperatorum
primi Ludovici, et primi Octonis, et primi
84 Henrici cum Romanis pontificibus. Privilegio
autem absoluto, sequitur in Cod. Ex alio privilegio
primi Octonis, et primi Henrici. Deinde recensetur
privilegium Ottonis, omissis iis quae idem Otto ex
Ludoviciano accepit, confirmavitque. Postremo loco
ponitur: Ex privilegio Henrici imperatoris; ex quo
pari modo ea duntaxat afferuntur quae ad Henrici
donationem spectant, omissis caeteris.
II. Hinc, ni fallor, exscriptum fuit exemplum fere
simile, quod in Cod. Vat. 1984 Dominicus Georgius
nactus, aetatis videlicet Gelasii et Callixti II, seu
ineuntis saeculi XII, in lucem edidit in nova editione
Annalium Baronii (tom. XIII, pag. 627), objecitque
Pagio et Muratorio, qui sectariis succenturiati sunt,
 circa Diplomatis sinceritatem. Eodem et ego usus
sum alibi (Orsi Dom. Temp. Append.) tanquam apographo
aliis, quae viderim, vetustiori. Haud dum
quippe e situ erutum Albinianum codicem licuerat
expendere. Cum autem codex iste quantivis pretii ad
meas manus pervenit, diu multumque illum versans,
et mutila illa diplomata Ludoviciano subjecta attente
perlegens, in utroque omissionem deprehendi
alicujus momenti. Ubi enim Otto et Henricus in suo
quisque diplomate dixerat: Necnon patrimonium Siciliae,
si Deus illud nostris tradiderit manibus. Simili
 modo, etc., in mutilo utroque legitur: necnon patrimonium
Siciliae. Simili modo, etc. Hujusmodi vero
omissione aetatem trium diplomatum simul conjunctorum
designari quis non videt? cum scilicet Northmannis
principibus jam mansuefactis, et anathemate
absolutis, Nicolaus II jura demonstraturus
sanctae sedis in Apulia caeterisque provinciis, eo se
contulit, concilium ibi celebravit, ac sacramentum
fidelitatis ab iis principibus accepit anno 1059, ut
est in libro Censuum, et clarius apud Baronium
(1059, n. 3 et 70 seqq.). Perinde factum a Nicolao
III cum Rudolpho, cui tria eadem diplomata pariter
mutila transmisit, suo loco videndum erit. Neque
enim putari debet, diplomata illa fortuito contracta
esse, conditionemve illam, si Deus, etc., mutilatam
a librario utrobique. Northmannis siquidem
non amplius infensis apostolicae sedi, ostendendum
erat Siciliam juris esse Romanae Ecclesiae, ut vere
erat ob invasionem patrimoniorum Calabritani et
Siculi, quam vidimus (Diss. praeced., n. 10 seqq.) ab
 Adriano aequiparatam sacrarum imaginum persecutioni.
Cum vero Ludovicus ante Saracenorum adventum
dederit suum Diploma, concessionemque
insulae a Carolo Magno suo genitore factam confirmarit
(optimo quidem jure, nam nonaginta jam annis
per summum nefas possidentibus Graecis ea patrimonia,
aureorum tricies centena ac centum quinquaginta
millia, quanti 85 fortasse insula non erat
id temporis, egenis et ecclesiis sublata fuerant; divinam
aliquando ultionem provocatura) cum, inquam,
Ludovicus diploma suum dederit ante Saracenicam
invasionem, non erat cur conditionem illam
apponeret, quam in Ottonis et Henrici diplomatibus
necessario apponi debuit, quia scilicet sanctae
sedis jura vindicanda erant Saracenorum ejectione.
III. Nicolai autem pontificis tempore ab annis
biscentum triginta Siciliae insula sub Saracenorum
jugo gemebat, Graecique illam recuperandi spem omnem
deposuerant; Calabriam vero, Apuliam et Capuam,
 quae postea Sicilia cis Pharum appellari coeperunt,
Northmanni armis acquisitas possidebant,
quibus sanctus Leo IX vi easdem eripere, ut sanctae
sedi jus suum assereret, nequidquam periclitatus
fuerat. Opportune igitur Northmannos divino haud
dubie consilio sanctae sedi reconciliatos Nicolaus
adiit, secumque allatis imperatorum diplomatibus,
eos brevius atque efficacius Ecclesiae Romanae jura
edocuit, quam si praedictam summam fere triplicatam
in pauperum et ecclesiarum fraudem demonstrasset,
per quam jura eadem magis magisque confirmabantur.
Rem cessisse ex voto testantur juramenta
fidelitatis Roberti Wiscardi ducatum Apuliae
et Calabriae, necnon Siciliae e Saracenorum potestate
eripiendae, apostolica auctoritate consecuti; quae exstant
in Albiniano codice paulo post praedicta diplomata,
et apud Baronium ex libro Censuum (1059,
n. 70 seq.). Capuae quoque principatus post biennium
Richardo concessi exstat in Albiniano cod. juramentum
Alexandro II praestitum: Actum in aula
 Lateranensis sacri palatii VI Nonas Octobr. fer. III,
indict. XV, anno videlicet 1061. Cujus simile Gregorio
VII ab eodem praestitum habet Baronius (1073, n. 63)
ex regesto ejus sancti pontificis ap. Labbeum (Conc.
tom. X, p. 23) cum aliqua var. lect. in fine. Ad quorum
juramentorum fidem spectat, quod Robertus
Et nulli, ait, jurabo fidelitatem, nisi salva fidelitate
sanctae Rom. Ecclesiae, quae apud Baronium desiderantur
quia scilicet in libro Censuum non invenit;
omnino autem restituenda, Northmanni enim Apuliam
et Calabriam themata Graecorum esse non ignorabant,
 adeoque Robertus illorum dominationem haud
dum penitus deletam praeservat, salva tamen suprema
sanctae sedis. Pari modo Richardus: Regi vero
Henrico, ait, cum a te admonitus fuero, vel a tuis
successoribus, jurabo fidelitatem, salva tamen fidelitate
sanctae Romanae Ecclesiae. At de his opportunius,
cum de Ottonis diplomate sermo erit. Nunc observandum
venit Northmannos principes nequaquam
potuisse omnia ista noscere, absque eorum diplomatum
inspectione. Quamobrem 86 non conjectando,
sed firmiter ex consequentibus arguendo, affirmare
nullus dubito Nicolaum II mutilationis diplomatum
praedictae auctorem esse, atque idcirco anno 1058
vel sequenti factam esse.
IV. Absit vero ut vitio quis vertat pontifici factum
istud, quasi eam conditionem subdole abstulerit.
Utriusque enim diplomatis autographa hodieque in
archivo castri sancti Angeli diligentissime custodiuntur,
in quibus conditio illa patet, nihilque obstat
 donationi Siciliae a Carolo factae ante Saracenorum
invasionem, et ab Ottone et Henrico confirmatae, ita
tamen ut ex eorum faucibus ereptam sanctae sedi
restituerent. Neuter quippe Augustus eam recuperaverat,
ac proinde ad puram putam Caroli donationem
confugi oportebat a successoribus confirmatam, quod
fecisse Nicolaum liquet. Olfecit fortasse aliquid annalista
Italus (anno 1059); sui enim oblitus (nam
anno 817 subdititium depinxerat Ludovicianum contra
doctissimorum hominum Baronii, Gretseri, Nat.
Alexandri, P. de Marca, Cointii, Claudii de Fleury,
Gootii etiam, Hottomanni et Basnagii opinionem,
ut recentiores alios sileam, qui omnes legitimum
Ludovicianum agnoscunt) per haec tempora in lucem
prodiisse autumat tria ista diplomata, cum additionibus
juxta Romanorum pontificum vota. Ego vero
ex Ottoniano et Henriciano aliquid potius esse ademptum
demonstravi quam additum. De Ludoviciano
autem, cujus pretium non in antiquitate, sed in rebus
contentis consistit, futurum confido ut planum
 faciam quare laudati illi homines doctissimi legitimum
Augusti ejus foetum consensu unanimi declaraverint.
Interim abs re non erit animadvertere, quod
praedictum privilegium integrum Ludovici cum duobus
caeteris inter prima monumenta saeculi XI recensitum
in codice inscribitur: Privilegium Ludovici
imp., etc.; e contrario alia duo integra inseruntur
monumentis saeculi XII atque inscribuntur: Exemplum
privilegii Octonis imp., etc. Exemplum privilegii
Henrici imp., etc. Itaque affirmari posse videtur, Ludovicianum
Nicolai II tempore ex autographo descriptum
fuisse, perinde ac duo reliqua, tametsi saeculo
XII declinante, cum Albinus florebat, nullius autographum
Romae esset. Quidquid causarum afferrem,
cur caeteris huc illuc translatis contigerit ut ad nos
usque pervenerint, at Ludovicianum nusquam inveniri
potuerit, divinatio esset; levis tamen jactura est,
apographis optimae notae existentibus apud Albinum,
et in archivo molis Adrianae. Summa rei est patefacere
 ingenium diplomatis, quod, cum a nemine
omnium factum esse videam, lubens ac volens in me
recipio.
87 V. Ac primo ipsum diploma se manifestat
pactum confirmationis semel et iterum, semelque
et iterum decretum confirmationis se appellans.
Chronographus sancti Vincentii ad Volturnum (Duchesne,
tom. III, p. 681) in Vita Josue abbatis,
qui conventui Aquisgranensi intererat, ubi diploma
istud datum fuit, pactum constitutionis et confirmationis
illud nuncupat; quae ipsamet verba usurpat
chronologus Cassinensis Leo Ostiensis, creditus ab
erudito Fontaninio (Dif. 1, p. 145) inductor novae
vocis constitutionis, quam diploma ipsum repellit.
Mihi autem, ut dicam quod sentio, redundantia
potius videtur verborum quam nova rei significatio.
Aut enim simpliciter pactum juxta illius aevi consuetudinem,
aut pactum constitutionis vocetur,
semper erit instrumentum de compacto rogatum,
 seu stipulatio, cujus ingenium verbum confirmationis
patefecit. In toto siquidem eo pacto ne ulnam
quidem terrae invenire erit a Ludovico Ecclesiae
Romanae concessam: quod neque Stephanus
IV, neque per suum legatum Paschalis I, petierant
ab imperatore; sed vetera jura ejus confirmari
imperiali auctoritate optabant, ut praedicto pacto
confirmationis actum fuit. Quare Astronomus Ludovici
Pii coaetaneus et ex ejus comitatu, qui
ejusdem imperatoris Vitam descripsit: Legationis,
inquit, bajulus fuit Theodorus nomenculator,
qui negotio peracto et petitis impetratis, super
confirmatione scilicet pacti et amicitiae, more praedecessorum
suorum, reversus est. Quin etiam
Volturnensis idem chronographus, ut testatur Mabillonius
(Annal. lib. XXVIII, n. 45) asserit abbatem
Josue adeo acceptum fuisse Paschali papae, ut
cum a Ludovico pactum confirmationis acciperet,
inter Franciae abbates pro parte sedis apostolicae
 adesse voluerit: ubi, ut, vides constitutionis vocem,
Fontaninio minus acceptam, silentio praeterit. Ibidem
vero chronographus gratis mihi testari videtur
se in libro Pontificali Ecclesiae reperisse confirmationis
pactum; illuc siquidem donationes uberrimis
verbis relatas invenies; at confirmationes
earumdem, nisi nova cum donatione conjunctas
haud deprehendes: adeoque libri Pontificalis silentium
pacti hujus ingenio suffragatur. Albinus
idem, seu potius Nicolaus II, et Cencius non alium
titulum Ludoviciano praefigunt quam privilegium
Lud. imp. de regalibus confirmandis pape Paschali;
dum contra Ottonis et Henrici privilegiis titulum
inscribant, de regalibus beato Petro concessis: nam
novam uterque donationem adjecit.
VI. Id si Pagius assecutus esset, nec male affirmasset
(787, n. 8), cum Ludovici diploma legitimum
agnovit: Ad alteram vero Tusciam,
88 qua potiti semper imperatores, pertinebant
alia loca, quae Ludovicus imperator eidem sedi
 concessit in partibus Tusciae, ut anno 817 ostendemus.
Quod non sapit doctissimi ac ven. cardinalis
censorem, sed virum allucinatione maximum.
Quid? quod lector ad praedictum annum
perveniens (817, n. 7) non sine admiratione Pagium
invenit Molinaeo et Goldasto adhaerentem?
Donatio, inquit, quae a Gratiano dicitur facta
Ecclesiae Romanae a Ludovico Pio, non minus
commentitia quam quae Constantino Magno affingitur,
ut jam aliqui viri eruditi viderunt. Quae
sane opinio usque adeo arrisit annalistae Italo, ut
non solum obviis ulnis amplexus eamdem sit, sed
chartarum solemnitates omnes forenses in vetustissimo
hoc monumento requirens, earumdem defectu
falsi illud arguat; tanto cum successu apud
scriptores aliquos transmontanos aeque catholicae
religioni ac sanctae sedi maxime infensos, ut eorum
aliquis, quasi de hoc diplomate conclamatum
esset, sua scripta seu potius derisiones adversus
 apostolicae sedis dominatum annalistae eidem dedicaverit,
pluribusque in locis professus sit, se
illi acceptum referre quidquid deruendo praecipuo
isti munimento pontificiae dominationis in medium
affert. Diploma ipsum, veluti rem contemptui habendam,
non ex apographo aliquo bonae notae, aut
ex tam multis ejus editionibus nulli eruditorum ignotis
petitum, sed ex commentariis Urbanis Volaterrani
fere omnibus ignotum (Geogr. lib. III, p. 41) atque
ex ingenio compositum, in calcem sui parvi voluminis
rejecit. Titulum ejusdem proferam, magis
ut liqueat quanto in pretio habeantur apud sectae
ejus homines non sine litteris suffragia catholici
scriptoris in temporalem Romanae Ecclesiae dominationem,
quam ut confutandis tot fallaciis velim
insistere, quod esset oleum et operam perdere.
VII. Christiani Guilielmi Francisci Walchii
censura diplomatis, quod Ludovicus Pius imp.
Aug. Paschali I pontifici Romano concessisse fertur.
 Summo viro Ludovico Antonio Muratorio inscripta,
et celeberrimo Patavinorum historico Antonio
Sandino opposita. Accedit diploma ipsum, notatis
lectionibus diversis. Lipsiae, etc. Quod si obiter
scriptoris mentem lubet agnoscere, pauca haec
ex dedicatione accipe: summis extollit laudibus
Annales Italos, quod magno usui sint ad defendendum
tuendumque augustissimi nostrae Germaniae
imperatoris jus in Italiam constanti octodecim saeculorum
usu confirmatum, repressa adversariorum
impudentia. Et infra: De diplomate Ludoviciano
disquisitionem, quam Hermanni Conringii
summi viri inter gentis nostrae historicos exemplo
atque imitatione censurae 89 titulo ornatam ac
celeberrimo tuo nomini prisco more vides consecratam,
tibi offero, eamque ut benignius accipias
summopere rogo te atque obtestor. Scriptori
catholico immerito talem notam inuri asseveranter
dico. Non enim is loquitur cum sectariis de Italia
 omni, sed de Italia proprie dicta, seu de regno
Italiae, aut mavis Langobardia; licet potestatis supremae
participes fieri Augustos per coronationem
Romanam non assecutus, de eadem cum pontificiae
detrimento scripserit, qua de re in superiori
dissertatione egimus. Ludovicianum vero diploma
suppositum putans, quia pari modo ingenium ejus
non tenuit, scriptorem potius parum solertem se
ostendit, quam fautorem sectariorum, ut censor
existimat. Caeterum ne juventus incauta, a scriptore
tanti nominis decepta, Ludovicianum diploma cum
edicto seu donatione Constantini amandandum putet,
de illius ingenio enucleatius disserere deliberavi,
veritati potius litaturus quam falsas aliorum opiniones
oppugnaturus. Ordiar ab ipsis causis quae
pactum istud confirmationis pepererunt.
VIII. Annales Laureshamenses, Eginhardo perperam
tributi, et Fuldenses apud Baron. et Pag. (815,
n. 1), referunt quemadmodum Romae quidam primores
in necem Leonis papae conspirantes interficiuntur.
 Fusius rem narrat Astronomus (cap. 38) ad
annum praedictum: Hoc anno, inquit, cursum vertente,
perlatum est imperatori quod Romanorum aliqui
potentes contra Leonem apostolicum pravas
inierint conjurationes. Quos detractos atque convictos
idem apostolicus supplicio addixerit capitali, lege
Romanorum in id conspirante. Imperator autem
audiens aegre haec tulit, velut a primo orbis sacerdote
tam severe animadversa. Ideoque Bernhardum
Italiae regem illuc misit, ut ipse resciens quid verum,
quidve falsum de hac re rumor sparserit, per
Geroldum sibi renuntiaret. Ipse autem Bernhardus
rex Romam venit, et quae visa sunt per missum supradictum
renuntiavit. Sed mox subsecuti missi ejusdem
apostolici Leonis Joannes episc. Silvae Candidae,
et Theodorus nomenclator, necnon Sergius dux,
Leonem apostolicum criminibus objectis purgavere.
Animadverte quod Ludovicus, non imperator,
ut eum vocat Astronomus, qui triginta fere post annos
 scribens praepropere id honoris illi tribuit, sed
rex, ut recte eum appellat Theganus, pro munere
sibi commisso a patre curam gerens Rom. Ecclesiae,
sciscitatum mittit num pontifex ipse animadvertisset
in reos, remque edoctus quievit. Nam pontifices in
hujusmodi causis se gerebant, ut liber Pontificalis
(sect. 298 seq.) 90 de Adriano refert: Sanctissimus
praesul precibus judicum universique populi Romani
jussit contradere antefatum Calvulum cubicularium
et praenominatos Campanos praefecto Urbis, ut
more homicidarum eos coram universo populo examinaret.
Deductique Elephanto in carcerem publicum,
illic coram universo populo examinati sunt.
Sicque ipsi Campani, sicut prius, ita et in eadem
examinatione confessi sunt. Calvulus vero, obdurans
cor suum, vix confessus est ita omnia esse, qui tamen
in eodem carcere crudeli morte amisit spiritum.
Verum post praedictam conjurationem in
sanctum pontificem, hic tentatur extremo morbo,
 quo et decessit sequenti anno: quare Astronomus
prosequitur: Cum Leo apostolicus gravaretur, adverso
incommodo, praedia omnia, quae illi domocultas
appellant, et noviter ab eodem apostolico instituta
erant, sed et ea quae sibi contra jus querebantur
direpta, nullo judice exspectato, diripere, et sibi
conati sunt restituere. Quorum similia habent Annales
Laureshamenses. Quid igitur mirum si Leonis
successor Stephanus IV, continuo post consecrationem
profectus in Franciam, de pacto confirmationis
jurium quorumcunque apostolicae sedis egit cum
pio principe a se imperiali diademate redimito?
IX. Mors enim vero paulo post reditum secuta impedimento
fuit quin Stephanus ex archivo Lateranensi
eductis donationum omnium documentis, digestisque
per ordinem, pactum seu diploma numeris
omnibus absolutum conficeret, quod incipiens ab
urbe Roma et ejus ducatu, quinque et viginti annis
ante primam Francorum regum donationem sanctae
 sedi subjectis, singula jura etiam antiquiora complecteretur:
praeterea disciplinam electionis consecrationisque
Romanorum pontificum contineret. Quod
autem spatio bimestri dierumque aliquot non potuit
Stephanus, successor ejus Paschalis perfecit; atque
adornata ad principem legatione, confirmari omnia
obtinuit, ut laudati scriptores consensu affirmat, praecipue
Astronomus (cap. 40) ad annum 817. Theganus,
qui in pii Augusti moribus describendis est totus,
hac de re silet: de Stephano autem (cap. 18)
affirmaverat: Quandiu ibi erat beatissimus papa,
quotidie colloquium habebant de utilitate sanctae
Dei Ecclesiae. Cumque Astronomus (cap. 39) ad
an. 816 addat: Dominus apostolicus, cunctis quae
poposcerat impetratis, Romam rediit, nullum remanere
dubium mihi videtur quin Stephano cum Ludovico
de pacto confirmationis convenerit, quod
postmodum Paschalis obtinuit. His fidem adjiciunt
chronographi duo Volturnensis et Cassinensis. Quamvis
91 enim ab iis temporibus sint remoti; nam
 Volturnensis ad annum pervenit 1071, Cassinensi licet
recentior videatur annalistae Italo; et Cassinensis
ad 1115, cum Leo Marsicanus, episcopus Ostiensis,
qui Chronicon scripsit, vivere desiit: neminem
tamen eruditorum fugit chronographos vetustis monumentis
insistere, cum scribunt de rebus quae ante
sua tempora evenerunt. Volturnensis igitur ex actis
Vitae Josuae abbatis, qui Aquisgranensi conventui
aderat, haec decerpsit: Tunc quoque beatissimo
sepe  Paschali pactum constitutionis et confirmationis
faciens, etiam proprie manus et trium filiorum
suorum signaculo illud corroborans, per legatum
S. R. E. Theodorum nomenculatorem predicto
pape transmisit: in quo decem episcopos, octo abbates,
comites quindecim, bibliothecarium, mansionarium
et ostiarium subscribere fecit. Leo autem
Ostiensis verbis paulo aliis (l. I, c. 16) idem refert:
Hic Ludowicus pactum constitutionis et confirmationis
fecit beato Petro apostolo ejusque vicario
 domno Paschali, ad instar parentum suorum Pipini et
Caroli, et propriae manus signaculo ac filiorum suorum
illud corroborans, decem episcopos, et octo abbates,
et comites quindecim, bibliothecarium, mansionarium
et ostiarium unum in illo subscribere fecit,
et per legatum S. R. E. Theodorum nomenculatorem
domno Paschali papae transmisit.
X. Chronici Cassinensis, seu Leonis Ostiensis testimonium
alicui videbitur superfluere; at secus est.
Leoni siquidem prima hujus diplomatis mentio temere
tribuitur a Pagio (817, n. 7): Leo, inquit,
Ostiensis saeculi duodecimi initio demortuus primus
fuit, qui ejus meminerit: ideoque non multo antea
excogitata fuerat. Fiduciam hominis! Quid igitur
Ducangius (Gloss., verbo Signaculum) chartam Caroli
Magni, duo regalia praecepta Caroli Magni et
Ludovici filii; et ex chronico sancti Vincentii de
Vulturno (l. II, p. 681) haec verba profert: Propriae
munus et trium filiorum suorum signaculo illud
 corroborans? Leo siquidem Ostiensis, propriae,
inquit, manus signaculo, ac filiorum suorum.
Itaque non Ostiensi tribuenda est prima mentio diplomatis,
sed monasterii Volturnensis vetustis monumentis.
Dum enim Cassinensi chronico scribendo
dabat operam, et Volturnense monumentum et Ludovicianum
diploma se ob oculos habuisse demonstrat.
Nam illinc rei summam petit, variantes autem
lectiones ex diplomate ipsemet compingit: quare diplomatis
verba illa: Tibi beato Petro principi apostolorum,
et per te vicario tuo domno Paschali,
monumenti Volturnensis, quod 92 exscribit, dictioni
aptans, Beato, inquit, Petro apostolo ejusque
vicario domno Paschali, et continuo subdit, parentes
suos Pip. et Car. imitatus; eo quod in diplomate
distincte recensentur Pippini et Caroli donationes.
Caetera per se patent. Fallitur autem
Ostiensis dum ait Ludovicum imitatum esse parentes
suos, eorum quippe uterque donationis finibus
se tenuerat; praeterea tam Pippinus, primus amplificator
 ecclesiasticae ditionis, provincias et civitates
donavit beato Petro et successoribus, quam Carolus
paternae confirmator suam amplissimam donationem
adjecit. Ludovicus e contrario longe lateque extra
Francorum donationes excurrit, nihilque omnino
largitur civitatum aut provinciarum. Quamobrem
simplex ea chronographi Volturnensis traditio de
pacto confirmationis praeferenda est Ostiensi, qui
non, juxta Pagii sententiam, primus diplomatis meminit,
sed primus suis additionibus diploma disturbavit.
Jam vero diploma ipsum expendi debet.
XI. De illius titulo jam diximus satis multa. Exordium
autem, seu invocatio Trinitatis, primo aspectu
singularis, si attente consideretur, suae singularitatis
causam palam facit. Et vero doctissimus Mabillonius
(Dipl. l. II, c. 3) contra Propylaeum Papebrochii affert
invocationes aevi Carolingici: In nomine Dei et Salvatoris
N. J. C., In nomine Domini J. C., In nomine
Patris et Filii et Spiritus S. Quam rem Godefridus
 animadvertens (Chron. Gotw. tom. I, l. II, c. 1, p.
117 seq.) notat varium exstitisse notariorum stylum
in iis formulis. Praecipue autem (c. 6, p. 231) de invocationibus
variis Henrici I. Non video, inquit,
quare rejicienda sit in diplomate Henriciano Ecclesiae
Rom. concesso, et ab em. Baron. ad annum
1014, n. 7 producto, formula invocationis In nomine
Dei omnipotentis Patris, et Filii, et Spiritus sancti,
quam ut suspectam incusare voluit D. Frider. Hahnius
in Hist. imp., part. II, c. 6, § 10, p. 208, lit. a,
cum tamen in pluribus, Italicis praesertim, diplomatibus,
stylo haud dubie notariorum Italicorum, eamdem
reperiamus. Viri eruditissimi observationi
nemo, arbitror, repugnabit, quod attinet ad Augustorum
diplomata, quae Romae fieri consueverunt, ne
Carolo quidem magno excepto, quippe donationem
suam in Urbe edidit. Sed de invocatione Ludoviciani
diplomatis, utcunque a Stephano IV vel a Paschali
digesti, in Francia tamen confirmati, secus judicandum
 esse videretur, nisi apud Baronium (811, n. 44)
testamentum Caroli Magni, in Francia pariter factum,
occurreret cum ista invocatione: In nomine Dei omnipotentis
Patris, et Filii, et Spiritus sancti. Quae item
invenitur apud Labbeum (Concil. tom. VII, p. 1202)
et praecipue apud 93 Bollandum (Acta sanctorum,
tom. II, p. 887) qui sancti Caroli Magni Vitam ex
Eginhardi duobus Codd. mss. optimae notae, cum
quinque aliis mss. melioribusque editionibus collatis
profert, hoc tantum discrimine quod in omnibus legitur:
In nomine Domini Dei omnip., etc., ut in Ludoviciano
apographo Adrianae molis, et in diplomatis
Ottonis et Henrici cod. Albiniani juxta eorum autographa.
Unde inferri tuto potest privilegia Carolingiorum
omnia sancto Petro et successoribus concessa
invocationem istam praesetulisse, quam et Otto
et Henricus fuerunt imitati, stylo scilicet scriniariorum
sanctae sedis, quorum erat ex archivi monumentis
ista conficere. Nullusque dubito quin Pippini
 donatio si exstaret, invocationem ipsissimam praeseferret
quam successores omnes amplexi fuerint.
XII. Sanctam illam rempublicam, Romam videlicet
ejusque ducatum, quam vidimus multo ante
regum Francorum donationes juris esse apostolicae
sedis, deditione scilicet populorum qui ab impiis
Graecis defecerunt, loco principe Ludovicus confirmat.
Ita enim cum imperatore convenerat Stephano
IV, qui auctoritate imperatoria direptiones
avertere simulque ditionis ecclesiasticae loca omnia
tam valido munimento protegere optabat. Rem ipse
imperator docet conceptis verbis: Sicut a praedecessoribus
vestris usque nunc in vestra potestate et
ditione tenuistis et disposuistis. Deinde civitates
singulas numerando recenset tam Tusciae Romanae
quam Campaniae; bipertito enim dividebatur ducatus,
ut neminem eruditorum praeterit, in Cistiberinum
et Transtiberinum. Quas civitates ante ullam
donationem juris esse apostolicae sedis tam perspicue
 vidimus in litteris Codicis Carolini, ut otiosum videatur
hic iterum id demonstrare. Satis superque
erit modo memoria repetere quod Stephanus II Pippino,
qui in Franciam redierat (Cod. Car. ep. 6, 7,
al. 7, 9), significat, Langobardos donationem irritam
reddidisse, nec unius palmi terrae spatium sanctae
sedi tradidisse: quin etiam fecisse scamaras atque
depraedationes seu devastationes in civitatibus et locis
beati Petri. Rursusque ad novam expeditionem
suscipiendam illum urgens (Ibid., ep. 8, 9, al. 4, 6),
dum Roma a Langobardis obsideretur: Nullum,
inquit, augmentum nobis factum est, potius autem
post desolationem totius nostrae provinciae, etc.
Quid enim vero desideratur clarius ad tenendum, civitatem
Romanam ejusque ducatum ante donationem
omnium primam juris esse apostolicae sedis? Indidem
nihilominus suppetit testimonium locupletius:
nam infra idem pontifex, Civitatem, ait, Narniensem,
quam beato Petro tua Christianitas concessit,
abstulerunt, et aliquas civitates nostras 94 comprehenderunt.
 Narniam videlicet ducatus Romani
civitatem a caeteris secernit, ac Pippino ingenue refert
acceptam, quia olim invasam a Spoletano duce
(Lib. Pontif., sect. 254) primo in adventu Pippini
territus Aistulphus regiis missis restituerat (Ibid.
sect. 249, ex Cod. Reg., Maz., Thu.)
XIII. At quia pontificiae ditionis partem istam Pagius
aliique contendunt regiae munificentiae debitam
esse, adeoque Ludovici verba a praedecessoribus vestris
attingere contra constantem omnium codd. fidem
non verentur, substituendo nostris, ita ut Pippinus
et Carolus videantur Romam ejusque ducatum divo
Petro et ejus successoribus tradidisse, operae pretium
erit non rationibus, quod feci in Cod. Carolini
illustratione, sed propria eorum confessione contrarium
ostendere. Carolum Martellum, quamvis tam
multa de patriciatu ejus inani contentione disputent,
inter praedecessores Ludovici non recensent: aiunt
enim, anno 741 morte praeventum opitulari periclitanti
 Ecclesiae non potuisse. Quin etiam fatentur Romanos
pontifices usque ad annum 753 in Graecos
Augustos, utcunque impios, obsequium non deseruisse.
Sequenti autem anno in prima expeditione
Pippini, aiunt Narniam unam ex ducatus Romani
civitatibus, Francorum metu restitutam esse. Itaque
quemcunque imaginentur ducatus Romani, cujus caput
Roma, fuisse dominum, ditio ista, eorumdem
confessione, antequam donatio Pippiniana suum sortiretur
effectum, suo principi subdebatur. Quis autem
iste esset, Pippinus idem (Cod. Car. ep. 15, al.
36) Romanis testatus erat unico post suam donationem
anno, quod Romani ipsi nos edocent in litteris,
quas regiis reponunt: Circa beatissimum, inquiunt,
et coangelicum spiritalem patrem vestrum a Deo decretum
dominum nostrum, Paulum summum pontificem.
Quamobrem praedecessores vestri Ludoviciani
diplomatis ante donationem per annos 25 fuerant
Gregorius III, Zacharias, Stephanus II, et post donationem
 Paulus I, Stephanus III et Adrianus. Namque
iisdem fatentibus, quod negare non possunt, Pippiniana
donatio exarchatus et Pentapolis finibus concludebatur,
de Adriano eodem et successore Leone III
ne hiscere quidem audent: tametsi alia via principatum
eludere aliquis eorum periclitetur, quod uberrime
demonstravi in notis ad Codicem Carolinum.
Quare igitur Gratiano adhaerere malint, qui primus
posuit nostris, quam constanti codicum testimonio
suaeque ipsorum confessioni, non difficile captu est:
nesciunt quid dicunt.
95 XIV. Ludoviciani diplomatis caput alterum
Pippini donationem ipsam exhibet, non qualem Carisiaci
factam esse diximus anno 754, et a Pippini
duobus filiis Carolo et Carolomanno confirmatam,
sed qualem Carolus Magnus Romae confirmavit anno
774. Prior scilicet in archivo Ecclesiae Lateranensis
diligentissime custodiebatur, cum viginti post annos
seu 774 Carolus veniens Romam promissionem quae
in Francia in loco qui vocatur Carisiacus facta est,
 sibi relegi fecisset, complacuerunt illi, et ejus judicibus
omnia quae ibidem erant adnexa, ut est in libro
Pontificali (sect. 318), quam utique propria sua
manu ipse Christianissimus Francorum rex eam
corroborans, universos episcopos, abbates, duces
etiam et graphones in ea ascribi fecit. Quam prius
super altare beati Petri, et postmodum intus in
sancta ejus confessione ponentes, tam ipse Francorum
rex quam ejus judices, beato Petro et ejus vicario
sanctissimo Adriano papae, sacramento sese
omnia conservaturos quae in eadem donatione continentur,
promittentes, tradiderunt, ut legebat suo
aevo Albinus, parvoque cum discrimine habent omnes
codd. tum editi, tum mss. Donatio tam solemniter,
tam sancte confirmata a Carolo quam Adrianus non
semel, nec injuria oblationem et holocaustum appellat
in litteris, nequidquam alibi quaeritur, uno in
Ludoviciano diplomate exstat integra. Diligentissimus
veterum monumentorum collector Franciscus
 Blanchinus ex Cod. Farnesiano celeberrimo eam se
optimo publico edidisse putat in lucem (Anast.
tom. II, p. 57). Nam pretiosi illius codicis aequus
aestimator, cum suo tempore Parmam translatus
esset una cum Farnesiana bibliotheca, eo se contulit
semel et iterum, specimenque characteris uncialis,
aetatem codicis Carolo Magno supparem designantis
excipiens, quod Holstenius et Schelstratius neglexerant,
dum codex erat Romae, locum illum totum
descripsit quem attuli, ubi de Stephani II epistolis
agebam, tanquam Pippinianae donationis monimentum.
XV. At virum doctissimum decepit libri Pontificalis
enarratio. Quamvis enim ibidem referatur
quemadmodum Pippinus, ratum habens quidquid
Carisiaci suo diplomate concesserat divo Petro et
ejus successoribus, novo diplomate anterius illud
roboravit, addito etiam Comaclo: tamen civitates
ibi tantum recensentur quarum possessionem Fulradus
 Pippini missus iniit clavesque Romam detulit.
Quapropter decem civitates deesse compertum erit
in libro Pontificali, quae omnes in Ludoviciano
diplomate reperiuntur, praeter Narniam ducatus Romani
civitatem, cujus quoque possessionem inierat
Fulradus, tametsi postliminio 96 redeuntem ad
sanctae sedis ditionem veterem a donatione secreverat:
quare Ludovicus recte inter civitates Romani
ducatus eam recenset. Eadem vero Pippiana donatio
integra tam exacte, tantaque cum distinctione recensetur
in diplomate, ut mirum sit cur eruditi duo
recentiores vel hinc a suspicando de sinceritate ejus
non sint absterriti. Enim vero quanquam solam Pippini
donationem referat, tamen eamdem non soli
Pippino ascribit, sed Carolum ejusdem participem
facit. Etenim viginti illis annis, qui donationem Pippinianam
secuti, primum Caroli adventum in urbem
praecessere, decem eae civitates, quarum possessio a
Langobardis tradi noluit, saepe promissae, nunquam
 redditae inveniuntur. At Carolus, Langobardorum
rege Desiderio capto, eorumque regno subacto, integram
sanctae sedi donationem vindicavit. Rei testes
sunt Cod. Car. epistolae duae (51, 53, al. 54, 52),
paucos post menses a Caroli recessu datae, queis
Adrianus regi nuntiat Leonis archiep. Ravennatis
invasionem Faventiae, Imolae, Ferrariae, Bononiae,
necnon Adriae, seu Gabelli, in qua comitem constituerat
dominicum sibi a Carolo commendatum in
ecclesia sancti Petri; adeoque omnes civitates Aemiliae
a Romana Ecclesia possessas esse certo constat.
De quatuor autem Pentapolensibus quin perinde
esset, omne amovent dubium eaedem litterae, quippe
quibus utramque Pentapolim ab Arimino usque Eugubium
in fide apostolicae sedis persistere significatur.
Praeterea territorium seu oppidum Valvense
confugium fuisse quinque Caroli legatis in Beneventana
commotione, ex aliis litteris (90, al. 92)
liquet.
XVI. Aemiliam, inquies, inter civitates reliquas
 nominari non video in Cod. Carolino, quae continuo
post Ravennam occurrit in diplomate. Ejusdem vero
et in laudatis epistolis et alibi comperio mentionem
fieri, uti provinciae. Quare arbitror chorographum
Italiae medii aevi vehementer allucinatum esse, ubi
provinciam in civitatem convertere primus omnium
est ausus. Nec falleris: deceptus et ego olim cum
aliis opinionem istam sum amplexus. Quidni autem?
Exarchatum angustioribus terminari limitibus videbam
tempore Langobardorum quam Romanorum
reipublicae, Aemiliamque provinciam bipertito divisam
usque ad Bononiae territorium Italici regni partem
facere, inde vero exarchatum incipere. Nihilo
tamen minus Aemiliam absolute concedi apostolicae
sedi comperiebam in hoc diplomate, quod legitimum
esse tot viris doctissimis visum erat: hisce in angustiis
quid facerem? Singularis atque antea inaudita
doctrina emergit chorographi, optimis, ut primo
aspectu videntur, rationibus provinciae nomen auferentis
 Aemiliae in 97 exarchatu, in ejus sententiam
ivi pedibus. Postea vero ad jura sanctae sedis
vindicanda me serio vertens, neque ullas opiniones
hominum admittens quae cum certis annalium monumentis
pugnarent, tenui chorographum istum
annalistae Italo acceptissimum, ut in aliis multis, ita
in detrahendo provinciae honorem Aemiliae vehementer
allucinatum esse. Non enim de sua conditione
provincia ista excidit, quod patet ex provinciarum
ecclesiasticarum divisione, sed civili in administratione
angustior esse coepit. Quandoquidem in exarchatu
Aemiliae nomen retinuit, in regno autem Italiae
praeclarum istud regni nomen provinciale illud absorbuit.
Quin etiam ipso in exarchatu exorta Pentapolis
duplex, Aemiliam coarctavit: adeoque tres in
exarchatu provinciae esse coeperunt, Aemilia videlicet,
Pentapolis maritima, et Pentapolis mediter
ranea.
XVII. Quae ut vera sint, Fulradus possessionem
 initurus civitatum Pentapoleos et Emilie, ut est in
cod. Farnesiano, in exarchatum est progressus, et
ipsas clabes tam Rabennantium urbis quaque diversarum
cibitatum ipsius Rabennantium exarchatus
Romam detulit. Civitates ipsae enumerantur in codice,
nullo habito discrimine provinciarum exarchatus.
Adrianus autem nuntians Carolo archiepiscopi
Leonis invasionem (Cod. Car. ep. 51, al. 54) illum invasisse
ait civitates Aemiliae, deinde Pentapolenses
ad defectionem sollicitasse; hos autem constantes
permansisse in sanctae sedis obsequio, quemadmodum
exstiterunt sub nostro praedecessore domno Stephano
papa, cui sa. rec. genitor tuus simulque et
praeclara excellentia tua ipsum exarchatum sub jure
beati Petri permanendum tradidit. Pari modo in
alia epistola (ep. 53, al. 52) provincias separatim recenset,
perspicue docens Ravennates populosque in
provincia Aemilia existentes a Pentapolensibus distinctos
esse: Nullum ex Ravinianis vel Aemilia; inde
 Pentapolensium fidem commendat. Quamobrem me
pudet chorographo adhibuisse fidem hac in re, restituensque
Aemiliae honorem pristinum, auctoritate
diplomatis illum confirmo. Ludovicus igitur donationem
Pippini avi sui, a genitore Carolo instauratam
confirmans, ipsissimam illam recitat; videlicet Ravennam
caput et metropolim totius exarchatus: et
Emiliam, unam ex provinciis exarchatus, civitates
singulas numerando recensens, ne cui provinciam
istam latius extendere in mentem veniat. Deinde aliam
subjicit, simul et Pentapolim (quae Pippini tempore
mondum in duas provincias dividebatur, unde magis
magisque sinceritas donationis agnoscitur) similemque
in modum enumerat provinciae illius civitates,
utrobique territoria, 98 oppida, finesque ad eas pertinentes
subjungens: idque adeo perspicue ac distincte,
ut iidem illi fines quos ecclesiastica ditio hodieque
habet, quibusve a Mutinensi ducatu Aemilia
dividitur, describantur.
 XVIII. Hanc sane provinciam scriptores magis celebres
saeculi sexti decimi contra omnium veterum
monumentorum fidem, juxta Romanae reip. tempora
latissime extendunt. Iis vero tum quia ecclesiasticae
provinciae rationem habuere, tum quia illorum aetas
parum illustris id ferebat, venia videtur aliqua adhibenda.
Secus est de nostri aevi scriptoribus, quibus
Codicem Carolinum et diploma Ludovicianum
excidisse expediebat, quam, praedictorum vestigiis
insistendo, utriusque monumenti assertores fieri. De
amplificatione exarchatus, seu de civitatibus, quas
donationi Francorum regum adjiciunt, alibi dicendum
erit. Hoc autem loco praeteriri non debet ex iis una,
quam donationi eidem eripiunt. Ea scilicet est Bobium,
hodie Sassina, aliquanto magis australis Caesena,
quam diploma omnium primam enumerat; Codex
Carol. (ep. 51, 53, al. 54, 52) Caesenae proximam
nominat; et Farnesianus codex inter Castellum sancti
Marini et Urbinum recenset: antiqua Aemiliae civitas,
cujus episcopus quinto saeculo exeunte intererat
 conciliis Symmachi (Labb. Conc. t. IV, p. 1367-1376)
et in libro censuum Albiniani codicis Bobiensis episcopatus
cum tribus monasteriis inter Foroliviensem
et Populiensem locatus visitur. Praeterquam quod ex
quinquaginta pagis Sassinae subjectis quatuor Bobianum
comitatum efficiunt, ut animadvertit Ughellus
(It. sac. tom. II, p. 652). Hanc vero nobilem, et antiquam
civitatem Aemiliae Pippinianae donationi eripientes,
Bobium oppidum monasterio sancti Columbani
celebre in Insubria substituunt, episcopali sede
donatum a Benedicto VIII, sub initia saeculi XI (Ditmar.
ap. Bar., 1014, n. 4; Ughell., Mabill. aliique
plures). Quam recte extra limites Aemiliae latissime
sumptae petatur ista civitas, lectoris judicium esto.
Equidem video impossibilia disputationis aestu narrari:
nam Fulradus Pippini missus, qui Bobii ut caeterarum
civitatum, possessionem iniit, certe in longinquas
adeo regiones non est profectus. Cumque
habeam pro certo successores omnes divi Petri Adriani
 verbis (Cod. Car. ep. 71, al. 56) protestari: Testem
enim invoco Deum, quia nullorum fines irrationabiliter
appeto; fidenter dico Bobium Insubriae
nunquam fuisse juris sanctae sedis. De civitatibus
aliis, quas exarchatui adjungunt, secus esse fateor:
non quia Pippiniana vel Carolina in donatione continerentur,
quod affirmare aeque falsum est, ac Bobium
ex Insubria in Flaminiam traducere, sanctaeque sedi
nullo auctore vindicare; sed quia ex 99 alio capite
ad apostolicae sedis ditionem omnino pertinent, ut suo
loco ostendam. Interim ut firmius constet de ecclesiasticae
ditionis finibus, pauca subdam ex Caroli divisione
regnorum inter Ludovicum, Pippinum et Carolum
filios. Pippino enim dedit Italiam, quae et Langobardia
dicitur, inter fratres dividendam, si forte
iis praemoreretur: licet alibi (tom. I, pag. 298 seq.)
eadem ad rem aliam allata fuerint.
XIX. Ab ingressu Italiae per Augustam civitatem
accipiat Carolus Eborejam, Vercellas, Papiam et
 inde per Padum fluvium termino currente usque ad
fines Regensium, et ipsam Regium, et Civitatem
Novam, atque Mutinam usque ad terminos sancti
Petri. Has civitates cum suburbanis, et territoriis
suis, atque comitatibus, quae ad ipsas pertinent, et
quidquid inde Romam pergenti ad laevam respicit,
de regno quod Pippinus habuit, una cum ducatu
Spoletano, hanc portionem, sicut praediximus, accipiat
Carolus. Quidquid autem a praedictis civitatibus,
vel comitatibus Romam eunti ad dexteram jacet de
praedicto regno, id est portionem quae remansit de
regione Transpadana una cum ducatu Tuscano, usque
ad mare australe, et usque ad provinciam, Ludewicus
ad augmentum sui regni sortiatur. Vides
cum territorio Mutinensi Italiae regnum terminari,
quia Bononiense territorium, ut hodie, Mutinensi
erat finitimum. Vides insuper divisionem istam designatam
per fines ab ingressu Italiae usque Mutinam:
indeque non modicam illam Italiae seu Langobardiae
 partem, quae ad laevam venientis Romam
protenditur, ubi nunc Venetae reip. amplissima dominatio
est, una cum ducatu Spoletano, qui, licet beato
Petro et successoribus oblatus, ad jus supremum
imperatoris pertinebat, ut infra planum fiet, augmentum
fore regni Caroli. Partem vero alteram
Ludovico destinatam nihil melius explanat, quam designatio
alia per fines ecclesiasticae dominationis,
quae diplomate Ottonis continetur; ipsique Carolo tribuitur
tum in eodem diplomate, tum in libro Pontificali,
estque hujusmodi: A Lunis cum insula corsica,
deinde in Suriano, deinde in monte Bardonis,
deinde in Berceto, exinde in Parma, deinde in Regia,
exinde in Mantua, atque in Monte Silicis, atque provincia
Venetiarum et Istria; De qua iterum sermo
erit in notis ad Ottonianum diploma. Interea Transpadanam
Ludovici portionem Italici regni assequere;
modo designatos fines non intelligas moenia ipsa urbium
nominatarum, sed cujusque territorii extremum:
praeterea Tusciae ducatum accipias, perinde
 ac Spoletanum, supremi juris imperatoris, tametsi
apostolicae sedi oblatus esset; quare 100 et in hujus
ditione includitur, et Ludovici portioni adjungitur.
Hactenus de donatione integra Pippini a Carolo
Magno ejus filio confirmata Romae, ante sacratissimum
corpus principis apostolorum, anno
774. Veniendum modo est ad Caroli ejusdem donationes.
XX. Princeps hic magnus pietate in Deum, necnon
obsequio, amore ac liberalitate in Petrum, quater
omnino, ut in Cod. Carolino est dictum, Romam
venit, annis videlicet 774, 781, 787 et 800. In primo
adventu, praeter instaurationem praedictam paternae
donationis ante illius apostoli beatissimos cineres,
Tusciam Langobardicam, seu potius ejus partem,
nam tota olim Langobardica dicebatur, quamvis a
recentioribus Regalis nomen sit inductum, largitus
est (Cod. Car. tom. I, p. 297, 321): in altero territorium
Sabinense integrum (Ib. 383, 415): in tertio
 sex civitates ducatus Beneventani (Ib. 475 seqq.).
Quid in quarto tradiderit ob veniam peccatorum et
pro mercede animae, ut semper tam ipse quam pater
ejus fecerant (Ibid., 228, 325, 330, 333, 341, 384),
in Cod. Car. non habetur, quippe novem ante annis
collecto; sed Corsicam, Sardiniam et Siciliam donasse
videtur, tum quia Corsicae mentio occurrit in
litteris Leonis III ad Carolum imperatorem, tum quia
Eginhardus fidem facit, Carolum non recessisse ab
Urbe indonata sancta sede, tum denique quia Codex
Carolinus, donationum testis omni exceptione major,
altissimo hasce insulas silentio praeterit. Quamobrem
ante annum 791 est certo certius, earum nullam
sanctae sedi donatam esse. Quidni igitur anno
octingentesimo, cum per imperiale diadema supremae
pontificiae potestatis consors a sancto Leone tertio
factus fuerat? Id tamen nullo veteri monumento
confirmari fateor, praeterquam Ludoviciano diplomate;
ita ut diu adhaeserim Balutio, Mabillonio ac
 Leblanco interpolatum alicubi privilegium seu diploma
istud putantibus. Cum vero accuratius illud
expendens, Sardiniae duntaxat et Siciliae donationem
in incerto versari cognoverim, istorum opinionem
continuo posthabendam deliberavi Baronii caeterorumque
doctissimorum hominum sententiae, quam
Grotius, Hottomannus et Basnagius amplexi sunt. Et
sane jura sanctae sedis in Siciliam minus dubia erant,
ut late diximus in praecedenti dissertatione; Otto
Magnus inter jura caetera istud vindicat sanctae sedi,
ut videbimus in sequenti; et sanctus Henricus non
modo imitatur Ottonem, sed Ludovici diploma ratum
habet, nequidquam se torquentibus qui falsas opiniones
suas ruere moleste ferunt. At de insulis istis
nihil temere affirmandum est. Quamobrem earum
donationem minime dubiam esse, tempus autem donationis
incertum affirmo.
101 XXI. De caeteris Caroli Magni donationibus,
ne actum agere videar, nihil adjungendum reor iis
 quae uberrime sunt allata in commentatione praevia
ad Adriani epistolas. Illud nihilominus praeterire
non debeo quod Sabinense patrimonium seu territorium
in Ludoviciano diplomate idcirco ponitur continuo
post Pippinianam donationem, quia regionum
situs ratio haberi maluit quam temporis. Caeterum
primum omnium Tusciae Langobardicae civitates,
una cum ducatibus Tusciae et Spoleti, a Carolo donatas
esse fidem faciunt epistolae Codicis Carolini
datae omnes ante annum 781, in quibus et civitatum,
et ducatuum aperta mentio est. Altera donatio, territorii
videlicet Sabinensis, naquaquam facta fuit
ante annum 781, cum Carolomannus Romae baptizatus
appellatusque ab Adriano faustissimo Pippini
nomine, compatris cognomentum parentibus acquisivit.
Id singulare in hoc diplomate percipitur quod
Itherius et Maginarius abbates controversiam omnem
inter sanctam sedem et Reatinos sustulerunt
constitutis finibus hos inter et Sabinense territorium
post annum 784: hoc enim anno Maginarius
 successit Fulrado abbati Dionysiano, per mensem
Julium. Quae res inveniri non poterat in epist. Cod.
Car. (67, 68, 71, 72, 73, al. 70, 68, 56, 76, 78),
utpote omnibus datis antequam Maginarius abbas
fieret: Ildegarde enim superstite omnes datae fuerunt,
quae anno 783 diem supremum obiit. Tertia
autem donatio sex civitatum Campaniae postremo
loco recte constituitur: ad annum quippe pertinet
787, cum Carolus Beneventanis ad officium revocatis,
secumque abducto Grimoaldo cum aliis duodecim
obsidibus, Arichim Grimoaldi patrem Beneventanorum
ducem, regionemque illam omnem suae
subjecit potestati.
XXII. Absoluta avitae paternaeque donationis recensione,
una cum utraque confirmat patrimonia
juris quidem sanctae sedis, at non utique ab eadem
possessis. Beneventanum loco principe numerat,
quod Adrianus (Cod. Car. ep. 59, al. 49) Carolo
testabatur, diversos imperatores, patricios etiam
 et alios Deum timentes, pro eorum animae mercede
et venia delictorum, in partibus Tusciae, Spoleto
seu Benevento largitos esse apostolicae sedi. Et
aliquot ante annos Stephanus III multa laude prosecutus
erat Itherium, Bertradae et Caroli legatum,
quod illico in partes Beneventani profectus est
ducatus, pro recolligendo illis in partibus patrimonio
(Ibid., ep. 46, al. 44). Sequitur Calabritanum,
cui non adjungit Siculum, quia totam insulam paulo
supra in donatione Caroli confirmaverat. De hoc
patrimonio satis multis quae dicta sunt, adjungi omnino
debet, Stephanum II usque ab anno 756, 102
dum Pippino agebat gratias (Cod. Car. ep. 11, al. 8),
de exarchatus possessione inita per Fulradum, serio
egisse cum eodem rege: inspiratus, inquit, a Deo,
et ejus principe apostolorum beato Petro, ita disponere
jubeas de parte Graecorum, ut fides sancta catholica
et apostolica per te integra et inconcussa per
te maneat in aeternum, et sancta Dei Ecclesia, sicut
 ab aliis et ab eorum pestifera malitia liberetur et
secura reddatur, atque omnia proprietatis suae percipiat;
unde pro animae vestrae salute indefessa luminariorum
concinnatio Dei Ecclesiis permaneat,
et esuries pauperum egenorum vel peregrinorum
resecetur. Tertio loco Neapolitanum patrimonium
confirmatur, quod aeque ac Calabritanum injuste detinebatur
a Graecis, quemadmodum Beneventanum
a Beneventanis, qui Graecis quam sanctae sedi amiciores
erant tunc temporis. Longum esset patrimonii
hujus historiam persequi, quam repetere potes
ex Cod. Carolino (pag. 495). Id satis modo erit innuere
quod Adrianus Tarracinam pontificiis militibus
subegit, quam retinebat loco ejus patrimonii.
Cajeta quoque eadem de causa expugnata, sexque
civitatibus Campaniae postmodum donatis a Carolo,
ditio sanctae sedis ea in parte dilatata, unius Neapolitani
patrimonii causa, quanti illud esset, ostendunt.
Huc tamen non spectat magnorum trium patrimoniorum
 historia. Sed Siciliae donationem quandocunque
factam a Carolo, et a Ludovico confirmatam
probabiliorem efficiunt. Praecipue vero annalistae
Itali animadversionem inopportunam, ne audaciae
plenam dicam, declarant.
XXIII. Antiquus hic pontificiae dominationis aemulus
(an. 1059) prodiisse ait per saeculum XI diploma
istud cum additionibus, ubi agitur de Benevento,
Calabria, Sicilia aliisque regionibus, pro rebus
quae tum temporis maxime sanctae sedis intererant,
non pro earumdem statu praecedentibus saeculis.
Id vero persuadebit ignaro vulgo, et Walchio, sectaeque
ejus hominibus (Praef. pag. IV), annalistam Italum
esse antiquitatis rerumque gestarum thesaurum,
ac praecipuum nostri aevi ornamentum: at
viris vera eruditione praestantibus ac pontificiae historiae
gnaris, leges omnes historico praescriptae repente
violari videbuntur. Nonne enim falsitas, audacia,
simultas inde emicant? Codicis Carolini
monumenta certa annalistam mentiri fidem faciunt:
 Nicolaus II, suorum praedecessorum vestigiis insistens,
injuriam sibi temere illatam repellit: annales
ipsi hujusmodi rebus in pontificiam dominationem
identidem respersi simultatem manifestant. At
enim vero lubet concedere, in pacto confirmationis
seu privilegio Siciliam fuisse insertam a Stephano
IV 103 aut ejus successore sancto Paschali I Donationi
Carolinae, quippe quae semel, iterum ac tertio,
quin etiam quarto facta, novis semper regionibus
expressis, conjungenda simul erat in eo pacto
confirmationis: num Siculi patrimonii minus certa
erant prisca jura quam Beneventani, utriusque Calabriae
ac Neapolitani? Quid igitur Stephanus II an.
756, iisdem in litteris queis Pippino gratias agit de
adepta civitatum exarchatus possessione, ut nuper
aiebam, patrimonia Calabritanum et Siculum nomine
proprietatis suae apostolicae sedi vindicanda eidem
regi persuadet? Quid Adrianus testatur Carolo anno
794 (Concil. tom. VIII, p. 963) se Orientalem Aug.
 pro haeretica habiturum, nisi cum episcoporum consecrationibus
praedicta patrimonia reddiderit, ut supra
in praecedenti dissertatione, num. 10, dictum
fuit? Seu de patrimoniis iterum increpantes commonemus,
ut si noluerit ea sanctae nostrae R. Ecclesiae
restituere, haereticum eum pro hujusmodi erroris
perseverantia esse decernemus. De minoribus caeteris
agam in notis.
XXIV. Quae cum ita sint, illud animadvertendum
subit, tantam esse hujus diplomatis sinceritatis vim,
ut annalista idem, qui an. 817 suppositum illud depinxit,
anno 1059 interpolatum tantummodo fuisse
contendat. Ego vero, ni fallor, levitatem secundae
hujus opinionis susdeque habendam ostendi. Restat
modo ut praecipuas rationes cur patrimonia tantum
utriusque Siciliae nominatim confirmentur, praeter
missis caeteris, compendiario sermone amplectar, ut
magis magisque constet de legitima auctoritate diplomatis.
Syracusanum et Panormitanum amplissima
 illa patrimonia Gregorii Magni epistolis celebratis
sima, quae aliquando Siciliae et postea Siculi unius
vocabulo apud veteres appellantur, Siciliae totius
confirmatione, perinde ac patrimonium Sardiniae,
hujus item insulae confirmatione, in diplomate recensita,
cum cautum abunde esset Romanae Ecclesiae
juribus ea recensione, inter patrimonia reliqua non
memorantur. Secus est de utriusque Calabriae et
Neapolitano, sitis videlicet in regionibus Graecorum
adhuc potestati subditis, ut Sicilia. Calabritani autem,
ut pote nimium remoti, eamdem rationem esse habitam
vidimus ac Siciliae, tum ab Stephano II, tum
ab Adriano: at de Neapolitano, qui Graecis eripi a
rege Langobardorum per Beneventanos sibi subditos
poterat, Pippinus ipse multo antea rem habuerat;
quare Paulus I anno 766 gratias eidem egerat, quod
jussisset Desiderium regem Neapolitanos ac Cajetanos
constringere ob restituenda patrimonia protectori
vestro beato Petro illic Neapoli sita (Cod. Car.
 ep. 40, al 26). Et Adrianus anno 780 (Ibid., ep. 65,
al. 64) 104 sublestae fidei Neapolitanorum admonet
Carolum, quod pacta conventa servare noluerint, ac
restituere detrectaverint patrimonium beati Petri
apostoli, qui ibidem in Neapoli ponitur. Beneventani
demum patrimonii, tametsi in Graecorum potestate
non esset, difficilem tamen conditionem fuisse
etiam anno 788 perspicue docent trinae Codicis Carolini
litterae (89 seqq., al. 90, 92, 88). Quamobrem
et hujus patrimonii, et illorum quae in Graeca potestate
erant, necessaria fuit Ludoviciani pacti confirmatio,
ne jura sanctae sedis, quae avus ac genitor
nequidquam asserere conati erant, quid detrimenti
acciperent, postliminio scilicet reditura, cum Deo
optimo maximo visum esset. Idque demum evenisse
vidimus per saeculum XI, cum annalista Italus, inexplorata
penitus antiquitate, Nicolao II inurere impostoris
notam, nullo monumento, nulla historiola,
nullo vel damnabili teste, non est veritus.
XXV. Duos hucusque titulos, sive, ut melius dicam,
 duo juris genera, queis dominatio pontificia
nititur, dilucide ac distincte sunt demonstrata. Spontanea
videlicet populorum deditio, post defectionem
a Graecis, Romanis pontificibus Romam ejusque ducatum
subjecit. Francorum autem regum Pippini et
Caroli liberalitate provincias et civitates reliquas
sunt adepti. Quae omnia Ludovicus Paschali ejusque
successoribus perpetuum confirmat, ut in suo detineat
jure, principatu atque ditione. Sequitur praedictorum
regum liberalitatis seu donationis genus aliud, de
quo pontificibus minime conventum erat cum regibus,
sed ipsimet sua voluntate apostolorum principi ejusque
successoribus concesserunt. De hujus autem generis
donationibus, utpote in diplomate non expressis,
nonnihil disseremus cum ordo rerum nos ducet
ad sancti Henrici privilegium, ubi de voluntariis
omnium praedecessorum hujus Augusti donationibus
sermo habebitur. Una hic spectanda est Carolina,
quae inutiles aliquot recentiorum quaestiones super
 dominii genere quo illas pontifices obtinuerunt,
amandat, imo detrudit. Anno igitur 774, cum
Carolus primum in Urbem venit, non modo paternam
donationem instauravit roboravitque, Tusciae
Langobardicae adjecta parte non modica, sed partem
aliam Tusciae, ducatus nomine a priori distinctam
(huic recentiores fecerunt nomen Regalis), quae
scilicet continebat civitates Lunam, Pisam, Lucam,
Volaterras, Senas, Pistorium, Florentiam, Arretium,
Clusium novum, simulque Spoletanum ducatum, ab
Italia proprie dicta, sive a Langobardia utrumque
disjunctum, obtulit divo Petro. Quam rem testatur
Adrianus 105 (Cod. Car. ep. 56, al. 58). Anno siquidem
776. Quia, inquit, et ipsum Spoletinum ducatum
vos praesentaliter offeruistis protectori vestro
beato Petro, principi apostolorum, per nostram mediocritatem,
pro animae vestrae mercede. Tusciae
autem ducatus simile quid non suppetit ex Cod. Carolini
epistolis. Conditio tantum ejus a Spoletano
 admodum diversa in iis deprehenditur. Plures quippe
duces alii aliarum civitatum inveniuntur, Clusinus,
Florentinus, Lucensis. (Cod. Car. ep. 55, al. 60,
80, al. 64; 50, al. 55) qui tum rei fidem faciunt,
tum leves eorum conatus eludunt qui Tusciae metropolim
expiscantur id temporis. Caeterum tam
Spoletanus ducatus, qui uni committebatur, quam
Tuscanus, quem plures duces administrabant, a
Carolo oblati divo Petro et successoribus, singularia
sunt diplomatis Ludoviciani adjuncta, quae non modo
sincerum id declarant, sed supremam in reliquis ditionibus
dominationem pontificiam locupletissime testantur.
XXVI. Enimvero dominii tantum utilis concessio;
praeceptum, seu diploma pontificium quo ipsi oblatori
Carolo uterque ducatus restituitur; ac perspicua
declaratio supremi juris Carolo eidem reservati, sinceritatis
adeo manifesta sunt indicia, ut probationem
quamcunque aliam rejiciant. Praeterea horum complexio,
 seu extrema illa clausula: Salva semper
super eosdem ducatus nostra in omnibus dominatione,
et illorum ad nostram partem subjectione:
duo minus dubia suppeditat argumenta: 1. Vectigalia
omnia horum ducatuum confirmari sancto Petro
et successoribus, quae paulo supra singillatim expressa
fuerant per census, pensiones et dationes, ut
recte apographum molis Adrianae, non donationes,
ut legit Codex scripturae vitio. 2. Et tota in ecclesiastica
ditione hos tantum ducatus ad supremam Rom.
pontificis potestatem Ludovici tempore non pertinere.
Namque imperator, ut pontifici morem gereret,
imperiali auctoritate jura caetera ita confirmaverat,
ut in jure, principatu atque ditione sanctae sedis
persisterent, usque in finem saeculi; quod in sequentibus
per eadem verba aliaque validiora significat.
Neque id quidem alia de causa nisi ut deinceps in
regionibus per reges Francorum donatis, ac Romae
et in ejus ducatu pontifices supremo jure dominari
viderentur imperiali auctoritate, ad reprimendam
 subditorum audaciam, qui majestate imperatoria ad
eumdem finem renovata cohiberi non potuerant ab
appetenda insidiis supremi principis vita, atque Ecclesiae
praediis invadendis, ut aiebam supra (num. 8).
Qui secus putat, longe a veritate eum abire, tam
multa dominationis argumenta quae ante regum donationes
perspicua sunt in Codice Carolino, 106
demonstrant. Post donationes autem, cum nihil jam
timeretur a Langobardis, Francorumque patriciatus
magno praesidio esset adversus Graecorum molimina,
tot fere argumenta suppetunt ex eodem Codice,
quot pontificum Romanorum epistolae. Certiora atque
evidentiora repeti possunt brevitatis ergo ex
commentatione praevia ad epistolas Adriani et ex
epistolis 63, al. 65; 76, al. 75; 81, al. 67; 97, al. 85.
XXVII. Id non olfecisse laudatos saepe duumviros
(pedisequos totidem pluresve nihil moror) persuaderi
mihi non potest: utriusque siquidem inconstantia,
nam diploma Ludovicianum modo legitimum, modo
 suppositum, modo interpolatum dictitant, perspicue
docet, erroris quemque sui conscium sibi fuisse. Qui
autem secus esse potest? Unica interpolatio primo
obtutu trium insularum confirmatio esse videtur. At
quae sequuntur suspicionem avertunt: ac territoriis,
maritimis littoribus, portubus ad suprascriptas
civitates et insulas pertinentibus. Iterumque infra,
ubi sanctae sedis jura omnia in unum colliguntur:
de suprascriptis videlicet provinciis, urbibus, civitatibus,
oppidis, castris, viculis, insulis, territoriis
atque patrimoniis, necnon et pensionibus atque censibus.
Ac demum tertio, ubi una cum praedictis
omnibus insulas se defensurum pollicetur, ut omnia
ea in illius ditione ad utendum, et fruendum, atque
disponendum firmiter perseverent. Quid? quod
quacunque ex civitate sanctae sedi subdita confugientes
ad se homines aut pontificio dominatui se subtrahendi
libidine, aut res novas moliendi animo, aut
metu poenae, se hac tantum de causa suscepturum
 promittit, ut veniam iis petat, si levis culpa; si autem
gravis, ut suo eosdem principi puniendos remittat,
iis tantum exceptis qui aut vim passi, aut praepotentia
aliorum civium oppressi imperatoria intercessione
indigeant apud pontificem? Nec putes ista
fortuito esse posita: non enim archiepiscopi Ravennatis
Leonis audacia mente exciderat (Cod. Car. ep.
52, al. 53) qui, pontifice inscio, anno 775 ad Carolum
se contulerat, res novas moliens in exarchatu:
Adriani exemplum oblivione deletum non fuerat
(Ibid., ep. 61, al. 1), qui reos quosdam sibi subditos
remitti a Carolo efflagitaverat, quemadmodum ipse
subditum Caroli ante biennium eadem ex causa in
Franciam remiserat: recentiusque aliud exemplum
ejus pontificis tenebatur (Ibid., ep. 97, al. 85), qui
anno 790 repetierat a Carolo Ravennates quosdam
ac Pentapolenses, qui ab ejus obedientia se subtrahere
concupiebant. Quo exemplo Eccardus (Rer.
Franc. lib. XXV, cap. 38) et annalista Italus 107
 (An. 789) moti, ingenue fassi sunt Romanum pontificem
tunc temporis in exarchatu et Pentapoli dominatum
esse.
XXVIII. Video equidem non minus dilucida indicia
esse dominationis in urbe Roma quam in exarchatu:
etenim laudata in epistola (61, al. 50) Adrianus non
solum subditos sibi homines repetit, sed puniendos
repetit. Postquam enim nefaria illorum crimina Carolo
ipsi nota exaggeravit, hisce eum verbis deprecatur:
ut viriliter Deo vobis inspirante exsurgatis,
et miserae et flagitiosae praesumptionis, ut pote pius
rex, legalem vindictam nobis de eis exercere jubeatis . . . . .
aut nobis eos dirigere digneris, ut omnipotens
Deus respiciens de excelso pro justa vindicta a nobis
eis illata, concedat tibi, etc. Nec tamen miror
quare in exarchatu dominationem fateantur, at eamdem
negent Romae. Quandoquidem alii alio anno
exspectant, Urbis donationem fieri cum incerto dominii
genere. Alte enim sedit scriptorum Francicorum
mente, Romanos pontifices potestatem indirectam
 seu temporalem Francorum regum donationibus
acceptam referre: quam opinionem esse omnino
falsam tenemus, cum certum sciamus, quinque et
viginti annis antequam Pippinus, qui omnium primus
ditionem pontificiam amplificavit, exarchatus provincias
Aemiliam et Pentapolim largiretur, Gregorium
III, Zachariam, et aliquandiu Stephanum II,
Romae et in ejus ducatu dominatos esse. Scriptores
vero alii, tum quia falsam eamdem opinionem imbiberunt,
tum quia laudatos pontifices non deposuisse
vident spem conversionis Graecorum ante annum
753, cum sanctae sedi patrocinium quaesitum fuit ab
eodem Stephano II in Francia, tum demum quia
exarchatum duntaxat donatum esse a Pippino, neque
aliud quidpiam usque ad primum Caroli adventum
Romam ann. 774 Pippinianae donationi esse additum
norunt, Carolo eidem donationem Urbis ascribunt
incerto anno, dominatu incerto, incerto auctore.
Utriusque generis scriptorum allucinationes Adriani
 praedecessorum epistolis profligatas, non est cur iterum
aggrediar. Discrimen autem ingens, quod Urbis ejusque
ducatus dominationi cum reliquis apostolicae sedis
ditionibus intercedit, ad majorem Ludoviciani
diplomatis perspicuitatem, quam fieri poterit brevius,
demonstrabo.
XXIX. Quanquam de suprema pontificia dominatione
Urbis, ac proinde ejus ducatus, constet ex pluribus
Codicis Carolini epistolis, earum tamen nulla
id melius comprobat quam illa ipsa (97, al. 85) qua
patriciatus Petri cum Caroli patriciatu comparatur:
unde Eccardus 108 et annalista Italus fateri compelluntur
supremam eamdem dominationem in exarchatu,
ut diximus. Si enim dominatio Caroli in Urbe
nil aliud erat quam defensio Urbis, antequam imperator
fieret, et postea consortium ejusdem supremae
potestatis pontificum, cum igitur una cum patre suo
Pippino et Carolomanno fratre patricius designatus
fuit in Francia a Stephano II, an. 754, Romae dominus
 erat idem Stephanus, ut praedecessores ejus
Gregorius III et Zacharias fuerant, et ut Paulus I
successor fraterque ejus a S. P. Q. R. Dominus noster
a Deo decretus appellatur in litteris ad Pippinum
regem et patricium Romanorum. Ea tamen dominatio
non vacabat mistura senatus populique Romani,
qui sacramentum fidelitatis pontifici, ut summo principi,
praestabant; salva nihilominus lege seu jure
civili Romanorum; adeoque Rom. pontifex tunc temporis
erat quidem summus princeps, sed minime
absolutus in republica gerenda. Nec Stephanus IV
aut sanctus Paschalis quid novi moliti sunt in senatum
et populum, cum suam ipsorum potestatem
summam in Urbe imperiali auctoritate niti deinceps
desiderarunt; non enim id unquam consueverunt
Romani pontifices, sed ipsissimam illam, qua sui
praedecessores usi fuerant, S. P. Q. R. administratione
nullatenus imminuta, a Ludovico roborari voluerunt.
Verba diplomatis sunt adeo evidentia, ut
 commentariis non indigeant: Sicut, inquit, a praedecessoribus
vestris usque nunc in vestra potestate
et ditione tenuistis et disposuistis. Quamobrem hoc
ratum firmumque esse velim, haud novam in Paschali
dominationem incipere, sed illam ab Augusto
Ludovico roborari, quam annos fere nonaginta S.
P. Q. R., ab impiis Graecis deficiens, propria voluntate
amplexus erat in Gregorio III, tanquam capite
sanctae reipublicae, fassusque erat in litteris supra
laudatis ad Pippinum regem, sine ullo propriae auctoritatis
detrimento, quod satis superque monstrarunt
sequentia tempora, ut in praecedenti dissertatione
palam feci.
XXX. In caeteris vero ditionibus ex liberalitate
principum profectis solus Romanus pontifex, nulla
senatus populique mistura absolutus princeps dominabatur:
earum quippe dominium uni Petro ejusque
successoribus concessum fuerat. Testes sunt omni
exceptione majores Codicis Carolini epistolae plures
conceptis verbis id tradentes: Quas beato Petro
 pro magna animae vestrae mercede contulistis, aiebat
Paulus de civitatibus Pentapolis (ep. 18, al. 15);
et alibi (ep. 40, al. 26) de cuncto exarchatu: Ea,
inquit, quae beato Petro polliciti, et ob veniam 109
vestrorum concedere studuistis delictorum, illibato
ejus jure perenniter permanenda conservare satagitis.
Item (ep. 42, al. 19) Donationem esse factam
ait Beato Petro et ejus vicario praedecessori nostro
domno et germano meo sa. rec. Stephano papae.
In eamdem sententiam Adrianus (ep. 52, al.
53) Carolum Magnum alloquitur: Quae beato Petro
pro magna animae tuae mercede et a Deo protecti
regni vestri stabilitate. Leonem archiep. Ravennae
accusat (ep. 53, al. 52) dicentem de Aemiliae
civitatibus, quod vestra excellentia ipsas civitates
minime beato Petro et nobis concessit. Et, quod
majus, in mentem revocat sequenti epistola, quemadmodum
eidem Dei apostolo praesentaliter manibus
tuis eamdem offeruisti promissionem. Ac denique
 (ep. 59, al. 49) de patrimoniis omnibus loquens:
Quae, ait, per diversos imperatores, patricios
etiam et alios Deum timentes pro eorum animae
mercede et venia delictorum in partibus Tusciae,
Spoleto, seu Benevento, atque Corsica, simul et Sabinense
patrimonio beato Petro apostolo, sanctaeque
Dei et apostolicae Romanae Ecclesiae concessa sunt.
Alia multa praetermitto quae una cum istis opportune
hic repetitis allata fuerunt in praecedentibus; pauca
enim haec discrimen illud magnum demonstrant quod
regum donationibus cum dominatione Urbis, ejusque
ducatus intercedit. Ea propter ne Suevi quidem
Augusti, donationum hujusmodi invasores omnium
maximi, Romanos imitati esse inveniuntur, qui solo
principis nomine pontificibus relicto, temporalem
reipublicae administrationem tempore tam diuturno
tamque obstinatis animis usurparunt. Usque adeo
principis apostolorum patriciatus, seu defensio, defensioni
Augustorum praevaluit!
 XXXI. Absolutam quoque hanc dominationem in
exarchatu Ravennates archiepiscopi turbare ausi
sunt. Quid vero? Adrianus (Cod. Car. ep. 51, al. 54)
refert Carolo, quemadmodum Stephanus II Sergium
nimis sibi tribuentem dejecit: Nos, inquit, excellentissime
fili, quemadmodum tempore domni Stephani
papae, qui illuc Franciam profectus est, cui
et ipsum exarchatum traditum est, ita et nostris
temporibus eum sub nostra potestate disponere atque
ordinare volumus, et omnes in hoc cognoscere
possunt qualem potestatem ejus ter beatitudo in eamdem
Ravennantium urbem, et cunctum exarchatum
habuit, qui etiam archiepiscopum Sergium exinde
abstulit, dum contra ejus voluntatem agere spiritu
superbiae nitebatur. Leonis autem pertinaciam repressit
vita brevis; anno enim 777 e vivis excessit,
cum Adriano vix triennalem molestiam intulisset.
Postea 110 vero similis audaciae exemplum non
reperitur. Quin etiam anno 790 idem pontifex parem
rationem habet Francorum Carolo subjectorum ac
 Ravennatium, et Pentapolensium beato Petro et sibi
subditorum (Cod. Car. ep. 97, al. 87): Sicut vestri
homines sine vestra absolutione ad limina apostolorum
neque ad nos conjungunt, ita et nostri homines
qui ad vos venire cupiunt, cum nostra absolutione et
epistola veniant. Quia sicut nos semper vestros homines
suscipientes commonemus, ut in vera fide atque
puritate cordis totis eorum viribus in vestro
maneant servitio, ita et vos simili modo quicunque
ex nostris hominibus ad vos venerint, eos omnino
obtestari atque commonere vestram regalem prudentiam
quaesumus, ut sicut genitor vester sa. rec. domnus
Pippinus magnus rex eos beato Petro ejusque vicario
concessit et demum excellentia vestra confirmavit;
sic admonere atque obtestari jubeamini, ut nullo modo
audeant se in superbiam elationis efferre, quando ad
vos properaverunt, sed potius subjecti atque humiles
in servitio beati Petri et nostrae praeceptionis maneant
subjecti, et hortamini eos quia omnino in servitio
 et ditione beati Petri ejusque sedis vicario nunquam
vos subtrahemus, sed in ea fide et puritate
quam polliciti sumus beato Petro apostolo usque in
finem saeculi permanemus.
XXXII. Jam vero planum fecisse mihi videor cur
Ludovicus confirmans dominationem pontificum Romanorum
in Urbe et ejus ducatu, conditione illa utatur:
Sicut a praedecessoribus vestris usque nunc
in vestra potestate et ditione tenuistis et diposuistis.
E contrario ditiones per donationis paginam
sedi concessas, quavis conditione praetermissa,
perspicue confirmet Paschali summo pontifici et
universali pape ejusque successoribus usque in
finem seculi, eo modo, ut in suo detineant jure
principatu atque ditione. Magni id quidem momenti
erat ad sinceritatem Ludoviciani diplomatis vindicandam
ejusque ingenium aperiendum. Cum autem pleraque
omnia quae hucusque disserui ex novem et nonaginta
Codicis Carolini epistolis, et decem Leonianis,
 a Conringio editis, constent; epistolaris hujus historiae
anacephalaeosim jure appellavi diploma istud,
quippe quo jura omnia sanctae sedis breviter collecta
roborantur. Post haec disciplina electionis et consecrationis
Romani pontificis confirmatur: quae res, ad Stephani
IV praedecessores quod attinet, tum ex commentatione
praevia de epistolis Adriani (n. 2 seqq.), tum
ex monito ad epistolas pseudopapae Constantini peti
poterit. Summa est quod libera omnino erat electio,
et ordinatio, 111 seu consecratio Romani pontificis.
Quod magis magisque confirmatur Pippini regis legati
praesentia consecrationi Pauli I (Cod. Car. ep.
12, al. 13). Cum enim pervenisset Romam quo tempore
electio pontificis fiebat: Cum eo loquentes,
ait Paulus, una cum nostris optimatibus, aptum perspeximus
eum hic detineri, donec Dei providentia sacra
apostolica benedictione illustrati fuissemus, et tunc
plenius satisfactus de nostra, vel cuncti populi puritate,
et dilectione quam erga tuam benignissimam
 excellentiam et cunctam gentem Francorum gerimus,
eum ad vos repedandum cum nostris missis apostolicis
absolveremus; Qui scilicet regi testarentur,
pontificem in ea fide et dilectione, et charitatis
concordia, atque pacis foedere, quae praelatus beatiss.
me. domnus et germanus meus sanctissimus pontifex
vobiscum confirmavit permansurum.
XXXIII. Ea vero disciplina eligendi et consecrandi
pontificem, postmodum ad Franciae regem legatos
mittendi, qui praedictam regni et sacerdotii concordiam
instaurarent, adeo firma constansque est, ut
nullum prorsus exemplum quod illi adversetur inveniatur.
Et vero ipse invasor Constantinus nonnisi
post detestabilem electionem ordinationemque suam
(Cod. Car. ep. 43, al. 98) legatos ad regem misit,
promittens se Stephani Paulique exemplo permansurum
in vestra charitate ac fida dilectione, atque
sincera amicitia. Quod iterum ac tertio repetit, urgetque
sequenti epistola. Stephani III et Adriani
legationes et litterae post consecrationem ad reges
 missae non exstant: sententia tamen eadem suppetit
ex aliis utriusque pontificis litteris (Ibid., ep. 47, 62).
Stephanus quippe Carolo et Carolomanno fratribus.
In vestro, ait, amore atque charitatis dilectione
firmiter usque ad animam et sanguinis effusionem
una cum universo populo permanemus atque permanebimus.
Et Adrianus Carolo Magno: In ea fide et
dilectione simulque et promissione te confidimus
permanere, in qua et nos firmi et stabiles, quod facie
ad faciem polliciti sumus, Domino praesidiante, et
beato Petro principe apostolorum mediante, usque in
finem manemus. Leonem III, post suam consecrationem,
Adriani obitum suamque exaltationem nuntiasse,
fidem faciunt Caroli regis litterae apud Labbeum
(Conc. tom. VII, p. 1128) per Angilbertum
missae; queis protestatur se velle instaurare concordiam
illam sacerdotii et regni quae vigebat sub
Adriano: Sicut enim, inquit, cum beatissimo praedecessore
vestrae sanctae paternitatis pactum inii, sic
 cum beatitudine vestra ejusdem fidei et charitatis inviolabile
foedus statuere 112 desidero. Quae cum
ita sint, libenter audirem a Pagio et annalista Italo
quidnam discriminis hisce in diplomatis Ludoviciani
verbis introspiciant? Eum, quem divina inspiratione
et beati Petri intercessione omnes Romani uno
consilio atque concordia, sine aliqua promissione, ad
pontificatus ordinem elegerint, sine aliqua ambiguitate
vel contradictione more canonico consecrari. Et
dum consecratus fuerit, legati ad nos vel ad successores
nostros reges Francorum dirigantur, qui inter
nos et illos amicitiam et charitatem, ac pacem socient.
Attamen ii duumviri hinc diploma esse commentitium
fidenter pronuntiant quod colligunt ex
Leonis successorum legatione et litteris ad Caroli Magni
filium Ludovicum Pium, ab Astronomo memoratis
anno 816 et seq. De Stephano enim in Franciam
proficiscente; praemisit tamen, inquit, legationem,
quae super ordinatione ejus imperatori satisfaceret.
 Et de Paschali: Post expletam consecrationem solemnem,
legatos cum epistola apologetica et maximis
muneribus imperatori misit, insinuans non se ambitione,
nec voluntate, sed electione et populi acclamatione
huic succubuisse potius, quam insiluisse dignitati.
Aiunt enim has litteras imperatoriae confirmationis
indicia esse minus dubia. Eruditum par!
XXXIV. At enim vero iis quae anno 769 in concilio
Lateranensi decreta erant, ne summa electionis et
consecrationis pontificiae aliunde detrimentum acciperet,
adjungi videmus hoc loco: sine aliqua promissione.
Id autem magis magisque confirmat diplomatis
integritatem. Quod enim olim ad Simoniacam haeresim
avertendam constitutum fuerat (Conc. Chalc.
c. 2; Symm. ad Caesar. ep. 5, tit. 2; Hormisd. ad episc.
Hisp. ep. 25, c. 2), novis decretis sanctionibusque
instauratum invenitur pro Italia seu regno Langobardiae,
Tuscia et exarchatu, imo etiam pro Francorum
regno; illa enim pestis longe lateque pervagabatur
 id temporis. Ea propter Adrianus an. 790 (Cod.
Car. ep. 97, al. 84) scribebat Carolo: Multae pecuniae
per talem nefandam dationem alienatae esse cernuntur,
ut aurum et argentum jam non habentes etiam
ipsae res Ecclesiarum per emphyteuses manu conscriptas
existant alienatae. Et paulo infra de ordinatione
episcoporum eorumque examine: Obtestantes,
ait, sciscitamur: Vide ne aliquam promissionem cuiquam
aut dationem fecisses, quia Simoniacum et
contra canones est. Ipse etiam Carolus anno 795
in commonitorio (Conc. tom. VII, p. 1129) id praecipue
admonendum Leonem pontificem vult ab Angilberto:
De Simoniaca subvertenda haeresi diligentissime
suadeas illi, 113 quae sanctum Ecclesiae corpus
multis male maculat in locis. Quid plura? eodem
anno 816, cum Stephanus IV, quem sequenti anno
imitatur Paschalis, post suam consecrationem Augusto
Ludovico electionem suam omni labe carentem
nuntiat, idem imperator edidit capitulare (lib. I, cap.
 84) relatum etiam a Labbeo (Conc. tom. VII, p. 1479),
in quo haec leguntur: Sacrorum canonum non
ignari, ut in Dei nomine sancta Ecclesia suo liberius
potiretur honore, assensum ordini ecclesiastico praebuimus,
ut scilicet episcopi per electionem cleri et
populi secundum statuta canonum de propria dioecesi,
remota personarum et munerum acceptione, ob vitae
meritum et sapientiae donum eligantur.
XXXV. Quae cum ita sint, non sine admiratione
legi potest apud Pagium (817, n. 7) post recitatam
diplomatis particulam illam de legatione mittenda
ad nos, vel ad successores nostros reges Francorum,
falsitatis et audacia plena illatio ista. Quod
merum commentum est, cum ipso Ludovico Pio vivente
Eugenius II papa, ad postulationem Lotharii
imperii paterni collegae, statuerit ut pontifex Romanus
non consecretur nisi in praesentia legatorum
imperialium. Non enim sapit hominem ratione utentem
propositio hujusmodi: Disciplina creationis Romani
pontificis in diplomate Ludoviciano confirmata
 anno 817 commentitia est, quia anno 825 Lotharius
Ludovici filius ab Eugenio II privilegium impetravit,
ne in posterum Romani pontifices consecrarentur,
nisi legatis imperialibus praesentibus. Huc accedit
privilegii ejusdem falsitas Baronio, Cointio, Natali,
Papebrochio, passimque auctoribus catholicis perspecta;
annalistae etiam Italo id privilegium (an.
825) est valde suspectum, tametsi quod opinioni suae
accommodatum, cum Eccardo mutata chronologia,
obviis ulnis illud amplectitur. At neque Eccardus
neque annalista remedio isto temporis falsitatem auferunt.
Non enim gravi ulla auctoritate privilegium
nititur; sed exstat ejus mentio in supplemento Langobardicae
historiae, quod Paulo Warnefridi ab impostore
ascribitur, juxta morem id genus hominum,
qui fidem conciliaturi suis consarcinationibus, ab illustri
aliquo scriptore nomen mutuantur. Post libellum
igitur de Metensibus episcopis, ita legitur: An.
825 Lotharius imperator iterum ad Italiam veniens
 missam sancti Martini Romae celebravit, hoc est juramentum
quod Romano clero et populo ipse et
Eugenius papa facere imperavit: Promitto ergo ill.
per Deum omnipotentem, et per ista sacra quatuor
evangelia, et per hanc crucem Domini nostri Jesu
Christi, et 114 per corpus beatissimi Petri principis
apostolorum, quod ab hac die in futurum fidelis ero
dominis nostris imperatoribus Hludovico et Hlothario
diebus vitae meae juxta vires et intellectum meum
sine fraude atque malo ingenio, salva fide quam repromisi
domino apostolico, et quod non consentiam,
ut aliter in hac sede Romana fiat electio pontificis,
nisi canonice et juste secundum vires et intellectum
meum: et ille, qui electus fuerit, me consentiente
consecratus pontifex non fiat, priusquam tale sacramentum
faciat in praesentia missi domini imperatoris
et populi, cum juramento, quale dominus Eugenius
papa sponte pro conservatione omnium factum habet
per scriptum.
 XXXVI. Ut Pagii atque eorum qui eum sequuntur
allucinatio teneatur, veram constitutionem Eugenii
et Lotharii datam in atrio beati Petri apostoli anno
824 huc afferendam puto (Coll. Rom. par. II, p. 207)
quam in Ottonis et Henrici privilegiis fere omnem videbimus
confirmatam. Ad electionem igitur pontificis
quod attinet, pontifex et imperator ita constituunt,
cap. 111: In electione autem Romani pontificis
nullus sive liber, sive servus, praesumat aliquod impedimentum
facere. Sed illi solummodo Romani,
quibus antiquitus concessum est constitutione sanctorum
Patrum, sibi eligant pontificem. Quod si quis
contra hanc nostram constitutionem facere praesumpserit,
exsilio tradatur. Equidem negare non ausim
pontificiam consecrationem imperialis confirmationis
jugo iterum succubuisse. At novae hujus subjectionis
certa est aetas, causae certae, certa demum conditio,
quae a veteri illa Gothorum atque imperatorum Orientis
usurpatione longe aliam fuisse demonstrant. Aetatem
videlicet definiunt annales Bertiniani ad annum
 844 conceptis his verbis: Gregorius (IV) Romanae
Ecclesiae pontifex decessit, cui Sergius (II) succedens,
in eadem sede substituitur. Quo in sede apostolica
ordinato, Lotharius filium suum Hludovicum cum
Drogone Mediomatricorum episcopo dirigit, acturos
ne deinceps decedente apostolico quisquam illic praeter
sui jussionem, missorumque suorum praesentiam
ordinetur antistes. Qui Romam venientes, honorifice
suscepti sunt, peractoque negotio, Hludovicum pontifex
Romanus unctione in regem consecratum, cingulo
decoravit; Drogonem vero episcopum sui vicarium
Galliarum Germaniarumque partibus designavit.
Quod si privilegium hujusmodi non est anno 844 vetustius,
non igitur Eugenius II ante annos viginti Lothario
Ludovici filio illud 115 concessit; sed Sergius
II Ludovico Lotharii filio largitus est. Consarcinator
autem pseudodiaconus, nomina atque annos pervertens,
ex privilegio vero, falsum illud quod audivimus,
conflavit.
 XXXVII. At consarcinatorem Pagiumque, et uno
verbo omnes apost. sedi in suam perniciem infensos,
consarcinatio ipsa falsi arguit. Nam privilegia Ottonis
et Henrici, unde conciliant fidem rei falsae, constanter
legunt: Qualem (promissionem) domnus et
venerandus spiritualis pater noster Leo sponte fecisse
dignoscitur. Quod magis magisque privilegii
aetatem comprobat; Leo enim IV Sergio II succedens,
quanquam Saracenicae irruptionis metu, absque jussione
principis consecratus, tamen promissione
sponte facta privilegium a decessore concessum proprio
exemplo ratum habuit. Et veri et falsi privilegii
testis omni exceptione major liber Pontificalis accedet.
En totam electionis et consecrationis Valentini,
qui Eugenio II successit anno 827, celebritatem
sine imperialis missi praesentia, et sine ulla promissione
aut sacramento: Almae plebis (sect. 455) et
laetis utriusque militiae Romanorum electus est vocibus
in sede pontificum. Ac deinde condignis gloriae
 laudibus et honoris amplitudine ad Lateranense patriarchium
ab ipsis deductus, et in pontificali est
positus throno. Cujus ovanter ab omni Romanorum
senatu pedibus osculatis, et omnibus quae explenda
erant rite ac veneranter peractis, magna sobrietas,
magna in totius sexus et aetatis populo laetitia mansit.
Ejusque consecrationis die sereno jam illucescente,
cum lumine jam dictum antistitem ad beati Petri
apostolorum principis ecclesiam omnes pariter
Romani a Palatio deducentes eum, majestate divina
auxiliante, in alto throno summum consecravere
pontificem. E contrario de Sergii II successore
Leone IV (sect. 497): Hoc timore, inquit, et futuro
casu perterriti, eum sine permissu principis
praesulem consecrarunt. Et de ejusdem Leonis
successore Benedicto III (sect. 558): Clerus et cuncti
proceres decretum componentes propriis manibus
roboraverunt, et ut consuetudo prisca poscit, invictissimis
Lothario et Ludovico destinaverunt Augustis.
 Ita post Gregorium III anno 107 instaurata
est prisca illa consuetudo mittendi decretum
electionis ad principem; anno videlicet 847 in Leonis
IV electione, tametsi Urbi periculum imminens
impedimento fuit, quin jussio ac missi imperiales
exspectarentur. Quamobrem hujusmodi instaurationis
aetas est adeo certa, ut ex documentis sublestae
fidei extundi nequaquam debeat.
116 XXXVIII. Certam hanc pristinae subjectionis
instaurationem praecessit causa aeque certa, cur
Sergius apostolicam sedem jugum jampridem excussum
subire iterum pateretur, Ludovicum videlicet
ratam habuisse canonicam electionem Gregorii IV
anno 827. Quandoquidem Valentino post brevem
quadraginta dierum pontificatum decedente, Gregorius
IV rite electus constanter adeo summum honorem
recusavit, ut Ludovici auctoritas accessisse inveniatur
ante electi pontificis consecrationem. Id
testatur Astronomus in Vita Ludovici Pii: Gregorius
presbyter tit. sancti Marci electus est, dilata
 consecratione ejus usque ad consultum imperatoris,
quo annuente et electionem cleri et populi probante,
ordinatus est in loco prioris. Quam rem annales
Eginhardo tributi, et Bertiniani verbis aliis confirmant:
Non prius ordinatus est, quam legatus imperatoris
Romam venit, et electionem populi qualis
esset, examinavit. His quidem testimoniis Pagius
aliique utuntur ad suppositam Eugenii et Lotharii
constitutionem, de qua diximus, roborandam; sed
cum iidem annales Valentini electionem et consecrationem,
nulla consensus imperialis mentione
facta, referant, Gregorii potius renuentis causa imploratam
auctoritatem imperatoris, ut canonicam
justamque electionem tueretur, demonstrant, quam
pio imperatori injustam hujusmodi usurpationem
ascribant. Praeterquam quod si hujusmodi artibus
disciplinam ab eodem Ludovico Aug. confirmatam
anno 817 in diplomate de quo agimus, posterioribus
hisce argumentis infirmare contendunt, jam dixi
 (n. 35) quanti oporteat fieri argumenti istud genus.
Caeterum causa certa instauratae subjectionis est
praedicta imperialis auctoritatis imploratio: instaurator
autem Sergius II petente Lothario Ludovici
filio. Hic quandiu pius genitor vixit nil novi molitus
est, Ludovico autem mortuo anno 840, et ineunte
844 decedente etiam Gregorio IV, cum Romani pro
illius emporis disciplina Sergium elegissent atque
ordinassent, inconsulto imperatore, hic Ludovicum
filium in Urbem misit, ut praedictum privilegium
obtineret ab apostolica sede.
XXXIX. Equidem definire non ausim, num Lotharius
ob simultates, quae sibi cum Gregorio intercesserant,
quia Ludovici patris sui amicitiam deserere,
ac sibi adhaerere noluerat; an arcana alia de
causa, exemplo Gregorii ejusdem imperiali auctoritate
pontificatum subeuntis allato, ab apostolica
sede id privilegium quaesierit. Hoc certum scio, nec
Lotharium, filiumque ejus Ludovicum ex Carolingiis
 Augustis, neque ex Germanis aliquem Gothos
Orientalesve imperatores imitatum esse hac 117
in re. Non enim veluti annexo imperatoriae dignitati
privilegio, sed concessione apostolica, quoad vixerunt,
Romanorum pontificum electiones ratas habuerunt,
quod pontificum eorumdem spectatis electionibus
planum fiet. Caroli Magni et Ludovici pii
temporibus Leo III, Stephanus IV, Paschalis I, Eugenius
II, Valentinus, et Gregorius IV sunt electi;
nec nisi hujus postremi necessaria praedicta electionis
confirmatio reperitur, quam fortuito, meraque
ex necessitate electi renuentis petitam esse a clero
et populo, ineluctabile argumentum est electio Sergii
II qui Gregorio IV successit, ejusque consecratio,
Lothario nullatenus consulto. Aliud quoque argumentum
suppetit ex Gregorio eodem: non enim ut
sanctus Gregorius Magnus praedecessor, sive ut sanctus
Gregorius VII quorum tempore confirmatio imperatoria
vigebat, supplices ad Augustum litteras
 dedit, ne suam electionem confirmaret; sed disciplinae
non inscius, quae suo aevo obtinebat, primum
latebris, deinde constantia tantum onus se aversari
serio testatus est. Postquam autem Ludovicus II Lotharii
patris sui jussu apostolicum privilegium obtinuit,
Leo IV, Benedictus III, Nicolaus I, Adrianus II,
et Joannes VIII, quinque et viginti annorum spatio,
juxta constitutam hanc pontificia auctoritate disciplinam,
inaugurati fuerunt. Secus est de novem
successoribus Joannis VIII sexdecim annorum spatio
ab anno 882 ad 898 electis, videlicet Martino II,
Adriano III, Stephano V, Formoso, Bonifacio VI,
Stephano VI, Romano, Theodoro II, et Joanne IX,
quos omnes absque jussione principis missorumve
praesentia ordinatos compertum erit. Quae res Carolo
Crasso et successoribus personale id privilegium defuisse
demonstrat.
XL. Tres, Carolo Crasso imperante, electi consecratique
sunt pontifices, quorum postremum Stephanum
V ignota nobis ex causa imperator aegre tulit,
 se inscio creatum esse. Rem tradunt annales
Fuldenses ap. Freherum (tom. I, p. 60) simulque
docent, quam inutilis fuerit Augusti expostulatio:
Romani pontificis sui (Adr. III) morte comperta,
Stephanum in locum ejus constituerunt. Unde imperator
iratus, quod eo inconsulto ullum ordinare praesumpserunt,
misit Liutwardum, et quosdam Rom.
sedis episcopos, qui eum deponerent: quod perficere
minime potuerunt. Nam praedictus pontifex
imperatori per legatos suos, plusquam 30 episcoporum
nomina, et omnium presbyterorum, et diaconorum
cardinalium, atque inferioris gradus personarum,
necnon et laicorum principum regionis scripta
destinavit, qui omnes unanimiter eum elegerunt, et
ejus 118 ordinationi subscripserunt. Opiniones
aliorum alias, praecipue illorum qui Adriano III decretum
tribuunt de consecrationis libertate pristina
deinceps recipienda, brevitatis ergo praetermittam;
id autem affirmare nullus dubito, quod Carolingios
 inter Augustos praedicti duo duntaxat privilegio isto
personali usi sunt. Cum vero sexdecim iis annis qui
octavi Joannis obitum consecuti sunt, usque ad Joannis
IX creationem anno 898 multa mala evenerint,
ejusdemque Joannis electionem Sergianum schisma
perturbarit, sensit hic pontifex non esse inutile imperiali
auctoritate tantum negotium pertractare.
Quamobrem eodem anno concilio congregato (Conc.
tom. IX, p. 502) prae gravibus aliis causis de privilegio
isto renovando decernens: Quia, inquit cap. 10,
sancta Romana Ecclesia cui Deo auctore praesidemus,
plurimas patitur violentias pontifice obeunte,
quae ob hoc inferuntur, quia absque imperatoris notitia
et suorum legatorum praesentia pontificis fit
consecratio, nec canonico ritu, et consuetudine ab
imperatore directi intersunt nuntii, qui violentiam
et scandala in ejus consecratione non permittant
fieri: volumus id, ut deinceps abdicetur, et constituendus
pontifex, convenientibus episcopis et universo
 clero eligatur, expetente senatu et populo, qui
ordinandus est, et sic in conspectu omnium celeberrime
electus ab omnibus, praesentibus legatis imperialibus
consecretur. Nullusque sine periculo juramentum,
vel promissiones aliquas, nova adinventione
ab eo audeat extorquere, nisi quae antiqua exigit
consuetudo, ne Ecclesia scandalizetur, vel imperatoris
honorificentia minuatur.
XLI. Quam inutiliter facta fuerit privilegii hujus
instauratio, comperiet quicunque historiam eorum
temporum consulat. Anno siquidem 899 exeunte
Arnulphus Aug. Carolingiorum extremus mortem
occubuit Joanne IX superstite: Circa confinia memorati
anni Arnulphus imp. migravit a saeculo, III
Kal. Dec., sepultusque est honorifice in Odingis, ubi
et pater ejus (Caroloman. fr. Caroli Crassi) tumulatus
jacet, ut tradunt annales Metenses. Fuldenses
ap. Freher. habent 900, parvo unius circiter mensis
discrimine. Eodem anno declinante Joannes moritur,
 nulloque imperatore Benedictus IV eligitur et consecratur.
Ab hoc pontifice imperiali diademate redimitus
Ludovicus III anno 902, ab aemulo Berengario
captus et excaecatus miseram incertamque vitam vivere
orsus est sub eodem pontifice Benedicto. Quamobrem
quin successores ejus sex Leo V, Christophorus,
Sergius III, Anastasius III, Landus, et Joannes
X electi, consecratique fuerint sine ullo imperatoris
119 assensu, nullum dubium. Joannes autem
decimus Berengarium coronavit imperatorem
anno 916, qui pontifice eodem vivente mortuus,
etiamsi privilegium obtinuisset, quod nemo affirmat,
uti eodem non potuisset. Quae postea evenerunt, Marocia
et Tusculanis comitibus per annos octo et triginta
dominatum Urbis ducatusque ejus usurpantibus,
neque amplius pontificiae simulque imperiali
potestati subjici volentibus, apud Luitprandum videsis.
Ven. card. Baronius perversitatem saeculi jure
detestatus (900, a num. 1 ad 8) ita concludit: Ita
quidem omnia Romae tam sacra quam profana factionibus
 miscebantur, ut penes illam partem esset promotio
ad apostolicam sedem Romani pontificis, quae
potentior appareret, ut modo Romanorum proceres,
modo Etruriae principes intruderent saeculari potentia
quem vellent, et dejicerent quem possent Romanum
pontificem a contraria factione promotum. Quae
toto hoc ferme saeculo sunt actitata, quousque Germaniae
imperatores Ottones medii intercessere utrique
parti contrarii, arrogantes licet et ipsi sibi pariter
papae electionem atque electi dejectionem.
XLII. Invasionem istam principum depravatae potius
disciplinae ferreo illo saeculo X argumentum,
quam privilegii ab apostolica sede concessi Augustis
continuationem esse nemo non videt. Praeterea ex
sequentibus privilegiis liquido constat, Joannis IX
decreto praetermisso ab Ottone et Henrico, ut pote
nunquam usu recepto, Eugenii tantum II et Leonis
IV temporum disciplinam confirmari; adeoque
privilegii duntaxat mentionem fieri, quod Sergius II
 Ludovico petente, Augusto ejus genitori Lothario
concessit, quo eumdem quoque Ludovicum esse usum
compertum, exploratumque est. Istud autem personale
fuisse in Germanis quoque imperatoribus, si
qui eodem usi esse reperiuntur, patet ex decreto
Nicolai II in concilio Romae habito anno 1059,
(Conc. tom. IX, p. 1104) de electione Romani pontificis:
Eligatur autem, inquit, de ipsius Ecclesiae
gremio, si reperiatur idoneus; vel si de ipsa non invenitur,
ex alia assumatur, salvo debito honore et
reverentia dilecti filii nostri Henrici, qui in praesentiarum
rex habetur et futurus imperator, Deo concedente,
speratur, sicut jam sibi concessimus, et
successorum illius, qui ab apostolica sede personaliter
hoc jus impetraverint. Monumentum isto opportunius
ad eludendas Pagii et annalistae Itali opiniones,
qui aeque fidenter, ac temere jus imperatorium
fuisse contendunt electionis pontificiae confirmationem,
excogitari non poterat. Quandoquidem
 Nicolaus planissimis verbis declarat se concessisse
120 id privilegium Henrico IV regi, eodemque
usuros, quicunque illud ab apostolica sede personaliter
obtinuerint, quemadmodum usum eodem esse
Henricum acta Vaticana creationis sancti Gregorii
VII ap. Baronium (1073, n. 27) testantur. Nam
electus Gregorii Magni exemplo nuntios ad regem
Henricum celeriter destinavit, per quos et electionem
desuper factam ei aperuit, et ne assensum
praeberet attentius exoravit. Quod si non faceret, certum
sibi esset quod graviores et manifestos ipsius
excessus nullatenus impunitos toleraret. Rex vero ut
electionis veritatem cognovit, electioni ejusdem assensum
praebuit, et Gregorium Vercellensem episcopum
Italiae regni cancellarium ad Urbem transmisit,
quatenus auctoritate regia electionem ipsam confirmaret,
et consecrationi ejus interesse studeret, quod
sine dilatione factum est.
XLIII. Id vero notam illam omnino avertit a Carolingiis
 Germanisque Augustis, quam saepe laudati
duumviri sectariis adhaerentes utrisque inurunt.
Quasi Odoacrem Orientalesque imperatores imitati
rem sibi attribuerint, quae, absque apostolicae sedis
auctoritate, mera usurpatio est. Non enim soli Augusti,
qui cum diademate imperiali consortium supremae
potestatis pontificiae acquirebant, sed ipsi reges,
quibus constanti omnium confessione nil rei
erat cum Urbe urbanisque negotiis, hujusmodi privilegium
a summis pontificibus obtinuerunt. Quid?
Quod sancto eidem Gregorio VII, qui pontificatum
declinaturus regis privilegium agnovit, visum fuit
praedecessorum exempla non sequi, sanctamque sedem
a subjectione illa penitus liberare? Mentiar,
ait Baronius 1085, n. 12, nisi ista jam experimento
rerum praesentium monstrari possint, per Gregorium
nempe vindicatas e manibus principum ecclesiarum
investituras, liberam electionem Romanorum
pontificatum postiliminio restitutam, disciplinam
ecclesiasticam collapsam penitus reparatam, et
 alia innumera bona parta. Et revera nusquam invenietur
deinceps imperialis, regiusve consensus requisitus
pro Romanis pontificibus ordinandis. Quamobrem
affirmari tuto potest, duos duntaxat Augustos
ex Carolingiis, et Henricum regem ex Germanis,
privilegio isto usos esse. De sex Augustis Germanis,
qui eum regem praecesserunt, secus sentire oportet.
Nam tres Ottones depravatam X saeculi disciplinam
amplexi, nullatenus attendi debent. Sanctus Henricus
Aug. a Benedicto VIII coronatus a recto et aequo
nullatenus discessisset, quae erat illius religio; sed
tam ipso quam Benedicto, parva dierum intercapedine
obeuntibus supremum diem anno 1024 Joannes
XIX ex laico ad 121 pontificatum assumptus
largitione pecuniae, ut ait Glaber ap. Baron. (1024,
n. 4), a nemine est confirmatus. Benedictum IX perinde
electum a Conrado Salico confirmatum esse nusquam
reperitur. Unus Henricus II Aug. rex Germaniae
tertius privilegio isto usus esse videretur; cum
 vero apostolica auctoritate illud non obtinuerit, ne
hunc quidem cum duobus Carolingicis comparandum
existimo; Petrus enim Damiani (Discept. inter reg.
adv. et Rom. Ecclesiae defens., Concil. tom. IX, p.
1159) ante me sententiae ejusdem fuit.
XLIV. Verba ipsa huc afferam; non parvi enim
momenti est ad unum Henricum IV regem id privilegium
redigere, quod annalistae Italo jus imperatorium
est visum. Regius advocatus inducitur sic
loquens: Pater domini mei regis piae mem. Henricus
imperator factus est patricius Romanorum, a
quibus accepit in electione super ordinando pontifice
pincipatum. Huc accedit, quod praestantius est,
quod Nicolaus papa hoc domino meo regi privilegium,
quod ex paterno jam jure susceperat, praebuit,
et per synodalis insuper decreti paginam confirmavit.
Romanae Ecclesiae advocatus Henrici Aug. jus
populi Romani auctoritate nitens insuper habet;
sanctaeque tantum sedis auctoritatem veneratus reponit:
 Privilegium invictissimo regi nostro ipsi
quoque defendimus, et ut superplenum illibatumque
possideat optamus. Deinde Alexandri II ordinationem
esse factam eo inconsulto demonstrat, quia
adhuc erat impubes; et sane Alexandri successorem
Gregorium privilegii ejusdem fuisse memorem nuper
vidimus. De hac re qui secus sentit, depravatae disciplinae
subsidium adhibet, atque usurpationem,
cum pontificum tolerantia quodammodo necessaria,
miscens, plus aequo Augustis tribuit, maximo cum
pontificiae auctoritatis detrimento. Hactenus de privilegio
Henrici IV. Cum autem Otto et Henricus in suis
privilegiis Eugenii II constitutionem, et Leonis IV
spontaneam promissionem laudent, unde consarcinatio
profecta est, quae supra est allata (n. 35); ut teneatur
quae vera electionis consecrationisque pontificiae
disciplina esse debuerit Germanorum tempore, quidve
Eugenio, quid Leoni tribuendum sit, operae pretium
est rei veritatem nosse ex historicis fere synchronis.
 XLV. Narrat Astronomus in Vita Ludovici Pii
(Pith. edit. p. 222) quemadmodum Lotharius a patre
Romam missus, libentissime ab Eugenio papa susceptus
est; cumque de his quae accesserant quereretur,
quare scilicet hi, qui imperatori et Francis
fideles fuerant, iniqua nece perempti fuerint et qui
superviverent ludibrio reliquis 122 forent et haberentur;
quare etiam tantae querelae adversus Romanorum
pontifices judicesque sonarent, repertum
est, quod quorumdam pontificum vel ignorantia vel
desidia, sed et judicum caeca et inexplebili cupiditate
multorum praedia injuste fuerint confiscata. Ideoque
reddendo quae injuste erant sublata, Lotharius magnam
populo Romano creavit laetitiam. Eamdem
rem annales Eginharto tributi referunt: Cui (Eugenio)
cum injuncta sibi patefecisset, statum populi
Romani jamdudum quorumdam perversitate praesulum
depravatum, memorati pontificis benevola assensione
ita correxit, ut omnes qui rerum suarum
 direptione graviter fuerant desolati, de receptione
bonorum suorum, quae per illius adventum, Deo donante,
provenerant, magnifice sint consolati. Eugenii
praedecessores fuerant sanctus Leo III, Stephanus
IV, et sanctus Paschalis I; quare melius Astronomus
judices avaritiae insimulans, pontifices inscios
desidesve appellat, quam annalista, quicunque fuerit,
perversos. Praeter quam quod privilegia Ottonis
et Henrici pontificum irrationabiles erga populum
sibi subjectum asperitates causantur. Et constitutio
ipsa ab Eugenio et Lothario facta nimiam annalistae
hujus licentiam perstringit, ut videbimus,
ubi de iisdem privilegiis sermo erit. At mittamus
ista levia: juramentum a Lothario et Eugenio injunctum
Romanis, ut dicitur in praefata consarcinatione
de canonica et justa electione pontificis, sin
certum, veri admodum simile est. Quod autem patenti
mendacio ibidem asseritur de promissione
sponte facta ab Eugenio, bona cum Eccardi et annalistae
 Itali venia, imposturam pseudo-Warnefridi
aperit, Ottone, et Henrico, seu potius apostolico
archivo, et libro Pontificali testibus, adeoque ad
Leonis IV consecrationem anno 847 promissio illa
spontanea differri debet, post privilegium triennio
ante concessum a Sergio II, quam scilicet Leo idcirco
fecisse dicitur sponte, quia prae metu Saracenorum,
nec jussio, nec missi imperatoris exspectati fuerant:
quamobrem neque illa promissio necessaria
erat.
XLVI. Hanc sane disciplinam Lothario et Ludovico
Augustis obtinuisse jam vidimus, eamdem obsoletam
a Joanne IX nequidquam instauratam fuisse
anno 900, summaque in illa depravatione saeculi X
confirmatam ab Ottone et Henrico, at minime usu
receptam; ac denique in sola Gregorii VII creatione
servatam deprehendimus, qui eam abolevit. Jam vero
ad Pagii objectionem revertamur, qui Ludovicianum
diploma merum commentum esse autumat, quia disciplinam
praesefert omnino aliam ab ista, triginta
 fere post annos instituta: nonne id est de rebus
123 prorsus inexploratis judicium ferre? Objectiones
reliquas cordatus quisque floccipendet. Ubi
enim ait nullum ex Romanis pontificibus Ludovicianae
donationis meminisse, ac perinde Ottonem et
Henricum Pippini et Caroli donationes recensere, at
Ludovicianam silere, se ipse inscitiae arguit, quia
diplomatis ingenium non est assecutus, in quo jura
omnia sanctae sedis confirmantur, ne ulna quidem
terrae priscis donationibus adjuncta. Similiter ubi
putat Siciliam, et caeteras insulas a Ludovico apostolicae
sedi concessas esse, pace sua dixerim, turpiter
allucinatur. At enim vero ad falsi arguendum
diploma, quod homines doctissimi legitimum agnoscunt,
detexisse in eo verba et formulas necesse
erat, quae ab aetate illius abluderent, quemadmodum
Ludewigius (Praef. ad rel. mss. omn. aevi, § 22) Caroli
Magni diploma supposititium pro Frisia enuntiavit,
quia mentionem in eo esse vidit: Juris feudalis:
 semper Augusti; Saxoniae ducatus; ab imperio pendentium
feudorum; regis Saxoniae; consilii fidelium;
consensus principum imperii; subscriptorum regis
Bohemiae; marchionis Misniae; landgravii Thuringiae.
Quantam enim, quantam diligentiam adhibeant commenti
alicujus effectores, ut aetatis ab se remotae indolem
imitentur, quandoque in sui temporis mores
labantur necesse est. Profecto si horum aliquid Pagius
et annalista Italus objecissent, puderet me tam
vehementer pro validitate diplomatis pugnare. At Pagii
objectionibus, quas contemptui potius habendas
quam diluendas dixi, unam addit annalista laudatus,
quae causas agenti convenientior est, quam vetera
monumenta ad trutinam revocanti (an. 817); diploma
scilicet ex Ludovici cancellaria minime profectum
esse, quia caret dato, quod est indicium, informe
tantum ejus exemplum superesse. Quis autem eruditorum
affirmare unquam est ausus, Pippini, Caroli
Magni, et Ludovici diplomatum autographa ad nos
 seros posteros pervenisse? Attamen tanta iis fides
accedit ex Codice Carolino, aliisque annalium monumentis,
ut levis admodum jactura constanter judicetur
autographorum defectus. Chorographus etiam
Italiae medii aevi Pagio et annalistae succenturiatur,
nihilo tamen minus praecipuo isto munimento quidquid
veri est in sua tabula nititur, ita ut similis illi
esse malit, qui navim perforat, in qua ipse naviget,
quam praedictis auctoribus, in quorum verba jurat
adversari.
XLVII. Caeterum dati, seu datae defectus, externum
scilicet vitium, commune aliis etiam monumentis
non tantae antiquitatis Ludoviciano parum nocet.
Datum quippe est in Aquisgranensi conventu anno
817, VI Kalendas Julias, ut principio ejus legitur
(Conc. tom. VII, p. 1507) 124: Anno incarn. Domini
nostri Jesu Christi 817, imperii vero gloriosissimi
principis Ludovici quarto, VI Idus Julias, cum
in domo Aquisgrani palatii, quae Lateranis dicitur,
 abbates complures una cum suis resedissent monachis,
etc. Quos inter recensetur Josue abbas Volturnensis
monasterii, pontifici acceptissimus, ut docet
Mabillonius (Annal. lib. XXVIII, n. 45) qui chronographo
ejusdem monasterii rei monumentum suppeditavit,
ut diximus (n. 9 seq.). Quod autem maxime
attendi oportet in diplomate, subscriptiones antiqui
moris, quales fuisse dicuntur donationi a Pippino
rege primum factae Carisiaci, subjunguntur. De Pippiniana
siquidem liber Pontificalis (sect. 318) haec
tradit in Vita Adriani: Promissionem illam, quam
ejus sa. me. genitor Pippinus rex, et ipse praecellentiss.
Carolus cum suo germano Carolomanno,
atque omnibus judicibus Francorum fecerant beato
Petro, et ejus vicario sa. me. domno Stephano juniori
papae. Ac de eadem alibi (sect. 253) dixerat: A
beato Petro, atque a sancta Rom. Eccl. vel omnibus
in perpetuum pontificibus ap. sedis misit possidendam,
quae et usque hactenus in archivio sanctae
nostrae Ecclesiae recondita tenetur. A quibus non
 video quid discrepet Ludoviciani diplomatis finis:
Per legatum sanctae Romanae Ecclesiae Theodorum
nomenculatorem domno Paschali papae direximus;
et subscriptiones imperatoris, filiorum, episcoporum,
abbatum, comitum, officiorumque palatinorum quorum
numerus tantum affertur tam a Volturnensi
quam a Cassinensi chronographo, quemadmodum
ipso in diplomate numerantur. Id vero esse maximum
antiquitatis indicium colligitur ex Anselmo Lucensi
(nisi forte aliquantulum recentior est auctor
collectionis ei ascriptae) qui eodem anno 1073, cum
Gregorius VII pontificatum, Lucensem episcopatum
iniit. Nam suam in collectionem canonum a Gratiano
postea amplificatam, retulit ex Ottonis et Henrici
privilegiis caput de electione pontificis (lib. VI, cap.
35), aitque in fine: Et subscripserunt ambo imperatores
quisque suo tempore, et episcopi XXIII, et
abbates VI, comites XIII, optimates XVII, quorum
nomina infra videbimus in utroque privilegio; decem
 scilicet episcopor. in Ottoniano, XIII in Henriciano;
et sic de caeteris ab Anselmo simul conjunctis. Quamobrem
Ludoviciani diplomatis negari non potest
apographum ad nos pervenisse, sed apographum
multae antiquitatis, quippe quod Anselmo eidem
 notum (lib. IV, cap. 35) aeque ac duo superiora, non
ex autographis, sed ex iis exemplis, de quibus principio
dixi (num. 2 seq.), et quorum caput erat Ludovicianum
integrum, duobus caeteris contractis:
quod patet ex subscriptionum recensione.