IN AMOS PROPHETAM. </center></h4><nobr><sub></sub></nobr> 
<p></p><p><nobr><sub></sub></nobr> Amos, qui interpretatur <em>bonus,</em> vaticinavit in
Samaria et Hierusalem, tria et quatuor scelera gentium
sub totius mundi imagine describens. Hic
adventum Christi sub Dominica voce ita praedicat:
<nobr><sub></sub></nobr> Ego firmans tonitruum, et creans Spiritum, et annuntians
in hominibus Christum. Reliqua autem quae
de Amasia et Hieroboam, sive Israel loquitur, tropologice
ad haereticos referenda sunt.</p>
<br> <h4><center>CAPUT PRIMUM </center></h4>
<p>Verba Amos, qui fuit in pastoralibus de Thecua,
quae vidit super Israel in diebus Oziae regis Juda, et
in diebus Hieroboam, filii Joas regis Israel, ante
duos annos terraemotus. Amos interpretatur <em>populus
avulsus,</em> Ozias vero <em>imperium,</em> vel <em>fortitudo Domini,</em>
Hieroboam autem <em>indicatio,</em> vel <em>causa populi,</em> sive
<em>divisio populi,</em> Joas <em>Domini memoria,</em> sive <em>temporalitas.</em>
Thecue vero, quae interpretatur <em>tuba,</em> vaticinia
significat prophetarum.</p>
<p><nobr><sub></sub></nobr> Et dixit, Dominus de Sion rugiet, et de Hierusalem
dabit vocem suam. Et luxerunt speciosa pastorum,
et exsiccatus est vertex Carmeli. De Hierusalem,
ubi erat templum et Dei religio, unde
Christus ortus velut leo per Evangelicam praedicationem
dedit vocem. Speciosa pastorum, populus
Judaeorum, vertex Carmeli, templum seu regnum,
vel sacerdotium Judaeorum.</p>
<p>Haec dicit Dominus: Super tribus sceleribus Damasci,
et super quatuor non convertam eum, eo
quod contriverit in plaustris ferreis Galaad. Et mittam
ignem in domo Chazael, et devorabit Dominus
Benadab. Tria et quatuor scelera gentium, quae
series replicat, haec sunt: Primum itaque scelus est,
<nobr><sub></sub></nobr> quia omnes in Adam moriuntur. Secundum pro eo
quod insita naturae lege immemores rationis non
intellexerunt. Tertium quoque eorum, qui datae legi
non obediunt. Quartum inexpugnabile eorum qui
<nobr><sub></sub></nobr> in Christum non crediderunt. Post scelera vero gentium,
septimo in loco Juda de praevaricatione legis,
et octavo Israel de impietate, quam in Christo exercuerunt,
redarguit. Vel certe tria et quatuor scelera
sunt cogitare, consentire, facere, et non poenitere:
aut certe cogitare, loqui, agere, et peccatum suum
defendere. Primum peccatum est cogitasse quod malum
est, secundo cogitationibus acquievisse, tertio
opere perpetrasse: quartum, post peccatum suum
poenitentiam non egisse. Chazael interpretatur <em>factura
Dei.</em></p>
<p>Et conteram vectem Damasci, et disperdam habitatorem
de campo idoli, et tenentem sceptrum de
domo voluptatis, et transferetur populus Syriae in
Cirenem, dicit Dominus. Damascus interpretatur
<nobr><sub></sub></nobr> <em>sanguinem bibens,</em> sive <em>sanguinem probans, figura
hujus mundi.</em></p>
<p>Haec dicit Dominus: Super tribus sceleribus
Gazae, et super quatuor non convertam eum, eo quod
transtulerint captivitatem perfectam, ut concluderent
eam in Idumaeam, et mittam ignem in murum Gazae,
et devorabit aedes ejus, et disperdam habitatorem de
Azoto, et tenentem sceptrum de Ascalone. Et convertam
manum meam super Accaron, et peribunt
reliqui Philistinorum, dicit Dominus Deus. Gaza
interpretatur <em>fortitudo ejus.</em> Haec dicit Dominus:
Super tribus sceleribus Tyri et super quatuor non
convertam eum, eo quod concluserint captivitatem
perfectam in Idumaea, et non sint recordati foederis
<nobr><sub></sub></nobr> fratrum. Tyrus interpretatur <em>tribulatio</em> sive <em>coangustans.</em>
Significat perversae doctrinae haereticorum
dogmata, quae capere nititur veritatem, et concludere
eam in terrenis sensibus.</p>
<p>Et mittam ignem in murum Tyri, et devorabit
aedes ejus. Ignem haereticorum impietatem significare
videtur, quae eorum significat congregationes,
velut murum sive aedes, id est conscientias eorum
devorat. Potest et futuram significare damnationem.</p>
<p>Haec dicit Dominus: Super tribus sceleribus
Edom, et super quatuor non convertam eum, eo
quod persecutus sit in gladio fratrem suum, et violaverit
misericordiam ejus, et tenuerit ultra furorem
suum, et indignationem suam servaverit usque in
finem. Edom, qui interpretatur <em>sanguineus</em> sive
<nobr><sub></sub></nobr> <em>terrenus,</em> significat populum Judaeorum et haereticos
persequentes fratrem suum, hoc est Christum in
membris suis.</p>
<p>Mittam ignem in Theman, et devorabit aedes
Bosrae. Mittet Dominus ignem in Theman, hoc est
in deserta siccaque Judaea, ut omni sensu litterae
concidente, superaedificetur Ecclesia Christi Domini
fundamentis.</p>
<p>Haec dicit Dominus: Super tribus sceleribus filiorum
Ammon, et super quatuor non convertam eum,
eo quod dissecuerit praegnantes Galaad, ad dilatandum
terminum suum. Et succendam ignem in murum
Rabah, et devorabit aedes ejus in ululatu in die belli,
et in turbine in die commotionis. Et ibit Melchom in
captivitatem, ipse et principes ejus simul, dicit Dominus.
<nobr><sub></sub></nobr> Galaad namque <em>acervus testimonii</em> interpretatur.
Et quia cuncta simul congregatio Ecclesiae
per confessionem servit testimonio veritatis, non
incongrue per Galaad Ecclesia exprimitur, quae opere
cunctorum fidelium de Deo quae sunt vera testantur.
Praegnantes autem vocantur animae quae intellectum
Verbi ex divino amore concipiunt, si ad perfectum
tempus veniant, conceptam intelligentiam operis
ostensione pariturae. Secuerunt ergo praegnantes Galaad
haeretici ad dilatandum terminum suum, quia
nimirum mentes fidelium, quae jam aliquid de veritatis
intellectu percipiunt, perversa praedicatione
perimunt, et scientiae sibi nomen extendunt, dum
parvulorum corda jam de Verbi conceptione gravida,
erroris gladio scindunt, et quasi doctrinae sibi opinionem
<nobr><sub></sub></nobr> faciunt.</p>
<br> <h4><center>CAPUT II. </center></h4>
<p>Haec dicit Dominus: Super tribus sceleribus
Moab, et super quatuor non convertam eum, eo quod
incenderit ossa regis Idumaeae usque ad cineres, et
mittam ignem in Moab, et devorabit aedes Carioth,
et morietur in sonitu Moab in clangore tubae, et
disperdam judicem de medio ejus, et omnes principes
ejus interficiam cum eo, dicit Dominus.
Moab, qui interpretatur <em>ex patre,</em> hoc est, diabolo.
<em>Carioth</em> vel <em>Cariathiarim,</em> vertitur in lingua nostra,
villa sylvarum, quia Judaei vel haeretici, quorum
figuram Moab iste gestavit, ossa regis Idumaeae, hoc
<nobr><sub></sub></nobr> est Christi electos, sive sensus spirituales in divinis
libris per carnalem intellectum comminuunt, atque
in favillam redigunt.</p>
<p>Haec dicit Dominus: Super tribus sceleribus
Juda, et super quatuor non convertam eum, eo quod
abjecerint legem Domini, et mandata ejus non custodierint.
Deceperunt enim eos idola sua, postquam
abierunt patres eorum. Et mittam ignem in Judam,
et devorabit aedes Hierusalem. Quod de Juda dicitur,
refertur ad Ecclesiam, quae est vera confessio.
Et in eo arguitur quod legem Domini contempserit,
et ejus mandata non fecerit.</p>
<p>Haec dicit Dominus: Super tribus sceleribus
Israel, et super quatuor non convertam eum, eo
quod vendiderit pro argento justum, et pauperem
<nobr><sub></sub></nobr> pro calceamentis; qui conterunt super pulverem
terrae capita pauperum, et viam humilium declinant.
Hoc de Christo, quem Judaei vendiderunt
argento, recte intelligendum est. Capita pauperum
Judaei et haeretici super pulverem terrae convertunt,
quia sensus humilium fidelium in terreno intellectu
comminuunt, et viam humilium illam, quam dixit:
Ego sum via et veritas et vita, declinant, quia
per eam ambulare contemnunt. Et filius ac pater
ejus ierunt ad puellam, ut violarent nomen sanctum
meum. Pater, populus Judaeorum; filius vero populus
est Christianus. Ille autem cum patre ad
puellam ingreditur, qui veniens ad Ecclesiam, legem
cum Evangelio servare vult, ac per hoc committit
stuprum, et violat nomen Dei.</p>
<p><nobr><sub></sub></nobr> Et super vestimentis pignoratis accubuerunt
juxta omne altare, et vinum bibebant damnatorum
in domo Dei sui. Tantus enim apud sacerdotes Judaeorum
erat contemptus in Deum, ut vestimenta
sua, in quibus dormierant, vel in quibus fornicabantur,
juxta altare funibus terrae tenderent et facerent
velamina, post quae fornicantes in templo nullus
posset aspicere.</p>
<p>Ego autem exterminavi Amorrhaeum a facie
eorum, cujus altitudo cedrorum, altitudo ejus, et
fortis ipse quasi quercus, et contrivi fructum ejus
desuper, et radices ejus subter. Ego sum qui ascendere
vos feci de terra Aegypti, et eduxi vos in deserto
quadraginta annis, ut possideretis terram Amorrhaei,
et suscitavi de filiis vestris in prophetas, et de
<nobr><sub></sub></nobr> juvenibus vestris Nazarenos. Nunquid non ita est
filii Israel, dicit Dominus? Et propinabatis Nazaraeis
vinum, et prophetis mandabatis dicentes: Ne prophetetis.
Hoc secundum historiam tempore illo impletum
est, quando extirpatis septem gentibus de
terra Chananaeorum, populus Judaeorum sedibus potiti
sunt.</p>
<p>Ecce ego stridebo super vos, sicut stridet plaustrum
onustum feno. Quia enim fenum est vita
carnalium, sicut scriptum est: Omnis caro fenum,
in eo quod Dominus vitam carnalium tolerat, more
plaustri fenum se portare testatur. Cui sub feni
onere stridere, est pondera et iniquitates peccantium
conqueri.</p>
<p><nobr><sub></sub></nobr> Et peribit fuga a veloce, et fortis non obtinebit
virtutem suam, et robustus non salvabit animam
suam, et tenens arcum non stabit, et velox pedibus
non salvabitur, et ascensor equi non salvabit animam
suam, et robustus corde inter fortes nudus
fugiet in die illa, dicit Dominus. Hoc secundum
historiae fidem tunc impletum est, quando ob meritum
peccatorum Assyriis vel caeteris gentibus in direptionem
sunt traditi. Generaliter vero super omnes
delinquentes hoc quod minatur, in die judicii venturum
est</p>
<br> <h4><center>CAPUT III. </center></h4>
<p>Audite verbum quod locutus est Dominus super
vos, filii Israel, super omni cognatione, quam eduxit
de terra Aegypti, dicens, tantummodo vos cognovi
<nobr><sub></sub></nobr> ex omnibus cognationibus terrae, idcirco visitabo
super vos omnes iniquitates vestras. Hoc non solum
de Judaeis, sed de omnibus electis, quos Deus
omnipotens, velut pater filios, in hac vita flagellat,
sentiendum est.</p>
<p>Nunquid ambulabunt duo pariter, nisi convenerit
illis? Isti igitur duo qui sibi consentiunt,
et in via Christi pariter ambulant, uterque populus,
hoc est, ex circumcisione et praeputio intelligendi
sunt.</p>
<p>Nunquid rugiet leo in saltu, nisi habuerit praedam?
Nunquid dabit catulus leonis vocem de cubili
suo, nisi aliquid comprehenderit? Leo, diabolus;
catulus leonis, multitudo immundorum spirituum
capientes praedam, animas videlicet reproborum,
<nobr><sub></sub></nobr> quae unitatem fidei per discordiam amittunt, ac secum
eas in barathrum damnationis trahunt.</p>
<p>Nunquid cadet avis in laqueum terrae absque
aucupe? nunquid aufertur laqueus de terra antequam
quid ceperit? Laqueus terrae seu aucupis, diabolus
intelligendus est, qui in terrenis actibus seu per
discordiam unitatis, electos velut aves capit.</p>
<p>Si clanget tuba in civitate, et populus non expavescet?
Si erit malum in civitate, quod Dominus
non fecit? Quidquid enim in Scripturis sanctis,
tuba comminans: malum autem quod Dominus facit
in civitate, non contrarium est virtuti, afflictionem
autem et cruciatus hominum significat.</p>
<p>Quia non faciet Dominus Deus verbum, nisi revelaverit
secretum suum, ad servos suos prophetas.
<nobr><sub></sub></nobr> Non quod omnia revelet Deus prophetis, quae in coelo
facturus est, vel ante jam fecit, sed ea tantum quae
facturus sit in terris revelavit.</p>
<p>Leo rugiet, quis non timebit? Dominus Deus locutus
est, quis non prophetabit? Scio quemdam
in suis scriptum commentariis reliquisse, leonem
rugientem diabolum intelligendum, et rugientem his
qui perituri sunt. Deum autem qui loquitur per prophetas,
referendum esse ad Deum salvatorem, ut
quomodo illi in malam partem audiunt leonis rugitum,
et capiuntur in mortem, sic sancti in bonam
partem Deum praecipientem audiant et salventur.</p>
<p>Auditum facite in aedibus Azoti, et in aedibus
terrae Aegypti, et dicite: Congregamini super montes
<nobr><sub></sub></nobr> Samariae, et videte insanias multas in medio ejus, et
calumniam patientes in penetralibus ejus, et nescierunt
facere rectum, dicit Dominus Deus, thesaurizantes
iniquitatem et rapinas in aedibus suis.
Azotus interpretatur <em>ignis,</em> populum gentium exhortatur
ut congregetur super populum Judaeorum, ut
videat mala quae ipse fecit, ut ipse populus Judaeorum
justas querimonias adversus Deum se habere
non putet, pro eo quod illos tradidit in direptionem.
Calumniam quoque patiuntur in penetralibus ejus,
sive opprimuntur simplices quique credentium, dum
nomine veritatis haeretici volunt mendacium, et
omnino rectum facere nesciunt, quia perdiderunt
tramitem veritatis, nec credent in eum qui dicit:
Ego sum veritas.</p>
<p><nobr><sub></sub></nobr> Propterea haec dicit Dominus Deus: Tribulabitur
et circuietur terra, et detrahetur ex te fortitudo
tua, et diripientur aedes tuae. Haeretici quoque terrena
sapientes, aut tribulabuntur in die judicii, et
omnis eorum fortitudo tenuabitur, et diripientur quae
habuerant de rapinis, ut liberentur populi quos deceperant.
Aut certe per viros ecclesiasticos quotidie
tribulabuntur testimoniis Scripturarum, et detrahetur
ex eis fortitudo syllogismorum et verborum acutorum,
quibus suum dogma firmaverant, ut qui rapti
fuerant de Ecclesia, ad Ecclesiam revertantur.</p>
<p>Haec dicit Dominus, quomodo si eruat pastor de
ore leonis duo crura, aut extremum auriculae, sic
eruentur filii Israel qui habitant in Samaria in plaga
lectuli, et in Damasci grabato. Hoc secundum historiam
<nobr><sub></sub></nobr> in Judaeis temporibus vastationis eorum impletum
fuisse non dubium est: secundum vero tropologiam,
de vocatione gentium sentiendum est,
quas pastor bonus, qui animam suam pro ovibus suis
ponit, de ore leonis (hoc est diaboli) eruit: in
crura, doctores: in extremum vero auriculae, auditores
significat.</p>
<p>Audite et contestamini in domo Jacob, dicit Dominus
exercituum, quia in die cum visitare coepero
praevaricationes Israel super eum, visitabo et super
altaria Bethel, et amputabuntur cornua altaris, et
cadent in terram, et percutiam domum hiemalem
cum domo aestiva, et peribunt domus eburneae, et
dissipabuntur aedes multae, dicit Dominus. Secundum
historiam in Judaeis impletum esse credimus,
<nobr><sub></sub></nobr> secundum anagogen vero de haereticis sentiendum
est, qui praetermisso altari Domini, quod est unitas
fidei, plurima altaria sibi, non Deo construunt. Domum
vero hiemalem aut aestivam, atque Israel et
Judam, aut certe populum Judaeorum et haereticos
praefigurat.</p>
<br> <h4><center>CAPUT IV. </center></h4>
<p>Audite verbum hoc, vaccae pingues, quae estis in
monte Samariae, quae calumniam facitis egenis, et
confringitis pauperes, quae dicitis dominis vestris:
Afferte, et bibemus. Juravit Dominus Deus in sancto
suo, quia ecce dies venient super vos, et levabunt
vos in contis, et reliquias vestras in ollis ferventibus.
<nobr><sub></sub></nobr> Vaccas pingues, principes Judaeorum sive
divites hujus mundi dicit. Spiritualiter vero Samaria,
quae interpretatur <em>custodia,</em> superbiam significat
haereticorum, qui se custodes praeceptorum Dei
esse mentiuntur. Quod vero ait, Levabunt vos in
contis, historialiter principibus Judaeorum accidit.
Tropice vero, haereticos conjunctos viris ecclesiasticis
per divinas sententias figurat, aut certe futuram
damnationem insinuat.</p>
<p>Et per aperturas exibitis, altera contra alteram,
et projiciemini in Armon, dicit Dominus. Secundum
historiam in Judaeis tunc adimpletum est, quando
in captivitatem divisi abducti sunt. Spiritualiter
vero, haeretici ab unitate fidei recedentes, atque in
varias sectas adversum se divisi, per superbiam in
<nobr><sub></sub></nobr> perditionem projecti.</p>
<p>Venite ad Bethel, et impie agite ad Galgalam,
et multiplicate praevaricationem: et offerte mane
victimas vestras, tribus diebus decimas vestras,
et sacrificate de fermentato laudem, et vocate voluntarias
oblationes, et annuntiate. Sic enim voluistis,
filii Israel, dicit Dominus. Secundum historiam
ironice loquens contra Judaeos, ne ipsi scelera perpetrent,
sed secundum eorum praevaricationem
peccatis peccata cumulent, pro quibus atrocius puniantur.
Haeretici vero ad Bethel, hoc est ad domum
Dei venientes, impie agunt, dum sacrificium
quod soli Deo debetur, diabolo immolant, atque
caeteros ad impietatem suam annuntiando provocant,
dum de fermento falsorum dogmatum favores
<nobr><sub></sub></nobr> hominem quaerunt.</p>
<p>Unde et ego dedi vobis stuporem dentium in
cunctis urbibus vestris, et indigentiam panum in
omnibus locis vestris, et non estis reversi ad me,
dicit Dominus: Si quis enim comederit uvam acerbam,
quod significat iniquitatem, stupebunt dentes
ejus, ut non bene Scripturarum sanctarum testimoniis
abutatur, comedens eam immaturam et absque
dulcedine.</p>
<p>Ego quoque prohibui a vobis imbrem, cum adhuc
tres menses superessent usque ad messem, et
plui super civitatem unam, et super civitatem alteram
non plui. Pars una compluta est, et pars supra
quam non plui, aruit. Et venerunt duae et tres
civitates ad civitatem unam ut biberent aquam, et
<nobr><sub></sub></nobr> non sunt satiatae, et non redistis ad me, dicit Dominus.
Prohibet quoque Dominus a Judaeis et ab haereticis
pluvias spirituales, et omnem rorem divinae
scientiae, et cognitionem sanctae Trinitatis. Pluit
autem Dominus super civitatem unam verae confessionis
Ecclesiam, et super alteram non pluit, quae est
in haereticorum conciliabulis. Duae et tres civitates
ad unam pergunt civitatem, in qua aquae sunt abundanter
spei, fidei et charitatis: sed ideo non satiantur,
quia ad divinam gratiam requirendam non
voluntate, sed necessitate veniunt.</p>
<p>Percussi vos in vento urente, et in aurugine
multitudinem hortorum vestrorum et vinearum vestrarum.
Oliveta vestra et ficeta vestra comedet
<nobr><sub></sub></nobr> eruca, et non redistis ad me, dicit Dominus. Habent
haeretici hortos et vineas, vel oliveta seu ficeta,
hoc est falsas virtutes, quas tamen eruca vel
caeterae pestes diaboli absque dubio abrodunt atque
consumunt.</p>
<p>Nisi in vos mortem in terra Aegypti, percussi in
gladio juvenes vestros, usque ad captivitatem equorum
vestrorum, et ascendere feci putredinem castrorum
vestrorum in nares vestras, et non redistis
ad me, dicit Dominus. Mittit ergo Dominus
mortem in Jacob ut mortificemus membra nostra
super terram. Equos quoque tradidit in captivitatem,
ne in praecipitia labantur inferni, ut sua peccata
cognoscant, et putere sentiant atque peccare
desistant.</p>
<p><nobr><sub></sub></nobr> Subverti vos sicut subvertit Dominus Sodomam
et Gomorrham, et facti estis quasi torris raptus de
incendio, et non redistis ad me, dicit Dominus.
Igitur Israel et cuncti haeretici, qui habent opera
Sodomae et Gomorrhae, subvertuntur, et quasi torris
raptus de incendio liberantur per gratiam Dei.</p>
<p>Quapropter haec faciam tibi, Israel. Postquam
autem haec fecero tibi, praeparare in occursum Domini
Dei tui Israel, quia ecce ego formans montes,
et creans ventum, et annuntians homini eloquium
suum, faciens matutinam nebulam, et gradiens super
excelsa terrae, Dominus exercitum nomen ejus.
Postquam autem (ait) fecero tibi quae me facturum
esse contestor, praeparare ad invocandum Dominum
Deum tuum, seu praeparare in occursum Dei tui.
<nobr><sub></sub></nobr> Spiritum vero quem hoc in loco dicit, non Spiritum
sanctum, ut haeretici suspicantur, sed ventum intelligimus
seu spiritum hominis. Postquam Christus
fuerit nuntiatus, tunc nobis lumen veritatis aperitur,
non tamen ad perfectum, quia nunc ex parte
videmus, et ex parte cognoscimus. Montes vero sive
excelsa terrae apostolos dicit, vel omnes viros spirituales,
sub quibus Dominus graditur. Matutinam
vero nebulam, aut incarnationem suam dicit, aut
certe Evangelicam praedicationem, quae ab infidelibus
dum non creditur, minime videtur.</p>
<br> <h4><center>CAPUT V. </center></h4>
<p>Audite verbum istud, quod ego levo super vos
planctum: domus Israel cecidit, non adjiciet ut resurgat.
<nobr><sub></sub></nobr> Virgo Israel projecta est in terram suam,
non est qui suscitet eam. Quantum ad ordinem
litterae pertinet, decem tribus quae appellabantur
Israel, ductae in captivitatem, nequaquam ad
terram suam postea sunt reversae. Figuraliter vero
tam ipsos Judaeos, quam etiam quosdam peccatores
Ecclesiae redarguit, qui post perpetratam malitiam
ad poenitentiam redire nolunt.</p>
<p>Quia haec dicit Dominus: Urbs de qua egrediebantur
mille, relinquentur in ea centum: et de qua
egrediebantur centum, relinquentur in ea decem in
domo Israel. Hoc est quod ait Isaias: Si fuerit
numerus filiorum Israel sicut arena maris, reliquiae
convertentur ex eis.</p>
<p><nobr><sub></sub></nobr> Quia haec dicit Dominus domui Israel: Quaerite
me, et vivetis, et nolite quaerere Bethel, et in Galgala
nolite intrare, et in Bersabee non transibitis,
quia Galgala captiva ducetur, et Bethel inutilis erit.
Nolite quaerere (inquit) Bethel, in qua erat vitulus
aureus, et in Galgala idololatriae dedita nolite intrare,
et in Bersabee, hoc est ad puteum juramenti
non transibitis: ubi si quando errabat tribus Juda,
idola adorare consueverat.</p>
<p>Quaerite Dominum, et vivite, ne forte comburatur
ut ignis domus Joseph, et devorabitur, et non
erit qui exstinguat. Bethel, qui convertitis in absynthium
judicium, et justitiam in terra relinquitis.
Iste est ignis, qui succenditur non ab alio aliquo,
sed ab ipsis peccatoribus, de quo alibi Dominus dicit:
<nobr><sub></sub></nobr> Ambulate in lumine ignis vestri, et in flamma
quam succendistis.</p>
<p>Facientem Arcturum et Orionem, et convertentem
in mane tenebras, et diem in noctem mutantem,
qui vocat aquas maris, et effundit eas super
faciem terrae, Dominus nomen est ejus. Secundum
historiae veritatem Dominus, qui Creator est
omnium, comminatur captivitatem futuram super
Samariam, et depopulationem super potens regnum
affert. Arcturum vero et Orionem, Ecclesiam intellige,
sive omnes sanctos. In mane Dominus tenebras
convertit, cum populum gentium de infidelitatis
errore ad fidei lucem perduxit. Diem quoque in noctem
mutavit, quia populum Judaeorum de propria
justitia praesumentem, in caecitate cordis sui dereliquit.</p>
<p><nobr><sub></sub></nobr> Qui subridet vastitatem super robustum, et depopulationem
super potentem affert. Subridentem
Deum, irascentem significat, quia et nos quando
irascimur, interdum subridemus.</p>
<p>Odio habuerunt in porta corripientem, et loquentem
perfecte abominati sunt. Quae est porta,
in qua propheta redarguit delinquentes, nisi janua
vitiorum. Aut certe ipse propheta stat in porta, in
initiisque virtutum, et odio habetur ab his quos
corripit. Qui enim non recipit prophetam, non recipit
qui misit illum. Loquentem vero perfecte, Christum
Dominum accipi non dubium est.</p>
<p>Idcirco pro eo quod diripiebatis pauperem et praedam
electam tollebatis ab eo, domos quadro lapide
<nobr><sub></sub></nobr> aedificabitis et non habitabitis in eis: vineas amantissimas
plantabitis, et non bibetis vinum earum, quia
cognovi multa scelera vestra, et fortia peccata vestra.
Pauperem, Christum intelligi in membris suis non
absurdum est: hunc haeretici per occultas insidias
depraedari conantur. Hostes justi accipientes munus,
et pauperes in porta deprimentes. Ideo prudens
in tempore illo tacebit, quia tempus malum
est. Hostes justi, omnes inimici Christi intelliguntur.
Deteriores vero omnium haeretici comprobantur,
qui in portis fidei humiles Ecclesiae deprimere
conantur.</p>
<p>Quaerite bonum, et non malum, ut vivatis, et
erit Dominus Deus exercituum vobiscum, sicut dixistis.
<nobr><sub></sub></nobr> Odite malum, et diligite bonum, et constituite
in porta judicium, si forte misereatur Dominus Deus
exercituum reliquiis Joseph. Si enim quaesieritis
bonum, statim repellitis malum. Bonum vero ipse
Dominus est. Judicium vero in porta constituere est
iniquitate repulsa veritatem recipere. Vel certe in
portis judicium constituere est praesules ecclesiarum
intra sanctam Ecclesiam, quae est porta regni coelorum,
vera discretione boni ac mali populum docere.</p>
<p>Propterea haec dicit Dominus Deus exercituum
dominator: In omnibus plateis planctus, et in cunctis
quae foris sunt, dicetur, Vae, vae: et vocabunt
agricolam ad luctum, et ad planctum eos qui sciunt
plangere, et in omnibus viis erit planctus, quia
pertransibo in medio tui, dicit Dominus. Vastationem
<nobr><sub></sub></nobr> Judaeorum non solum in habitationibus eorum,
sed et in cunctis quae foris erant ventura, prophetavit.
Qui enim in Ecclesia fuerint, non audient vae,
sed poenarum est ultimum, sed si forte peccaverint,
assumetur super eos lamentum. Agricolae, et qui
norunt plangere, ecclesiastici viri sunt, qui ante
venturum judicium peccatores ad poenitentiam vocant.</p>
<p>Vae desiderantibus diem Domini. Ad quid eam
vobis? Dies Domini ista, tenebrae et non lux. Judaei
ut haeretici, sive plerique de Ecclesia, de justitia
fidentes, diem Domini, hoc est diem judicii, quasi
securi facinorum, desiderare profitentur quem timere
debuerant.</p>
<p>Quomodo si fugiat homo a facie leonis, et occurrat
<nobr><sub></sub></nobr> ei ursus, et ingrediatur domum, et innitatur
manu sua super parietem, et mordeat eum coluber.
Leo, vel ursus, seu coluber, hoc in loco diabolus intelligendus
est. Domus quoque unicuique delinquenti
propria conscientia est, in qua illi non est
bene.</p>
<p>Nunquid non tenebrae dies Domini, et non lux:
et caligo, et non splendor in ea? Odi et projeci festivitates
vestras, et non capiam odorem coetuum
vestrorum: quod si obtuleritis mihi holocaustomata et
munera, non suspiciam, et vota pinguium vestrorum
non suscipiam. Aufer a me tumultum carminum
tuorum, et cantica lyrae tuae non audiam, et revelabitur
quasi aqua judicium, et justitia quasi torrens
fortis. De Judaeorum victimis et haereticorum sacrificiis,
<nobr><sub></sub></nobr> quae a Deo non approbantur, dicit. Necnon
et cantica Levitarum, quibus laudabant Deum, tumultum
vocat, sonitumque confusum, similiter et
haereticorum. Judicium Dei atque justitiam, quam de
populo suo judicabit, patebit omnibus, et instar torrentis
fortissimi, quidquid arripuerit, secum trahit,
et si obstiterit, non patitur.</p>
<p>Nunquid hostias et sacrificium obtulistis mihi in
deserto quadraginta annis domus Israel? et portastis
tabernacula Moloch idolo vestro, et imaginem idolorum
vestrorum, sidus Dei vestri, quae fecistis vobis.
Et migrare vos faciam trans Damascum, dixit
Dominus Deus exercituum nomen ejus. Populus
Israeliticus idololatriae cultura illecebratus, et hoc
<nobr><sub></sub></nobr> quod Deo offerebant, quia non sponte, sed poenarum
metu coacti faciebant, pro non factis reputabantur.
Sidus vero stellam dicit, quae a Saracenis infidelibus
olim colebatur.</p>
<br> <h4><center>CAPUT VI. </center></h4>
<p>Vae qui opulenti estis in Sion, et confiditis in
monte Samariae, optimates capita populorum, ingredientes
pompatice domum Israel. Opulentos in
Sion, principes Judaeorum dicit, sive haereticorum
magistros, de propria justitia praesumentes, quasi in
monte Samariae fidentes. Hi sunt enim secundum
aliam editionem, qui spernunt Sion, hoc est Ecclesiam
Dei, dicit Dominus.</p>
<p>Transite in Chalane, et videte, et ite inde in
<nobr><sub></sub></nobr> Emath magnam, et descendite in Geth Palaestinorum,
et ad optima quaeque regna horum. Historialiter
principes Judaeorum, sive Ecclesiae divites increpat,
qui dissolute viventes, latiores vias hujus
mundi, per quas infideles ambulant, qui hoc
quod David in cultu Dei fecit, ipsi ad voluntatem et
luxuriam faciunt. Ipsi enim separati sunt in diis
Moloch, hoc est in die judicii, a societate sanctorum.
Si latior est terminus eorum termino vestro,
qui separati estis in diem malum, et appropinquastis
solio iniquitatis, qui dormitis in lectis eburneis,
et lascivitis in stratis vestris, qui comeditis agnum
de grege, et vitulos de medio armenti, qui canitis
ad vocem psalterii. Sicut David putaverunt se habere
vasa cantici, bibentes in phialis vinum, et optimo
<nobr><sub></sub></nobr> unguento delibuti, et nihil patiebantur super
contritione Joseph. Secundum tropologiam contra
haereticos sermo propheticus dirigitur, qui separati
sunt in die malo, hoc est praesenti in tempore, sive
in die judicii, a consortio Ecclesiae, qui cantica sua,
hoc est falsa praedicamenta Christi praedicationem
opinantur. Hos enim exhortatur sermo divinus, ut
mente tractent universarum gentium philosophias,
et reperiant angustiores terminos eorum sanctarum
Scripturarum terminis.</p>
<p>Quapropter nunc migrabunt in capite transmigrantium,
et auferetur factio lascivientium. Juravit
Dominus Deus in anima sua, dicit Dominus Deus exercituum.
Detestor ego superbiam Jacob, et domus
ejus odi. Secundum historiae veritatem de Judaeis
<nobr><sub></sub></nobr> dicit, qui in captivitatem transmigrati sunt. Et
tradam civitatem cum habitatoribus suis. Quod si
reliqui fuerint decem viri in domo una, et ipsi morientur,
et tollet eum propinquus suus, et comburet
eum ut efferat ossa de domo, et dicet ei, qui in penetralibus
domus est: Nunquid adhuc est apud
te? et respondebit, finis est. Secundum historiae
fidem eo tempore in populo Judaeorum impletum
esse comperimus, quando Hierusalem a Romanis
vastata est. Tropologice vero de haereticis intelligendum
est, in quorum conciliabulis si reliqui fuerint
decem viri, omnes morientur ea morte quae ducit ad
tartarum. Justorum ossa sepelient propinqui et domestici
eorum, de quibus dicitur: Sine mortuos ut
<nobr><sub></sub></nobr> sepeliant mortuos suos. Et ille qui foris est, et domum
non ingreditur, sed magis mortuos foras ejicit,
imperat ei qui comburit mortuos, et dissolvit in cineres,
et eorum ossa comminuit, ut taceat, et purissimum
Dei nomen mortuo ore non maculet, et
dicet ei: Tace, et non recorderis nominis Domini,
quia ecce Dominus mandavit, et percutiet domum
majorem in ruinis, et domum minorem in scissionibus.
Domum magnam, et domum minorem,
Judaicum populum significare putant, et Ecclesiam
ex gentibus congregatam. Quae Ecclesia si quando
peccaverit, et percutitur scissionibus haereticorum,
sicut populus Judaeorum convulsus est in ruinam.</p>
<p>Nunquid currere queunt in petris equi, aut
<nobr><sub></sub></nobr> arari potest in bubalis? Quoniam convertistis in
amaritudinem judicium, et fructum justitiae in absynthium?
Cum enim silvestres boves sunt indomiti
propter feritatem, et nolunt terram vomere
scindere, vos autem superbi atque elati, cum equi
et bubali naturam suam mutare non possint, mutastis
Dei culturam, ut dulce amarum faceretis.</p>
<p>Qui laetamini in nihilo, qui dicitis, nunquid non
in fortitudine nostra assumpsimus nobis cornua?
Ecce enim suscitabo super vos, domus Israel (dicit
Dominus Deus exercituum) gentem, et conteret vos
ab introitu Emath usque ad torrentem deserti.</p>
<br> <h4><center>CAPUT VII. </center></h4>
<p>Haec ostendit mihi Dominus Deus. Haec vox
<nobr><sub></sub></nobr> omnium superborum est, qui in fortitudine sua fisi,
temporalem potentiam, quam nonnisi a Deo accepissent,
habere poterant, suae virtuti magis quam
Deo ascribunt. Et ecce fictor locustae in principio
germinantium serotini imbris, et ecce serotinus
post tonsorem gregis. Et factum est cum consummasset
comedere herbam terrae, et dixi: Domine
Deus, propitius esto, obsecro. Quis suscitabit Jacob,
quia parvulus est? Fictor locustae et creator Deus
est. Hae veniunt in principio imbris serotini, hoc est
verno tempore quando cuncta virent. Has autem
locustas innumerabilis bruchus sequebatur, qui veniebat
post imbrem serotinum, et appellabatur tonsor,
vel tonsura gregis, qui duos reges Assyriorum atque
exercitum Chaldaeorum, qui Judaeorum gentem depopulati
<nobr><sub></sub></nobr> sunt, significasse non dubium est. Aliter:
Gog rex locustarum, qui secundum Septuaginta interpretes
positus est, interpretatur <em>tectum,</em> superba
quaedam et arrogans fortitudo Antichristi significatur,
qui in fine mundi cum innumerabili infidelium
multitudine veniens, velut in serotino, cunctam herbam
terrae, hoc est omnia infirma et tenera humani
generis consumptura est. Unde et propheta pro populo
Israel, quia parvulus est sensu, Deum interpellat,
ut, mutata sententia, saltem reliquiae ex eis
salventur.</p>
<p>Misertus est autem Dominus super hoc. Non
erit, dixit Dominus. Haec ostendit mihi Dominus
Deus, et ecce vocabit judicium ad ignem Dominus
<nobr><sub></sub></nobr> Deus, et devorabit abyssum multam, et comedit
simul partem, et dixi: Domine Deus, quiesce, obsecro.
Quis suscitabit Jacob, quia parvulus est? Misertus
est Dominus super hoc. Sed et istud non erit,
dixit Dominus Deus. Haec ostendit mihi Dominus
Deus. Judicium quippe ad ignem vocatur, cum
justitiae sententia ad poenam aeternae concremationis
ostenditur, et multam abyssum devorat, quia iniquas
atque incomprehensibiles hominum mentes concremat,
quae nunc coram hominibus etiam superborum
operum miraculis coruscant. Pars autem domus comeditur,
quia illos quoque gehenna devorat, qui
nunc se quasi in sanctis actibus de electorum numero
esse gloriantur.</p>
<p>Et ecce Dominus stans super murum litum, et
<nobr><sub></sub></nobr> in manu ejus trulla caementarii. Et dixit Dominus
ad me: Quid tu vides, Amos? Et dixi: Trullam caementarii.
Et dixit Dominus: Ecce ego ponam trullam
in medio populi mei Israel, non adjiciam ultra
superinducere eum, et demolientur excelsa idoli, et
sanctificationes Israel desolabuntur, et consurgam super
domum Jeroboam in gladio. Trulla caementarii
significat Domini protectionem, quam populo suo
Israel, quasi a priori aedificio abstulit. Adamas vero
lapis durissimus et indomabilis atque indecorus, praefigurat
Dominum atque Salvatorem nostrum, qui
cum in forma Dei esset, non rapinam arbitratus est
esse se aequalem Deo, sed semetipsum exinanivit formam
servi accipiens. Hic stat super murum adamantinum,
hoc est super incorruptum Ecclesiae aedificium.</p>
<p><nobr><sub></sub></nobr> Et misit Amasias sacerdos Bethel ad Jeroboam
regem Israel, dicens: Rebellavit contra te Amos in
medio domus Israel, non poterit terra sustinere universos
sermones ejus. Haec enim dicit Amos: In
gladio morietur Jeroboam, et Israel captivus migrabit
de terra sua. Et dixit Amasias ad Amos: Qui
vides, gradere, fuge in terram Juda, et comede ibi
panem, et ibi prophetabis, et in Bethel non adjicies
ultra ut prophetes, quia sanctificatio regis est, et
domus regni est. Omnia quae de Amasia et Jeroboam
et Israel in hac prophetia continentur, tropologice
ad haereticos transferenda sunt, quorum sacerdos
Amasias solet aliquando mittere ad Jeroboam
regem haereticorum atque patronum, et sanctos viros
<nobr><sub></sub></nobr> ac praecones fidei accusare apud eum, et jubere
doctoribus ne praedicent in Israel, ne contra regis
faciant voluntatem: quia Bethel, hoc est domus Dei,
et falsa Ecclesia sanctificatio regis sit et domus
regni. Solent enim dicere: Imperator nobis communicat,
et si quis ei restiterit, statim calumniatur.
<nobr><sub></sub></nobr> Ergo tu contra imperatorem facis, Augusti mandata
contemnis.</p>
<p>Et respondit Amos, et dixit ad Amasiam: Non
sum propheta, et non sum filius prophetae, sed armentarius
ego sum, vellicans sycomoros, et tulit me
Dominus cum sequerer gregem, et dixit ad me:
Vade, propheta ad populum meum Israel. Sycomoros
quidam ita disserunt, ut sycamina velint
appellare, genus arborum quae in Palaestina nascuntur
in campestribus, et agrestes afferunt fructus:
quae si non vellicentur, amarissimas cariculas faciunt,
et aquicelus corrumpitur. Nobis autem, quia solitudo
in quam morabatur Amos nullam hujuscemodi gignit
arborum, magis videtur rubos dicere, qui ferunt
mora, et pastorum famem ac penuriam consolantur.
<nobr><sub></sub></nobr> Sunt et alii qui sycomoros omnes fructuosas arbores
significasse astruunt.</p>
<p>Et nunc audi verbum Domini: Tu dicis, non
prophetabis super Israel, et non stillabis super domum
idoli; propter hoc haec dicit Dominus Deus:
Uxor tua in civitate fornicabitur, et filii tui et filiae
tuae in gladio cadent, et humus tua funiculo metietur,
et tu in terra polluta morieris, et Israel captivus
migrabit de terra sua. Hoc est quod apostolos
Scriptura fecisse commemorat; quando denuntiaverunt
eis scribae et Pharisaei, ne docerent in nomine
Jesu, et illi responderunt dicentes. Obedire oportet
Deo magis quam hominibus, quod etiam prophetam
Amos fecisse cognoscimus. Amasias quoque,
qui nunc gloriatur in sacerdotii potestate, moriatur
<nobr><sub></sub></nobr> in terra quae polluta est idolis, et non ante moriatur
nisi populum quem deceperat servientem videat
atque captivum. Amasias, qui interpretatur <em>robustus</em>
ac <em>rigidus,</em> eo quod rebellis sit et ferox, et ecclesiasticum
virum et vere prophetam vetet Dei proferre
sermonem, et errantem populum corrigere, arrogantiam
haereticorum praetendisse non dubium est.
Horum haereticorum uxor, hoc est falsa Ecclesia,
patebit omnibus fidelibus esse plebs adultera, et filii
ejus ac filiae quas male genuerunt in errorem, Domini
indignatione vel certe propria impietate feriantur.
Humus quoque illius et universa possessio erit
pars daemonum, et ipsi morientur in terra polluta,
quae habitatorem Deum non habet.</p>
<br> <h4><center>CAPUT VIII. </center></h4>
<p><nobr><sub></sub></nobr> Haec ostendit mihi Dominus Deus, et ecce uncinus
pomorum. Et dixit Dominus, Quid tu vides,
Amos? et dixi, Uncinum pomorum.</p>
<p><strong>(Hoc in loco exemplaria omnia, quorum nobis quidem
copia fuit, desiderant verba Haymonis, in capp.
VIII et IX.)</strong></p>


