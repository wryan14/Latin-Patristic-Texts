CAPUT PRIMUM 
Verba Amos, qui fuit in pastoralibus de Thecua,
quae vidit super Israel in diebus Oziae regis Juda, et
in diebus Hieroboam, filii Joas regis Israel, ante
duos annos terraemotus. Amos interpretatur populus
avulsus, Ozias vero imperium, vel fortitudo Domini,
Hieroboam autem indicatio, vel causa populi, sive
divisio populi, Joas Domini memoria, sive temporalitas.
Thecue vero, quae interpretatur tuba, vaticinia
significat prophetarum.
 Et dixit, Dominus de Sion rugiet, et de Hierusalem
dabit vocem suam. Et luxerunt speciosa pastorum,
et exsiccatus est vertex Carmeli. De Hierusalem,
ubi erat templum et Dei religio, unde
Christus ortus velut leo per Evangelicam praedicationem
dedit vocem. Speciosa pastorum, populus
Judaeorum, vertex Carmeli, templum seu regnum,
vel sacerdotium Judaeorum.
Haec dicit Dominus: Super tribus sceleribus Damasci,
et super quatuor non convertam eum, eo
quod contriverit in plaustris ferreis Galaad. Et mittam
ignem in domo Chazael, et devorabit Dominus
Benadab. Tria et quatuor scelera gentium, quae
series replicat, haec sunt: Primum itaque scelus est,
 quia omnes in Adam moriuntur. Secundum pro eo
quod insita naturae lege immemores rationis non
intellexerunt. Tertium quoque eorum, qui datae legi
non obediunt. Quartum inexpugnabile eorum qui
 in Christum non crediderunt. Post scelera vero gentium,
septimo in loco Juda de praevaricatione legis,
et octavo Israel de impietate, quam in Christo exercuerunt,
redarguit. Vel certe tria et quatuor scelera
sunt cogitare, consentire, facere, et non poenitere:
aut certe cogitare, loqui, agere, et peccatum suum
defendere. Primum peccatum est cogitasse quod malum
est, secundo cogitationibus acquievisse, tertio
opere perpetrasse: quartum, post peccatum suum
poenitentiam non egisse. Chazael interpretatur factura
Dei.
Et conteram vectem Damasci, et disperdam habitatorem
de campo idoli, et tenentem sceptrum de
domo voluptatis, et transferetur populus Syriae in
Cirenem, dicit Dominus. Damascus interpretatur
 sanguinem bibens, sive sanguinem probans, figura
hujus mundi.
Haec dicit Dominus: Super tribus sceleribus
Gazae, et super quatuor non convertam eum, eo quod
transtulerint captivitatem perfectam, ut concluderent
eam in Idumaeam, et mittam ignem in murum Gazae,
et devorabit aedes ejus, et disperdam habitatorem de
Azoto, et tenentem sceptrum de Ascalone. Et convertam
manum meam super Accaron, et peribunt
reliqui Philistinorum, dicit Dominus Deus. Gaza
interpretatur fortitudo ejus. Haec dicit Dominus:
Super tribus sceleribus Tyri et super quatuor non
convertam eum, eo quod concluserint captivitatem
perfectam in Idumaea, et non sint recordati foederis
 fratrum. Tyrus interpretatur tribulatio sive coangustans.
Significat perversae doctrinae haereticorum
dogmata, quae capere nititur veritatem, et concludere
eam in terrenis sensibus.
Et mittam ignem in murum Tyri, et devorabit
aedes ejus. Ignem haereticorum impietatem significare
videtur, quae eorum significat congregationes,
velut murum sive aedes, id est conscientias eorum
devorat. Potest et futuram significare damnationem.
Haec dicit Dominus: Super tribus sceleribus
Edom, et super quatuor non convertam eum, eo
quod persecutus sit in gladio fratrem suum, et violaverit
misericordiam ejus, et tenuerit ultra furorem
suum, et indignationem suam servaverit usque in
finem. Edom, qui interpretatur sanguineus sive
 terrenus, significat populum Judaeorum et haereticos
persequentes fratrem suum, hoc est Christum in
membris suis.
Mittam ignem in Theman, et devorabit aedes
Bosrae. Mittet Dominus ignem in Theman, hoc est
in deserta siccaque Judaea, ut omni sensu litterae
concidente, superaedificetur Ecclesia Christi Domini
fundamentis.
Haec dicit Dominus: Super tribus sceleribus filiorum
Ammon, et super quatuor non convertam eum,
eo quod dissecuerit praegnantes Galaad, ad dilatandum
terminum suum. Et succendam ignem in murum
Rabah, et devorabit aedes ejus in ululatu in die belli,
et in turbine in die commotionis. Et ibit Melchom in
captivitatem, ipse et principes ejus simul, dicit Dominus.
 Galaad namque acervus testimonii interpretatur.
Et quia cuncta simul congregatio Ecclesiae
per confessionem servit testimonio veritatis, non
incongrue per Galaad Ecclesia exprimitur, quae opere
cunctorum fidelium de Deo quae sunt vera testantur.
Praegnantes autem vocantur animae quae intellectum
Verbi ex divino amore concipiunt, si ad perfectum
tempus veniant, conceptam intelligentiam operis
ostensione pariturae. Secuerunt ergo praegnantes Galaad
haeretici ad dilatandum terminum suum, quia
nimirum mentes fidelium, quae jam aliquid de veritatis
intellectu percipiunt, perversa praedicatione
perimunt, et scientiae sibi nomen extendunt, dum
parvulorum corda jam de Verbi conceptione gravida,
erroris gladio scindunt, et quasi doctrinae sibi opinionem
 faciunt.