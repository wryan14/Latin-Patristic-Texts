CAPUT II. 
Haec dicit Dominus: Super tribus sceleribus
Moab, et super quatuor non convertam eum, eo quod
incenderit ossa regis Idumaeae usque ad cineres, et
mittam ignem in Moab, et devorabit aedes Carioth,
et morietur in sonitu Moab in clangore tubae, et
disperdam judicem de medio ejus, et omnes principes
ejus interficiam cum eo, dicit Dominus.
Moab, qui interpretatur ex patre, hoc est, diabolo.
Carioth vel Cariathiarim, vertitur in lingua nostra,
villa sylvarum, quia Judaei vel haeretici, quorum
figuram Moab iste gestavit, ossa regis Idumaeae, hoc
 est Christi electos, sive sensus spirituales in divinis
libris per carnalem intellectum comminuunt, atque
in favillam redigunt.
Haec dicit Dominus: Super tribus sceleribus
Juda, et super quatuor non convertam eum, eo quod
abjecerint legem Domini, et mandata ejus non custodierint.
Deceperunt enim eos idola sua, postquam
abierunt patres eorum. Et mittam ignem in Judam,
et devorabit aedes Hierusalem. Quod de Juda dicitur,
refertur ad Ecclesiam, quae est vera confessio.
Et in eo arguitur quod legem Domini contempserit,
et ejus mandata non fecerit.
Haec dicit Dominus: Super tribus sceleribus
Israel, et super quatuor non convertam eum, eo
quod vendiderit pro argento justum, et pauperem
 pro calceamentis; qui conterunt super pulverem
terrae capita pauperum, et viam humilium declinant.
Hoc de Christo, quem Judaei vendiderunt
argento, recte intelligendum est. Capita pauperum
Judaei et haeretici super pulverem terrae convertunt,
quia sensus humilium fidelium in terreno intellectu
comminuunt, et viam humilium illam, quam dixit:
Ego sum via et veritas et vita, declinant, quia
per eam ambulare contemnunt. Et filius ac pater
ejus ierunt ad puellam, ut violarent nomen sanctum
meum. Pater, populus Judaeorum; filius vero populus
est Christianus. Ille autem cum patre ad
puellam ingreditur, qui veniens ad Ecclesiam, legem
cum Evangelio servare vult, ac per hoc committit
stuprum, et violat nomen Dei.
 Et super vestimentis pignoratis accubuerunt
juxta omne altare, et vinum bibebant damnatorum
in domo Dei sui. Tantus enim apud sacerdotes Judaeorum
erat contemptus in Deum, ut vestimenta
sua, in quibus dormierant, vel in quibus fornicabantur,
juxta altare funibus terrae tenderent et facerent
velamina, post quae fornicantes in templo nullus
posset aspicere.
Ego autem exterminavi Amorrhaeum a facie
eorum, cujus altitudo cedrorum, altitudo ejus, et
fortis ipse quasi quercus, et contrivi fructum ejus
desuper, et radices ejus subter. Ego sum qui ascendere
vos feci de terra Aegypti, et eduxi vos in deserto
quadraginta annis, ut possideretis terram Amorrhaei,
et suscitavi de filiis vestris in prophetas, et de
 juvenibus vestris Nazarenos. Nunquid non ita est
filii Israel, dicit Dominus? Et propinabatis Nazaraeis
vinum, et prophetis mandabatis dicentes: Ne prophetetis.
Hoc secundum historiam tempore illo impletum
est, quando extirpatis septem gentibus de
terra Chananaeorum, populus Judaeorum sedibus potiti
sunt.
Ecce ego stridebo super vos, sicut stridet plaustrum
onustum feno. Quia enim fenum est vita
carnalium, sicut scriptum est: Omnis caro fenum,
in eo quod Dominus vitam carnalium tolerat, more
plaustri fenum se portare testatur. Cui sub feni
onere stridere, est pondera et iniquitates peccantium
conqueri.
 Et peribit fuga a veloce, et fortis non obtinebit
virtutem suam, et robustus non salvabit animam
suam, et tenens arcum non stabit, et velox pedibus
non salvabitur, et ascensor equi non salvabit animam
suam, et robustus corde inter fortes nudus
fugiet in die illa, dicit Dominus. Hoc secundum
historiae fidem tunc impletum est, quando ob meritum
peccatorum Assyriis vel caeteris gentibus in direptionem
sunt traditi. Generaliter vero super omnes
delinquentes hoc quod minatur, in die judicii venturum
est