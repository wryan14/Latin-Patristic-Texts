CAPUT II. 
Super custodiam meam stabo, et figam gradum
super munitionem, et contemplabor ut videam quid
dicatur mihi, et quid respondeam ad arguentem me.
Conquestus fuerat primo propheta, et responderat ei
Dominus dicens: Aspicite in gentibus, etc. Ad
quam Domini responsionem temperavit quaestionem,
tanquam superioris dicti agens poenitentiam, et blandiendo
dicit: Deus meus sancte meus, non moriemur,
nihilominus tamen idipsum, licet cum veneratione
quadam, sciscitatus est. Mundi sunt oculi
tui, ut non videant malum. Quare non respicis super
inique agentes, etc. Nunc vero dicit exspectare se
quid Dominus respondeat, ut quod dictum fuerat,
 omnibus dicatur. Super custodiam meam stabo,
hoc est, in sublimitate et celsitudine prophetiae meae,
ut videam post eversionem templi et civitatis, ac populi
captivitatem, quid sequatur.
Et respondit mihi Dominus, et dixit: Scribe visum,
et explana eum super tabulas, ut percurrat qui
legerit eum, quia adhuc visus procul, et apparebit
in finem, et non mentietur. Secundum quod Dominus
per Isaiam dixerat: Adhuc te loquente, dicam
ecce adsum, nunc Dominus respondet, et praecipit
prophetae ut scribat visum, id est prophetiam,
et explanet eum, id est diligenter et manifeste scribat
in tabulis cordis, juxta Apostolum, qui loquitur ad
Corinthios: Epistola nostra vos estis scripta in
 cordibus nostris. Et hoc ideo, quia adhuc visio
procul est, in tempore constituto, et cum finis rerum
advenerit, probabitur vera fuisse visio. Manifeste
autem prophetia haec de adventu Christi est, et
quaestio illa soluta est, quam propheta fecerat, cur
mali dominarentur, quia videlicet iniquitas tam diu
regnatura esset in mundo, et spiritualis Nabuchodonosor
homines quasi pisces capturus, donec ille per
incarnationem veniat. Si moram fecerit, exspecta
illum, quia veniens veniet, et non tardabit. Si
(inquit) pro ardore implendae visionis moram tibi
facere visus fuerit ille qui veniet, noli desperare, sed
exspecta patienter, quia veniens veniet, et non tardabit.
Ecce qui incredulus est, non erit recta anima
ejus in semetipso. Justus autem in fide sua vivet.
 Si quis incredulus est hujus promissionis, et fluctuat,
dubitans venturum hoc quod videt morari, non erit
recta anima ejus, sed infidelitatis fortitudine depravabitur.
Alia translatio dicit: Non placebit animae
meae, id est displicebit mihi. Si autem ille displicet,
qui non credit, ergo justus qui crediderit meae promissioni,
vivet in fide sua.
Et quomodo vinum decipit potantem, sic erit vir
superbus, et non decorabitur, qui dilatavit quasi
infernus animam suam, et ipse quasi mors non adimpletur.
Et congregabit ad se omnes gentes, et coacervabit
ad se omnes populos. Nunquid non omnes
isti super eum parabolam sument, et loquelam
aenigmatum ejus? Et dicetur, vae ei qui multiplicat
non sua. Hic jam manifeste Nabuchodonosor pronuntiatur
 interitus. Sicut (inquit) vinum potantem
inebriat, ut neque pes, neque mens suum teneat
officium, sic vir superbus, vel generaliter omnes,
vel specialiter Nabuchodonosor non decorabitur, nec
voluntatem suam perducet ad effectum. Quasi mors
enim et inferus non satiatur occisis, et omnia rapiens,
nullum suae avaritiae finem ponit. Usquequo
et aggravat contra se densum lutum? Et specialiter
contra Nabuchodonosor, et generaliter contra omnes
avaros sermo dirigitur. Omnis avarus non sua multiplicat,
quia divitiae quas per fas et nefas coadunat,
cum eo perseverare non possunt, sed ad alios possessores
transeunt. Pulchre autem nimias divitias
densum lutum appellavit, quia animae sinceritatem
confundunt, et gravissimo iniquitatis pondere mentem
 premunt.
Nunquid non repente consurgent qui mordeant
te, et suscitabuntur lacerantes te, et eris in rapinam
eis? Quia tu spoliasti gentes multas, spoliabunt te
omnes qui reliqui fuerint de populis, propter sanguinem
hominis et iniquitatem terrae, civitatis et omnium
habitantium in ea. Medos et Persas insinuat,
qui, contra Babyloniorum regnum consurgentes, primo
momorderunt, detrahentes luxuriae eorum, postea
laceraverunt et discerpserunt, interfecto Balthasar
et omnibus regni principibus dispersis. Tunc fuit eis
in rapinam vastator totius orbis, et spoliatus est ab
omnibus populis, qui ejus crudelitatem evadere potuerunt.
Hoc autem veniet, ait, propter sanguinem
 hominis, id est Judae, et iniquitatem terrae, subaudis
Israel civitatis, id est Hierusalem, et omnes habitantes
in ea, omnem populum designans. Illud autem quod
supra positum est, usquequo, vel increpantis est
vox, vel ad prophetae affectum respicit, desiderantis
citum malitiae et superbiae interitum.
Vae qui congregat avaritiam malam domui suae,
ut sit in excelso nidus ejus, et liberari se putat de
manu mali. Adhuc contra impium regem loquitur,
qui congregat avaritiam malam domui suae, nec intelligit
divitias ex malo quaesitas, causam sibi esse
ruinae; simulque arguitur superbiae, quod ad avium
similitudinem in excelso posuerit nidum suum, arbitrans
posse se liberari de manu mali, id est nunquam
se venturum in hostium potestatem. Malam
 autem dicit avaritiam pecuniae et divitiarum, quia
est et bona avaritia, id est cupiditas spiritualium
divitiarum sapientiae et scientiae Dei, licet aut raro,
aut nunquam nomen avaritiae in bono positum
legatur.
Cogitasti confusionem domui tuae. Dum (inquit)
ponis in excelso nidum tuum, nihil aliud egisti, nisi
cogitasti confusionem tibi et posteris tuis, quia haec
sollicitudo finem habebit ignominiam. Concidisti
populos multos, et peccavit, anima tua. Quia lapis
de pariete clamavit, et lignum quod inter juncturas
aedificiorum est, respondebit. In hoc (inquit) quod
plurimos occidisti, in tuam ipsius animam desaevisti,
et in tantam crudelitatem exarsisti, ut lapides destructarum
civitatum et ligna eversorum ac combustorum
 parietum, contra tuam crudelitatem clamarent.
Lignum autem quod inter juncturas est, illud
historialiter designat lignum, quod ad continendos
parietes, in medio structurae poni solet. Notandum
quod in LXX Interpretibus habetur, Scarabaeus de
ligno clamabit, muscam juxta litteram designans, quae
solet in juncturis parietum in hieme vel in tempestate
latere; ut sit sensus: Etiam muscae in foraminibus
lignorum absconditae, contra tuam superbiam
et avaritiam clamabunt.
Vae qui aedificat civitatem in sanguinibus, et
praeparat urbem in iniquitate. Adhuc contra Nabuchodonosor
sermo contexitur, eique dicitur: Vae
quod aedificaverit Babylonem in sanguinibus et mortibus,
et moenia illius in iniquitate construxerit.
 Nunquid non haec, subaudis quae dicuntur, a
Domino sunt exercituum? Non (inquit) attendatur
persona loquentis, ne ex utilitate personae putentur
contemnenda esse quae dicuntur. Domini enim sunt
verba quae a prophetis dicuntur. Laborabunt enim
populi in multo igni, et gentes in vacuum, et deficient.
Incensa Babylone, frustra laborabunt ut
exstinguant ignem, et nitentur in nihilum. Deficient
enim populi Chaldaici, et lassabuntur, nec poterunt
semel accensum ignem exstinguere.
Quia replebitur terra ut cognoscat gloriam Domini,
quasi aquae operientes mare. Cum Babylon
fuerit eversa, manifesta fiet omnibus potentia Dei,
et sicut aquae fundum maris contegunt, sic universa
 terra gloria Domini replebitur. In quibusdam codicibus
legitur negative, Non sunt haec a Domino exercituum;
et est sensus: Talis aedificatio, quae fit in
sanguinibus et iniquitate, non est a Domino.
Vae qui potum dat amico suo, mittens fel suum et
inebrians, ut aspiciat nuditatem ejus. Tradunt
Hebraei hoc loco rem fabulosam magis quam veram:
Sedecias (inquiunt) rex captus est a Nabuchodonosor
in Reblatha, quae est Antiochia, et erutis
oculis ductus est in Babylonem: ubi cum quadam
die convivium regifico luxu celebraret, jussit ibi Sedeciae
dari poculum, quo venter potantis solveretur
in fluxum, sicque introductum, ante ora potantium
compulsum, in ventris stercore fuisse pollutum; et
hoc est quod dicitur: Vae qui potum dat amico,
 etc. quod videlicet rex potentissimus quondam,
ad tantum dedecus sit adductus. Unde minatur ei
Deus, quod ipse quoque bibiturus sit hujuscemodi
potionem. Sed melius hoc non de cathartica potione,
verum de malis quae passurus erat Nabuchodonosor,
intelligimus. Calix enim vel potio in Scripturis passionem
vel afflictionem solet designare. Invehitur
ergo propheta contra regem impium, quod oblitus
suae conditionis, et quasi ipse non esset homo, nec
posset pati quae aliis inferebat, inebriaret omnes homines
felle et amaritudine malorum, ut eorum nuditatem
(hoc est, ignominiam) aspiceret, ut ex illorum
miseria suam exaggeraret potentiam. Est autem
metaphora ebrii hominis, quod sicut ille nudatur,
ejusque ignominia conspicitur, ita Nabuchodonosor
 inebriaverit omnes calice furoris, cunctosque spoliatos
dimiserit, et quondam gloriosos ad ultimam
redegerit servitutem. Hoc est enim repletus est,
subaudis amicus.
Ignominia pro gloria. Bibe tu quoque et consopire,
circumdabit te calix dexterae Domini, et vomitus
ignominiae super gloriam tuam. Quia (inquit)
plurimos inebriasti, bibe tu quoque de calice Domini.
Inebriaberis calice, id est suppliciis dexterae
Domini, et omnia quae absorbueras egeres, et de
sublimi gloria ad extrema venies mala.
Quia iniquitas Libani operiet te. Libanus pro
templo ponitur, quod de lignis Libani aedificatum
est. Hinc alius propheta dicit: Aperi, Libane, portas
tuas. Dicit ergo quod iniquitas Libani, id est
 eversio templi et vastatio sanctuarii, eum depopulabitur
et vastabit. Servat autem metaphoram, quia
Libanum pro templo dixerat, ponit animalia pro
sacrificiis et hostiis, dicens: Et vastitas animalium,
id est devastatio sacrificiorum quae in templo
offerebantur, deterrebit eos, id est Babylonios,
quia injuria templi et sacrificiorum, quae jam cessaverant
offerri, deterruit eos et perdidit. De sanguinibus
hominum, id est propter interfectionem
hominum et propter iniquitatem terrae repromissionis
et civitatis Hierusalem. Et omnium
habitantium in ea. Juxta tropologiam increpabantur
haeretici, quod omnes inebrient amaris et perversis
dogmatibus, dantes amico, id est socio in fide, potum
 non de fonte Siloa, id est missi, Christi videlicet,
quem Deus Pater in mundum misit, sed de rivo
Aegypti tenebrarum et moeroris. Unde et ipse rivus
recte Sior, id est turbidus et coenosus vocatur. Dicitur
ergo illis, quod ipsi quoque pro gloria replendi
sint ignominia, cum eorum perversa doctrina fuerit
revelata, et Ecclesiastica censura damnata. Operiet
autem eos vastitas Libani. Libanus quippe graece
thus dicitur. Thure vero munditia orationis exprimitur.
Vastitas ergo Libani eos operiet, quia eorum
oratio, quod est speciale Dei sacrificium, vertetur
illis in damnationem, juxta quod Psalmista de Juda
dixit: Oratio ejus fiat in peccatum.
Quid prodest sculptile, quia sculpsit illud fictor
suus, conflatile, et imaginem falsam, quia speravit
 in figmento fictor ejus, ut faceret simulacra muta?
Miratur propheta regis Nabuchodonosor stultitiam,
quia jusserat fieri statuam auream, habens fiduciam in
simulacro quod finxerat, cum utique nihil ei prodesse
posset. Inter sculptile et conflatile hoc distat,
quia sculptile est ligni vel marmoris, conflatile vero
metallorum, quae possunt solvi igne et conflari, quod
non solum de idololatris, sed et de haereticis accipi
potest, quorum sculptilia sunt prava dogmata, quae
ipsi confingunt, et pro veritate venerantur et adorant
falsitatem.
Vae qui dicit ligno: Expergiscere; Surge, lapidi
tacenti. Nunquid ipse docere poterit? Hoc generaliter
adversus omnes dicitur qui idola venerantur.
Vae enim aeternum erit ei qui materiem ligni vel
 lapidis, sive cujuscunque metalli pro deo colit, et
invocans dicit: Expergiscere, cum forma tantum
sit inanimata. Nam eidos Graece vel idea, forma dicitur:
inde diminutive idolum, formula vocatur.
Nunquid ipse lapis quem invocas, docere te poterit
et praedicere ventura? Ecce iste coopertus est auro
et argento. Quasi ostendentis est: Ecce iste lapis
quem adoras, o idololatra, coopertus est et oblitus
auro. Et omnis spiritus, id est flatus vitalis,
non est in visceribus ejus, id est idoli vel lapidis.
Dominus autem, quem veri adoratores adoramus,
in templo sancto suo. Sileat a facie ejus omnis
terra. Non in manufacto subaudis templo, sed
vel in coelis, vel in unoquoque sanctorum, juxta
Apostolum dicentem: An nescitis quoniam templum
 Dei estis, et Spiritus Dei habitat in vobis?
Sive Dominus in templo sancto suo, hoc est,
Filius in Patre: vel in templo suo, in universitate
mundi continens et regens omnia. In ipso enim
vivimus, movemur, et sumus. Est ergo Deus in
mundo, non loco inclusus, sed sua majestate illocaliter
implens omnia, currens per omnia, circumplectens
omnia.
Oratio Habacuc prophetae pro ignorantiis. Quia
supra temere causatus fuerat cum Domino, dicens:
Usquequo, Domine, clamabo et non exaudies, et post
pauca, Quare non respicis super iniqua agentes;
audierat quoque Dominum respondentem, et didicerat
Nabuchodonosor vel etiam diabolum ad hoc
 positos, et forte fundatos, ut per eos judicentur et
puniantur peccatores, nunc agit poenitentiam, et
plangit quod temere sit locutus, poscitque veniam
ignorantiae, et hoc est quod scribitur in titulo, Pro
ignorantiis. Nam et David rogat Dominum, Delicta
juventutis meae et ignorantias meas ne memineris.
Quidam putant hoc quod dicitur, Pro
ignorantiis, hoc ostendere quod propheta oret
Deum pro humanis erroribus et ignorantia, ut sublata
erroris caligine, lux vera patescat