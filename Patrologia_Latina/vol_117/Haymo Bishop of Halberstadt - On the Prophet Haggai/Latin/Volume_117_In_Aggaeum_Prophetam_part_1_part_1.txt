IN AGGAEUM PROPHETAM.  
 Aggaeus propheta, festivus vel solemnis interpretatur;
 vaticinatus est restaurationem templi Domini,
et contritionem gentium, et mundi commotionem,
et sub figura Zorobabel, Christi praedicit adventum.
Fuit autem unus ex illis qui nuper reversi fuerant
de captivitate Babylonis sub Zorobabel et Jesu sacerdote
et Esdra, nondum reaedificata Hierusalem
nec templo Domini. Habitabat autem populus in
domibus concavis et humilibus, quapropter ad eos
non fit sermo Domini. Indigni enim erant ut ad eos
fieret, qui nullam habebant curam templi reaedificandi,
humili et campestri habitatione contenti, et
erant sub Dario Persarum rege, qui interpretatur
generatio non facta, sive, qui fuerint, eos designans
qui carnis operibus et libidini serviunt. Talem regem
merebatur habere populus qui sine templo
 Dei erat, et non in monte Sion, sed deorsum habitabat.