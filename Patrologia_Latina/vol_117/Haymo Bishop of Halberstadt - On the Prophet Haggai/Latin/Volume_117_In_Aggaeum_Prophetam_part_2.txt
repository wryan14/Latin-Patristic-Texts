CAPUT PRIMUM. 
In anno secundo Darii, regis Persarum in
mense sexto, in die una mensis, factum est verbum
Domini in manu Aggaei prophetae. Binarius numerus
frequentissime in malam ponitur significationem.
Dividit enim primam unitatem, et idcirco copulam
conjugalem sive discordiam designat. In Genesi
quoque cum in aliorum omnium dierum consummatione
dicatur: Vidit Deus quod esset bonum
in secundi diei fine non habetur. In sexto quoque
mense nulla est legalis solemnitas, sicut in aliis, quoniam
servitutis opera et labores designat. Recte ergo
et in anno secundo Darii, et in sexto mense fit sermo
 Dei ad Aggaeum, propter supra dictas causas, quoniam
templum non habebant, et in concavis habitabant,
et quia sub Dario carnis operibus serviebant.
Quia vero jam altare aedificatum erat, et fundamenta
templi jactata, idcirco in una die mensis, factum est
verbum Domini, ut illi relinquentes secundum annum
Darii, reverterentur ad unitatem Dei. Quod vero
dicitur, Factum est verbum Domini in manu
Aggaei, ostendit eum bona habuisse opera, atque in
eis factis requievisse verbum Dei. Aggaeus interpretatur
festivus. Ex quo innuitur quia qui solemnitates
Domini non in fermento malitiae et nequitiae sed in
azymis sinceritatis et veritatis studet celebrare, hic
talis potest sermonem Dei recipere. Ad Zorobabel
filium Salathiel ducem Juda, et ad Jesum filium Josedech
 sacerdotem magnum, dicens. Salathiel iste,
 cujus filius dicitur fuisse Zorobabel, filius fuit Jechoniae
regis, qui in Babylonem ductus est. Interpretatur
autem Zorobabel fluxus adjacens, sive expositus,
vel ortus in Babylone, sive princeps in Babylone.
Significat Christum Jesum, qui aedificavit templum
Deo Patri, de vivis lapidibus, hoc est utriusque
testamenti fidelibus. Ipse quasi largissimae fluxus
venae expositus est nobis ad bibendum. Sed ut hunc
possimus bibere, a Deo debemus petere, quod innuit
Salathiel pater ejus, qui interpretatur petitio Dei.
Hic natus est in Babylone, et Christus Dei Filius in
confusione hujus mundi incarnatus apparuit, ut nos
qui in captivitate peccati tenebamur eriperet, et ad
promissionis terram reduceret. Factus est sermo
Domini ad Zorobabel, factus est et ad Jesum sacerdotem
 magnum. Historialiter vero duo fuerunt homines,
unus de tribu Juda et de stirpe regia, alter
de tribu sacerdotali. Mystice vero unum eumdemque
designavit Christum, qui est verus rex et magnus sacerdos,
cujus typum secundum quod rex est, gerebat
Zorobabel: secundum quod sacerdos, typum ejus
portabat Jesus, qui erat filius Josedech, id est, Dominus
justus. Deus enim Pater justus et sanctus
est, cujus est Filius Jesus Christus, Dominus et Salvator
noster.
Haec ait Dominus exercituum, dicens: Populus
iste dicit: Nondum venit tempus domus Domini aedificandae.
Non hoc Zorobabel, nec Jesus sacerdos
magnus dicebat, sed populus qui de captivitate reversus,
adhuc sub Dario erat. Sic spiritualiter omnis
 qui servit voluptatibus carnis, non vult ultra intra
sedem pectoris sui aedificare templum Domino pudicitiae.
Potest hoc et ad Judaeos hujus temporis referri,
qui pro Christo Antichristum exspectant, et dicunt
nondum esse tempus Ecclesiae, quia nondum
venit Christus.
Et factum est verbum Domini in manu Aggaei
prophetae, dicens: Nunquid tempus vobis est ut habitetis
in domibus laqueatis, et domus ista deserta?
Contra hoc quod populus dicebat, nondum venit
tempus domus Domini aedificandae, profertur responsio
Domini. Ergo neque tempus est ut vos habitetis
in compositis et ornatis domibus, quae non solum
ad usum sunt, sed ad delicias. Et dicitis nondum
esse tempus ut mea domus aedificetur, in qua
 fuerunt sancta sanctorum et Cherubin, quae nunc
squalet solitudine, torretur aestu, perfunditur pluviis.
Et nunc, haec dicit Dominus exercituum: ponite
corda vestra super vias vestras. Quia (inquit) dicitis:
Nondum est tempus aedificandae domus Domini;
considerate quae fecistis, et quae passi estis.
Omnis enim labor vester nullum potuit habere proventum.
Seminastis multum, et intulistis parum, et multum
minus quam severatis, collegistis. Non tamen
potestis dicere: Ideo famem secutam, quod in exercenda
terra agricola cessaverit. Comedistis, et non
estis satiati; bibistis, et non estis inebriati; operuistis
vos, et non estis calefacti. Et qui mercedes congregavit,
 misit eas in sacculum pertusum. Non
tamen potestis dicere voluntarium fuisse jejunium,
sed quia parvos fructus congregaveratis in horrea.
Vinum bibistis, sed non tantum quod sufficeret ad
exhilaranda corda potantium. Ipsum quoque vestimentum
non potuit frigus pellere aut calefacere. Si
quis autem mercedes congregaverat, sive in negotiatione,
seu mercenaria manu, frustra laboravit,
quia omnes pecuniae defluxerunt, veluti in pertusum
sacculum missae. Spiritualiter illi corda super vias suas
ponunt, qui absque judicio discretionis nihil faciunt,
qui ante mentis oculos lucernam verbi Dei semper
habent. Multum autem seminat, sed parum colligit,
qui in praedicationis opere assidue laborat; sed minimum
ex auditorum fide et operatione fructum percipit,
 dum eos verbo et exemplo scandalizatos ostendit.
Comedit, et non saturatur; bibit, et non inebriatur,
qui recta quae novit, non operatur. Hinc
Salomon dicit: Justus comedit, et replet animam
suam, venter autem impiorum insaturabilis. Congregatas
vero mercedes in pertusum sacculum mittit,
qui virtutum opera propter ostentationem vanae gloriae
peragit, vel qui de rapinis eleemosynam indigentibus
tribuit. Operitur autem, et ex calore non
fovetur, qui divinam sapientiam, qua ornetur et a
malitiae frigore defendatur, accipit, sed tepide et
desidiose eam exsequendo, caloris illius gratia privatur.
Haec dicit Dominus exercituum: Ponite corda vestra
super vias vestras. Ascendite in montem, portate
 lignum, et aedificate domum. Considerate (inquit)
cuncta quae geritis, et relicta cura vestrarum
domuum, ascendite in montem Libanum, praecidite
ligna, et aedificate domum meam. Et acceptabilis
mihi erit, et glorificabor, dicit Dominus. Quid
autem ligna tantum, non lapides jubet afferri, illud
est quod Hebraei dicunt, quia post incensum templum
parietes remanserant, et idcirco ligna tantum
ad contignanda necessaria erant: Mystice, in montem
ascendere, est altitudinem divinae contemplationis
virtutum profectibus scandere, ac testimonia
Scripturarum quaerendo incidere, ut inde aedificetur
templum acceptabile Domino.
Respexistis ad amplius, et ecce factum est minus,
 et intulistis in domum, et exsufflavi illud.
Dicam (inquit) aliud, quod vobis accidit. Cum jam
metendi tempus instaret, et frumenta vos in manibus
tenere putaretis, messuistis vacuos culmos, et
inanes stipulas sine granis congregastis. Sed et hoc
quod de magnis acervis modicum fuerat electum,
cum intulissetis in domos vestras, efflavi illud, et ex
mea virtute dispersum et ad nihilum redactum est.
Spiritualiter illi ad amplius respiciunt, et minora
recipiunt, qui de suis operibus gloriantes, aeternam
mercedem sibi falso a Domino pollicentur. Quam
ob causam dicit Dominus exercituum, quia domus
mea deserta est, et vos festinatis unusquisque in
domum suam. Mystice illi in domum suam deserta
domo Dei festinant, qui mundanis cupiditatibus capti,
 et terrenis actibus occupati, templum Dei construere
negligunt.
Propter hoc, super vos prohibiti sunt coeli ne darent
rorem, et terra prohibita est ne daret germen
suum. Non solum (inquit) coeli pluviam non dederunt,
sed nec rorem quidem matutinum, ut arentes
agri modico saltem humore temperarentur. Typice,
coeli sunt apostoli, rorem et pluviam doctrinae coelestis,
terrae, id est auditorum cordibus infundentes.
Prohibiti sunt coeli ne darent rorem, quando
perfidis Judaeis verbum salutis spernentibus praeceptum
est apostolis, ut, euntes in mundum universum,
praedicarent gentibus.
Et vocavi siccitatem super terram, et super
montes, et super triticum, et super vinum, et super
 oleum, et quaecunque profert humus, et super homines,
et super jumenta, et super omnem laborem manuum.
Vocatur siccitas primo super terram, deinde
super omnia quae profert humus, ad ultimum super
homines et super jumenta, quia, praecedente fame,
profecto super homines et jumenta mors venit, sicque
idem gladius quaecunque manus hominum laboraverat,
consumit.
Et audivit Zorobabel, filius Salathiel, et Jesus,
filius Josedech, sacerdos magnus, et omnes reliquiae
populi vocem Domini Dei sui, et verba Aggaei prophetae,
sicut misit eum Dominus Deus eorum ad ipsos,
et timuit populus a facie Domini. Diligenter attendendum,
quod non Zorobabel nec Jesus sacerdos
timuisse dicuntur, sed populus timuit a facie Domini,
 uterque enim Christum significat, qui est rex et
sacerdos in duabus naturis Dei et hominis et una
persona. Audientibus ergo Zorobabel et Jesu magno
sacerdote verba Domini, timuit sola multitudo, quae
necdum in virum perfectum evaserat, a facie Domini,
id est indignatione ejus, quoniam vultus Domini
super facientes mala.
Et dixit Aggaeus, nuntius Domini de nuntiis Domini,
populo dicens. Ex hoc loco quidam sumpserunt
errorem, putantes Aggaeum angelum natura
fuisse, et quadam divina dispensatione humanum
corpus assumpsisse, propter hoc quod dicitur: Dixit
Aggaeus, nuntius Domini. Hoc idem et de Malachia,
et de Joanne Baptista opinantur. Sed sciendum, natura
 eos homines fuisse, officio vero angelos, id est
nuntios, qui populis Dei voluntatem annuntiabant.
Hic ergo propheta nuntius dicitur, id est angelus,
quoniam typum gestabat Domini Salvatoris, qui et
ipse magni consilii angelus dicitur. Quod autem dicit:
Nuntius Domini de nuntiis Domini, tale est
ac si diceret, propheta de prophetis. Ego vobiscum,
dicit Dominus. Non hoc ad Zorobabel nec ad Jesum
dicit, sed ad populum qui timuerat a facie Domini.
Illi enim in persona Christi accipiuntur, ut dictum
est, et cum eis atque in eis semper erat Dominus.
Confortat ergo Dominus populum, dicens: Ego vobiscum
sum, ego ero vester adjutor.
Et suscitavit Dominus spiritum Zorobabel, filii
Salathiel, ducis Juda, et spiritum Jesu, filii Josedech
 sacerdotis magni, et spiritum reliquorum de omni
populo. Suscitatur spiritus Zorobabel et spiritus
Jesu, ut regnum et sacerdotium aedificarent templum.
Suscitatur spiritus reliqui populi, id est devotio animi
et voluntas, ut faceret quae praeceperat Dominus.
Et ingressi sunt, et faciebant opus in domo Domini
exercituum Dei sui. Ingressi sunt, quoniam foras
exierant, id est suimet obliti erant, sicut prodigus
filius, de quo dicitur quod in se reversus est, quando
decrevit ad patrem redire.