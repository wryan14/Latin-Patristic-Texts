CAPUT XIII. 
Loquente Ephraim, horror invasit Israel. Loquente
Ephraim, id est Jeroboam, filio Nabath, de
tribu Ephraim, et praecipiente ut idola colerent, horror,
id est timor nimius invasit Israel, intantum ut
Deum derelinqueret, et idolis sacrificaret. Unde subditur:
Et deliquit in Baal, idolo scilicet Sidoniorum,
qui et ipse est Bel, et mortuus est, infidelitate
perdens eum, qui dicit: Ego sum vita. Scriptum
est enim: Anima quae peccaverit ipsa morietur.
Et nunc addiderunt ad peccandum. Peccatum
 idololatriae peccato copulantes, feceruntque
sibi conflatile, id est vitulum, de argento
suo, ut scilicet haberent ipsi quoque suos vitulos,
quasi similitudinem idolorum. Quia enim
rex habebat deos aureos, ipsi, id est populi subjecti,
secundum suam possibilitatem in similitudinem
illorum fecerunt sibi deos argenteos. Factura
artificum totum est, id est opus hominis, non Dei.
His ipsi dicunt: Immolate homines, vitulos adorantes.
Sicut verbi gratia fecit Manasses et multi
alii, de quibus scriptum est: Immolaverunt filios suos
et filias suas daemonibus. Acsi aperte diceret: Vos,
cultores idolorum, quia hostiae non suppetunt, filios
et filias vestras idola vobiscum colentes, id est vitulis
immolate. Sin autem (ut quidam volunt) daemones
 loquuntur ad populum: Immolate homines, vitulos
enim deferunt. Ostenditur ingluvies eorum qui sanguine
victimarum aluntur et holocaustorum fumo,
quod, deficientibus hostiis, homines cupiunt immolari,
quorum non solum interitu, sed et cruore laetantur.
Idcirco erunt quasi nubes matutina, et sicut ros
matutinus pertransiens: sicut pulvis turbine raptus
ex area, et sicut fumus de fumario. Quia (inquit)
homines vitulis, imo uno vitulo immolaverunt, et
adoraverunt vitulos, idcirco erunt quasi nubes, etc.,
quae omnia videntur ad tempus, et cito esse desinunt.
Nubes enim et ros sole adveniente fugantur et exsiccantur;
pulvis quoque de area raptus, et fumus
de fumario in tenues auras dissolvuntur. Unde est:
 Sicut deficit fumus, deficient. Et est sensus: sicut hae
quatuor subito dilabuntur, sic illi subito ducentur in
Assyrios. Unde supra dictum est: Sicut mane pertransit,
ita pertransiit rex Israel. Nubi autem matutinae,
et rori, et pulveri haeretici comparantur, de
quibus in Epistola catholica legimus: Hi sunt nubes
sine aquis. Habent enim speciem prophetarum et
nubium apostolicarum, ad quas Dei veritas pervenit,
sed non habent aquas, id est gratiam Spiritus
sancti, de quo Dominus dicit: Qui credit in me,
flumina de ventre ejus fluent aquae vivae.
Ego autem Dominus Deus tuus ex terra Aegypti.
Fui subauditur, ex quo eduxi te de Aegypto: et
Deum absque me nescies, et praeter me non est salvator.
 Refert nunc quid praestiterit illis, educens
eos de Aegypto per manum Moysi, quando ait illis:
Attende, ne forte comedas et satureris; ne forte
obliviscaris Dei tui, qui te eduxit de terra Aegypti, etc.
Non enim alius Deus praeter me, et non est qui possit
salvare alius.
Ego cognovi te, id est dilexi. Sicut enim nescire
Dei, reprobare est, sic cognoscere, diligere
est, atque eligere. Unde et Moysi dicitur: Novi te
ex nomine, id est specialiter prae caeteris elegi. In
deserto in terra solitudinis, subauditur cognovi te,
ubi scilicet non erant messis vel vincae, nec etiam arbores
frugiferae, sed rerum omnium penuria.
Juxta pascua sua adimpleti sunt, id est licet
esse ibi indigentiam omnium bonorum, dedi illis
 manna de coelo, aquarum fontes produxi de petra
durissima. Et saturati elevaverunt cor suum, id
est in superbiam erexerunt se repleti manna, carnibus,
et potu spirituali. Et obliti sunt mei, cujus
beneficiorum memores esse debebant, secundum illud
quod scriptum est: Incrassatus est dilectus,
et recalcitravit. Neque enim per tantam eremi vastitatem,
ubi non solum fruges, sed et arbores vineaeque,
sed nec herba quidem gignitur, et nullae
aquae ardorem temperant solis, per quadraginta annos
poterat Israel ad terram pervenire Jordanis,
nisi Dominus omnia praestitisset. Haereticos quoque
eduxit Dominus de tenebris infidelitatis, ubi seviebant
Pharaoni et ducibus ejus, praecepitque eis in Ecclesia,
ut alium nescirent deum nisi eum, qui est
 Creator omnium populorum, et novit salvare quos fecit.
Ipse cognovit et pavit in terra solitudinis, ut possint
dicere: Dominus pascit me, et nihil mihi deerit.
Deditque eis panem de coelo, quem in Aegypto
comederant nunquam, et aquas de consequente eos
petra; petra autem, juxta Apostolum, erat Christus.
Impletique pane divitiarum Scripturarum et saturati,
elevaverunt contra Creatorem cor suum, et alterum
sibi finxerunt deum, obliviscentes Dei, qui praecesserat
eis ut legis verba ante oculos religarent, et
in manibus haberent, ne unquam obliviscerentur
Dei sui.
Et ero eis quasi leaena, et sicut pardus in via Assyriorum.
Leaena raptis catulis ferocior est omnibus
bestiis, pardus quoque varius non minoris est saevitiae.
 Et est sensus: Cum traditi fuerint hostibus, et
ducti in captivitatem, ego, qui semper erga illos clementissimus
exstiti, ferocitatem omnium bestiarum
adversus eos exeram. Unde protinus subditur:
Occurram eis quasi ursa raptis catulis, et disrumpam
interiora jecoris eorum. Aiunt qui de bestiarum
scripsere naturis inter omnes feras nihil
esse ursa saevius cum perdiderit catulos, vel indiguerit
cibis; et est sensus: Quia in corde adversum
me saevientes cogitaverunt blasphemias, et adversum
me protulerunt, convertar eis in omnes bestias, id
est in omnem ferocitatem, et disperdam et conteram
per Assyrios, atque interiora cordis eorum disrumpam,
id est vitalia cordis eorum auferam. Et consumam
 eos ibi quasi leo, bestia agri scindet eos.
Ac si diceret: Tantae iniquitatis sunt, ut etiam positi
in captivitate, saevitiam meam merito sentiant.
Consumam ergo eos ibi, veluti leo praedam devorat,
bestia agri scindet eos, Sennacherib scilicet,
vel diabolus in deserto hujus saeculi habitans. Notandum
quod qui in Evangelio credentibus loquitur:
Venite, ad me omnes qui laboratis et onerati estis,
etc., usque: Onus meum leve est, nunc per prophetam
incredulis et nolentibus agere poenitentiam,
leaena, pardus, ursa et leo efficitur.
Perditio tua, Israel, tantummodo in me auxilium
tuum. Id est tu ipse es causa perditionis tuae.
Pro quo alia habet translatio: Pereas Israel, qui in
tantum impietatis descendisti profundum, ut solius
 Dei salveris misericordia. In me est enim tantummodo
auxilium tuum, si poenitentiam egeris, non
ex te.
Ubi est rex tuus? Maxime nunc salvet te in omnibus
urbibus tuis. Ironice ad eos divinus sermo
profertur, qui contra Dei voluntatem elegerunt sibi
regem, de cujus fortitudine praesumentes, victores
se fore jactabant. Ubi est, inquit, rex tuus? Jeroboam
scilicet, vel etiam Saul, de quo dicebas Samueli:
Constitue nobis regem, ut judicet nos. Cumque
ille contradiceret, respondebat: Nequaquam,
sed erit rex nobis, et egredietur ante nos, et pugnabit
pro nobis. De quo ergo promiseras tibi, quod
tua bella bellaret, maxime nunc salvet te in omnibus
urbibus tuis, cum jam imminent Assyrii, etiam
 ab imminente necessitate subveniat. Sed non habes
regem hominem, quia me, quem projecisti, non habes
Deum. Et judices tui, id est comites et caeteri
principes, de quibus dixisti: Da mihi regem et
principes, subauditur: Ubi sunt?
Dabo tibi regem in furore meo, et auferam in
indignatione mea. Dabo tibi regem, Saul videlicet,
in furore meo, intantum ut in diebus messis pluviam
monstrarem contra naturam terrae repromissionis,
et auferam in indignatione mea Sedechiam,
quem erutis oculis in Babylonem ducam. Aliter:
Dabo tibi regem, id est Jeroboam, in furore meo,
et auferam in indignatione mea Osee, ultimum regem
decem tribuum.
Colligata est iniquitas Ephraim, id est, quomodo
 si ligetur quod in sacculo conservatur, et non
perit ei qui ligatum est, sic omnis iniquitas qua in
Deum peccavit Ephraim, colligata est ei, et permanet
usque ad tempus captivitatis; unde subditur:
Absconditum peccatum ejus. Non Deo,
cui nuda et aperta sunt omnia, sed ipsi, qui usque
ad tempus captivitatis voluit recognoscere illud.
Dolores parturientis venient ei. Cum venerit
scilicet dies ultionis et captivitatis, et revelabitur
ejus iniquitas et omnibus manifestabitur, tunc repentinis
doloribus concutietur, veluti parturiens
mulier affligitur et ingemiscit. Ipse filius non sapiens.
Filius Dei Ephraim fuit, juxta quod scriptum
est: Filius primogenitus mihi Israel, sed non sapiens,
 quia verum non cognovit patrem Deum, pro
quo idola coluit. Nunc enim non stabit in contritione
filiorum, id est, cum parturitionis dies et
captivitatis advenerit, non poterit sustinere malum
et contritionem filiorum sufferre, qui praesentibus
patribus interficientur; vel non stabunt, quia captivi
ducentur.
De manu mortis liberabo eos, de morte redimam
eos. Eis loquitur Deus omnipotens, quos sua
gratia liberare dignatur. De manu, inquit, mortis
liberabo, id est de opere peccati, quod ad mortem
trahit: quia enim manu opus agitur, recte manus
peccati ipsum opus intelligitur, quo anima interficitur.
Unde scriptum est: Mors et vita in manibus
linguae; vel certe manus peccati, intelligitur potestas
 diaboli. De morte redimam eos, id est de
inferno liberabo omnes Judaeos et gentiles credentes;
unde subditur: Ero mors tua, o mors, ero
morsus tuus, inferne. Mors illius fuit, quia sua
morte mortem destruxit, quae nullum suorum ibi
reliquit. Momordit autem quando partem (suos videlicet
electos) liberavit, partem autem reproborum
ibi dimisit. Nam ex eo quod mordemus, partem
consumimus, partem relinquimus; vel mors et infernus,
diabolus intelligitur, quem momordit Christus,
ut potestatem amitteret, non tamen penitus
esse desisteret. Inter mortem autem et inferos hoc
interest: mors est qua anima separatur a corpore;
infernus locus est in quo animae recluduntur sive
ad refrigerium, sive in poenis pro qualitate meritorum.
 Consolatio abscondita est ab oculis meis.
Videns clementissimus Pater quod omnes morimur,
data sententia in Adam, dicit: Consolatio abscondita
est ab oculis meis, pro eo quod omne genus
humanum perire conspicio. Vel etiam propheta considerans
omnes mori, et in infernum descendere, seque
ad eos venturum esse praenoscens, dicit: Consolatio
abscondita est ab oculis meis. Et est sensus: Non
valeo consolari: nec quidquid mente concepero
dolorem meum possum mitigare, dum considero inevitabilem
necessitatem mortis.
Quia ipse inter fratres dividit. Ipse, id est
infernus, dividit inter fratres, dum unum ab hac vita
subtractum recipit, alterum superstitem relinquit.
Quo in loco omnem intellige deesse charitatem, quod
 et mater dividatur a filia, et pater a filio, et frater
a fratre. Itaque quidquid fraternitatis unitatem dividit
et discordiam seminat, infernus merito appellatur.
Duos autem fratres inter se morte divisos,
juxta historiam illius temporis, quidam intelligunt
Judam et Israel, ut quod tunc figurabatur in parte,
tunc sentiatur in toto. Adducet urentem ventum
Dominus de deserto ascendentem. Ventum urentem
illum debemus intelligere de quo Habacuc dicit:
Deus ab austro veniet, et sanctus de monte Pharan.
Deus enim Pater adduxit ventum urentem, hoc
est Filium suum, peccata tollentem de deserto generis
humani, in quo diabolus quaerens requiem, invenire
non potuerit; vel de utero virginis, quae sine humore
 virilis seminis concepit; unde est: Quomodo
fiet istud, quoniam virum non cognosco? Pulchre
autem tam in Isaia quam in praesenti loco, flos sive
ventus ascendens dicitur, quia de humilitate carnis
ad excelsa conscendit, et nos secum ad Patrem duxit,
dicens in Evangelio: Cum exaltatus fuero, omnia
traham ad me. Et siccabit venas ejus, id est
peccata mortis ejus. Venas mortis peccata recte
intelligimus, quibus per Christum siccatis, mors
quoque ipsa siccabitur. Et desolabit fontem ejus,
id est diabolum, de quo ipse ait: Nunc princeps
mundi ejicietur foras. Et ipse diripiet thesaurum
omnis vasis desiderabilis. Quod dupliciter accipitur:
vasa enim desiderabilia sunt sancti, de
quibus Paulus dicit: Habemus thesaurum istum
 in vasis fictilibus; vel certe: quos diabolus veluti
vasa in aeternum tenere desiderabat, ipse
Christus veniens ab ejus potestate diripuit, et
quasi vasa pretiosissima secum perduxit in paradisum.