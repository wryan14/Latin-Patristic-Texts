CAPUT XIV. 
Pereat Samaria, quoniam ad amaritudinem concitavit
Deum suum. Saepe diximus decem tribus
appellari Samariam, a metropoli Samaria, quae ex
nomine Augusti nunc vocatur Augusta, id est Sebastia.
Cur autem Samaria dicta sit civitas in Regum
volumine legimus. Loquitur itaque propheta
hic non optative, sed praedicando, dicens: Pereat
Samaria, quia ad amaritudinem concitavit Deum
suum, cum esset dulcissimus colendo, et coegerit
 eum peccantibus reddere vindictam, in gladio,
subaudis Assyriorum. Pereat: parvuli ejus elidantur,
id est conterantur ad terram, et fetae ejus discindantur,
id est praegnantes gladio disrumpantur
in mortem, quae omnia ei accidisse credendum
est tempore captivitatis et angustiae, quando
suam patriam perdiderunt, et qui evaserunt gladium
in servitutem perpetuam sunt adducti.
Convertere, Israel, ad Dominum Deum tuum,
quoniam corruisti in iniquitate tua. Haec verba,
quantum ad historiam pertinent, ad decem tribus
quae appellabantur Ephraim dicta sunt, quae dereliquerunt
Dominum Deum suum, et adoraverunt
vitulos quos fabricaverat Jeroboam. Spiritualiter
vero, referri possunt ad unumquemque peccatorem,
 qui recedens a Creatore suo, subdit se idolo, hoc est
omni mendacio, et sperat salvari ab Assur, id est
diabolo, qui est auctor mendacii, sicut et pater ejus.
Dicamus ergo breviter utrumque, et sic historialem
intelligentiam, et juxta spiritualem ad unumquemque
referendo. Superius praedixit propheta decem
tribubus ad quas loquebatur calamitates et aerumnas
quae sibi imminebant; nunc alloquitur eas,
hortaturque et dat consilium, qualiter deprecentur
Dominum, postponendo idola, et convertendo ad
Deum: Convertere, Israel, ad Dominum Deum
tuum, ab iniquitate ad justitiam per confessionem
peccatorum, et operationem bonorum operum, quoniam
corruisti in iniquitate tua, fabricando idola
 et adorando daemonia. Corruisti per idololatriam,
consurge per cultum et religionem Dei tui adimplendam.
Sic unusquisque nostrum debet agere. Infirmati
sumus, et corruimus in peccatum: consurgamus
ad poenitentiam, facientes fructus dignos poenitentiae,
ut Joannes Baptista praecinit, et revertamur
a nostris operibus pravis.
Tollite vobiscum verba, o populi decem tribuum,
et convertimini ad Dominum, et dicite ei.
Duo agit propheta: hortatur eos ad poenitentiam, et
de quo fundant orationes ad Dominum. Tollite, inquit,
vobiscum verba, hoc est: Proferte preces et
delictorum confessionem, et convertimini ad Dominum
tam verbis quam operibus. Ille enim vere et
veraciter convertitur a sua iniquitate ad bona opera
 peragenda, qui hoc quod credit et corde tenet, praedicat
ore et implet opere. Omnem aufer iniquitatem,
et accipe bonum, et reddemus vitulos labiorum
nostrorum. Talia debet unusquisque fidelium dicere:
Omnem aufer iniquitatem, id est ab omnibus
nos emunda peccatis, juxta illud: Ab occultis
meis munda me. Et accipe bonum, confessionem
scilicet, precesque non fictas, et gratiarum
actionem. Quod adjungit propheta: Reddemus vitulos
labiorum nostrorum, mirabiliter loquitur. Quis unquam
vitulos in labiis, nisi sumpta pars fuerit ad
edendum? Non praecipit offerre vitulos et sacrificia,
victimasque quas solebant Judaei in templo offerre,
sed per vitulos labiorum debemus intelligere laudes
et gratiarum actiones, juxta illud Psalmistae: Immola
 Deo sacrificium laudis, et redde Altissimo vota tua;
et illud: Sacrificium Deo spiritus contribulatus.
Sic et unusquisque nostrum vitulos, hoc est laudes,
Deo omnipotenti reddit, cum confitetur se credere
in Deum, Patrem ingenitum, Filium genitum, verum
Deum et hominem credens, Spiritum sanctum procedentem
a Patre et Filio, Trinitatem in distantia
personarum, unitatem in Deitatis potentia habere.
Et hoc agens, adimplet illud Apostoli: Corde, inquit,
creditur ad justitiam, ore autem confessio fit
ad salutem.
Assur non salvabit nos, super equos non ascendemus.
Dicit beatus Hieronymus, quia traditio
Judaeorum est, quod temporibus Manahen, regis
Israel, miserit ipse rex Manahen et populus decem
 tribuum mille talenta argenti Phul regi Assyriorum,
ut esset manus ejus cum eis, et haberet pacem cum
eis, praeberetque auxilium ad resistendum Aegyptiis.
Inter quae munera etiam illos duos vitulos misisse
illi, quos sacerdotes eorum fecerant ex aere, et deauraverant
pro aureis quos Jeroboam fecerat, quorum
aurum ipsi sacerdotes populo ignorante in suos
usus transtulerunt, fabricantes aeneos loco illorum;
de quibus vitulis Propheta superius dixit: Et ipse
(subauditur vitulus) in Assur delatus est munus regi
ultori, ponens singularem numerum pro plurali;
ideoque dixit Propheta, ex persona populi loquens:
Assur non salvabit nos. Acsi diceret aliis verbis:
Possumus spem nostram super Assyrios ponere,
 ut nos protegant, sed non sumus tuti et protecti ab
eis. Nunc ergo jam non habemus fiduciam in homine,
sed in te, qui es Deus noster, quia maledictus
homo qui confidit in homine, et a Domino recedit
cor ejus; et quod addit: Super equos non ascendemus,
demonstrat quia confisi super Aegyptios
sunt, qui velocissimos equos habebant. Et est sensus:
Super equos non ascendemus, hoc est non habemus
ultra spem in Aegyptiis, sed in te erit refugium
nostrum. Allegorice si volumus istud intelligere,
per Assur possumus accipere diabolum, per equum
vero superbiam illius. Si quis ergo nostrum fiduciam
habuerit in Assur, placans eum muneribus, pessimis
scilicet operibus, quibus ipse delectatur, ut
ascendat equum, hoc est super arrogantiam illius,
 eveniet ei hoc quod Dominus in Evangelio dicit:
Omnis qui se exaltat, humiliabitur. Nec dicemus
ultra, dii nostri opera manuum nostrarum,
id est vitulos aureos, quos nos ipsi fecimus, ultra
deos non aestimabimus, nec auxilium ab eis postulabimus.
Quia ejus qui in te est misereberis populi.
Hoc est populi Israel, de quo dixeras: Filius
primogenitus meus Israel. Ejus, inquit, populi qui
in te est per fidem et poenitentiam, quoque quondam
peccando a te recesserat, postquam per poenitentiam
fuerit reversus, misereberis ejus.
Sanabo contritiones eorum, diligam eos spontanee.
Quia dixerant per poenitentiam ad Deum
conversi: Omnem aufer iniquitatem, et accipe bonum;
recognoscentes patrem quem reliquerant, respondit
 Dominus: Sanabo contritiones eorum, id est
dimittam eis peccata, quibus graviter fuerant confracti
et vulnerati. Diligam eos spontanee, hoc est,
voluntarie. Quia aversus est furor meus ab eis, poenitentiam
illis agentibus.
Ero quasi ros, et Israel germinabit quasi lilium.
Qui enim propter peccata irascebar eis, nunc
propter meam clementiam miserebor. Et ero eis
quasi ros, quia aestum aestuantis incendii et libidinis
misericordia mea auferam ab eis; ipsique germinabunt
ut lilium, quia abundabunt et crescent decore
virtutum, et odore bonae operationis. Unde Paulus:
Christi bonus odor sumus Deo. Germinant enim,
imo florent electi ut lilium, Dominum Deum suum
imitantes, qui dicit in Canticis canticorum: Ego
 flos campi, et lilium convallium. Et erumpet radix
ejus ut Libani, id est voluntas bona ad effectum
bonae operationis ducetur. Libanus mons est,
cujus arbores excellentissimae, quantum ad auras
extendunt verticem, tantum radicem in ima demergunt,
ut nulla tempestate quatiantur, sed stabili mole
consistant.
Ibunt rami ejus, id est proficiunt de virtute in
virtutem, et erit quasi oliva gloria ejus. Quia
dixerunt: Et erumpet radix ejus quasi Libanus; ne
putaremus eumdem eum loqui ex infructuosis arboribus
sanctum virum, et conversum ad Dominum,
olivae fructiferae comparat. Oleum autem misericordiam
significat, quae per charitatem operatur, et
 omnibus bonis operibus. Ait ergo: Erit quasi
oliva gloria ejus, id est operibus misericordiae
impinguabitur, ut accenso lumine in tenebris luceat,
et aliis exemplum bonae operationis tribuat.
Et odor ejus ut Libani. Libanus apud Graecos
et Hebraeos et mons dicitur et thus. Hic autem pro
thure ponitur: Sicut enim odore thuris, sic delectamur
et fama justi hominis.
Convertentur sedentes in umbra ejus. Illi scilicet,
qui a Deo Patre peccando recesserant, convertentur
ad eum: et postquam conversi fuerint, accipient
conversionis suae praemium, ut sedeant sub
umbra, id est sub protectione illius habitent, et possint
dicere cum Ecclesia: Sub umbra illius quam desideraveram
sedi, et fructus ejus dulcis gutturi meo.
 Vivent tritico, et germinabunt quasi vinea. Cum,
inquit, sederint sub umbra illius, qui mortui fuerant
vivent tritico, id est bonis operibus abundabunt, vel
corpore et sanguine Domini, vel certe tritico vivent,
quia per Christum, qui est verum frumentum, de
morte ad vitam resurgent. Unde est: Nisi granum
frumenti cadens in terram mortuum fuerit, ipsum
solum manet. Ipse quoque vinea est, qui in se credentes
vino spirituali debriat. Unde Psalmista: Visitasti
terram et inebriasti eam. Et ipse Dominus discipulis:
Comedite, amici, bibite et inebriamini, charissimi.
Quasi vinea ergo electi germinabunt, quia
Dominum suum bonis operibus imitabuntur, juxta
quod ipse Dominus dicit: Qui mihi ministrat, me
sequatur. Memoriale ejus sicut vinum Libani.
 Vinum Libani possumus dicere mistum, et diversis
pigmentis conditum, ut odorem habeat suavissimum.
Et est sensus: sicut vinum pigmentatum suave fragrat
hominibus, sic memoria justi hominis Domini opera
imitantis, suavis est et dulcis. Possumus et vinum
Libani illud intelligere, quod Domino offerebatur in
templo, de quo ait Zacharias: Aperi, Libane, portas
tuas, etc. Sicut enim delectabatur Deus omnipotens
in vino quod ei offerebatur, sic gaudet et laetatur ex
odore fidelium, fidei, et bonorum operum de se reddentium
famam.
Ephraim, quid mihi ultra idola? Subauditur
opponis. Et est sensus: Cum tanta bona percepturus
 sis, quia poenitentiam agens meus esse coepisti, quid
ultra vis colere idola? Ego exaudiam et dirigam
eum poenitentiam agentem, et ad me clamantem.
Dirigam eum, id est per rectam viam incedere faciam;
via autem Christus, per quem fit accessus ad
Patrem. Ego ut abietem virentem, subauditur
dedi eum, ut haberet viriditatem fidei et operationis,
et semper coelestia mentis intuitu peteret. Ex
me fructus ejus inventus est, id est omnis illius operatio,
et Veteris et Novi Testamenti observatio ex
meo praecessit dono, sine quo nihil potestis facere.
Sciendum autem quod saepe jam diximus, salutis
Israelis et reversionis ad Deum et de captivitate redemptionem,
non carnaliter accipi, ut Judaei somniant,
sed spiritualiter et verissime compleatur.
 Quis sapiens et intelliget ista; intelligens et
sciet haec? In his verbis, Propheta obscuritatem
voluminis, et difficultatem ostendit explanationis.
Quis nisi Christo docente cognoscere, quid significet
Jezrael, quid soror ejus non misericordiam consecuta,
quid tertius frater ejus non populus, quid
meretrix Osee conjuncta, et caetera quae narrantur in
capite, vel quid ventus urens, etc., in fine? Harum itaque
obscuritatem rerum considerans, ait: Quis sapiens
et intelliget ista? Si autem ipse qui scripsit
vel difficile vel impossibile confitetur, quid nos facere
possumus, qui, lippientibus oculis et peccatorum
sordibus obscuratis, clarissimum jubar solis
non possumus intueri? tum si dicerem illud quod
scriptum est: O profundum divitiarum sapientiae et
 scientiae Dei! quam inscrutabilia sunt judicia ejus
et investigabiles viae ejus. Quia rectae viae Domini,
et justi ambulabunt in eis. Viae Domini mandata
intelliguntur Veteris ac Novi Testamenti, in quibus
justi ambulant, dum ea opere complent, dicentes ad
Deum cum Psalmista: Perfice gressus meos in semitis
tuis. Praevaricatores vero corruent in eis.
Praevaricatores, Judaei intelliguntur, haeretici, falsique
Christiani, qui mandata Domini transgrediuntur.
Qui in eis corruent, quoniam qui in lege peccaverunt,
per legem judicabuntur. Et servus qui scit
voluntatem domini, et non facit, plagis vapulavit
multis.