CAPUT PRIMUM.  
Verbum Domini, quod factum est ad Osee, filium
Beeri in diebus Oziae, Joathan, Achaz, Ezechiae, regum
Juda, et in diebus Jeroboam filii Joas regis
Israel. Verbum Domini illud debemus intelligere,
de quo Joannes in exordio Evangelii sui dicit: In
principio erat Verbum. Hoc Verbum non dicit factum
in sua natura, sed genitum a Deo Patre ante
omnia saecula. Quod ergo hic dicitur, Factum est
verbum Domini ad Osee, ita intelligendum est, Factum
est verbum Domini, id est ut sermo Dei Patris
fieret, hoc est loqueretur, ad Osee. Loquendo autem
verbum Domini ad Osee, fecit illum deum et salvatorem
populi sui. Interpretatur enim Osee salvator,
ut pote qui doctrina et exemplo sanctitatis, populum
 ad quem mittebatur, salvum facere curabat. Quod
autem idem Osee caeterique prophetae dii sunt nuncupati,
ad quos hoc verbum factum est, Dominus in
Evangelio manifestat: Si illos (inquit Dominus)
dicitis deos, ad quos sermo Dei factus est, etc.
Sicut ergo Deus loquendo hominibus facit illos
deos, sic ipse Salvator facit ut et ipsi sint salvatores.
Dicuntur autem sancti dii et salvatores per
gratiam, cum sit unus Salvator et Deus per naturam.
Ubi notandum quod hic non dicitur: Factum est
verbum Domini in Osee, ne scilicet sit sensus, quasi
per illum fiat sermo ad alium, sed ad Osee,
ut ostendatur ad illum proprie sermo conferri, ad
quem dirigitur. Aliud est enim (ut B. Hieronymus
exponit) loqui Dominum in Osee, aliud ad Osee.
 In Osee quippe non ipse loquitur Osee, sed per Osee
ad alios sermo dirigitur, sicut Propheta dicit in
psalmo: Audiam quid loquatur in me Dominus
Deus, quoniam loquetur pacem in plebe sua. Ubi
ostenditur, quia per illum qui hoc loquebatur, aliis
Deus loqueretur. Ad Osee vero loquens, ostendit
proprie ad illum pertinere prophetam ea quae sequuntur,
cum dicitur ei: Vade, sume tibi uxorem,
etc. Prophetavit autem iisdem temporibus
quibus Isaias, Amos, Michaeas, Joel, Abdias et Jonas:
quod ex nominibus regum manifeste probatur,
qui in titulis eorumdem ponuntur prophetarum.
Unde intelligimus eum et ante captivitatem et post
captivitatem prophetasse. Praedixit quippe captivitatem
decem tribuum, quam visam postea deflevit.
 Filium Beeri. Tradunt Hebraei, quod ubicunque
nomina patrum vel avorum prophetarum ponuntur,
ipsi quoque patres vel avi prophetae fuerint. Unde
constat Beeri prophetam fuisse, cujus filius Osee
fuisse refertur. Osee interpretatur (ut diximus)
salvator, ideoque Dominum Christum significat, qui
est vere Salvator mundi. Unde et Jesus dicitur, ad
quem pertinent ea quae sequuntur. Unde Osee filius
Beeri dicitur, qui puteus meus interpretatur. Ipse
quoque Deus Pater per Prophetam dicit: Me dereliquerunt
 fontem aquae vivae, et foderunt sibi cisternas,
cisternas dissipatas, quae continere non valent
aquas. Hoc enim inter puteum et cisternas distat,
quod puteus perpetuas aquas habeat et de vivo fonte
manantes; cisterna vero externas et adventitias
aquas possideat atque temporaneas. De hoc fonte
Propheta dicit: Sitivit anima mea ad Deum fontem
vivum. In diebus Oz., Joa., Ach., Eze., regum
Juda. Ozias ipse est qui alibi vocatur Azarias,
qui regnavit in Hierusalem super duas tribus, quae
appellantur Juda, annis quinquaginta et duobus.
Cui successit in regnum Joathan, qui regnavit
annis sexdecim. Post quem filius ejus Achaz,
qui et ipse sexdecim annis regnavit, cujus undecimo
anno decem tribus ductae sunt in captivitatem in
 montes Medorum et Persarum a Salmanasar rege
Chaldaeorum. Post Achaz regnavit filius ejus
Ezechias annis viginti novem. Ex quo perspicuum
est (ut supra diximus) Osee et ante captivitatem
et post captivitatem prophetasse et ipsam
ingruentem captivitatem. In diebus Hier. fi.
Joas. Hieroboam istum non debemus autumare
primum regem decem tribuum, qui filius fuisse Nabat
perhibetur, quia iste (sicut hic commemoratur)
filius fuit Joas, pronepos Jehu, qui interfecta Jezabel
impiissima regina, et duobus regibus impiissimis,
Joram, scilicet filio Achab rege Samariae, cum septuaginta
ejus fratribus, et Ochozia rege Juda, promissum
est quod regnarent filii ejus usque ad quartam
generationem. Qui tamen, quoniam reversi sunt
 ad peccata regum filiorum Israel, cito amiserunt
regnum.
Principium loquendi Domino in Osee. Haec
verba dupliciter intelligi possunt, vel quia isti primum
captivitas decem tribuum nuntiata est, ante
Isaiam videlicet, caeterosque qui tunc temporales ei
in prophetando fuerant; vel quia hoc verbum primum
ei a Domino dictum est quod sequitur, de conjunctione
mulieris meretricis. Unde statim infertur:
Et dixit Dominus ad Osee: Vade, sume tibi uxorem
fornicationis, et fac filios fornicationum, quia
fornicans fornicabitur terra a Domino. Licet quidam
haec juxta litteram acta contendant, excusantes
prophetam a culpa fornicationis, utpote qui Dei praeceptis
in hoc obedierit, nec attendentes quod Deus
 nihil injustum, nihil turpe unquam praecepit. Meliori
tamen intellectu juxta mysticos sensus accipiendum
est, sicut illud quod Ezechieli dictum est:
Dormies super latus tuum sinistrum trecentis nonaginta
diebus, et non te convertes in latus aliud, et
iterum dormies super latus aliud dextrum quadraginta
diebus. Illud quoque quod Jeremiae in carcere
clauso praecipitur, ut in vicinas gentes populo Israelitico
inimicas pergat ad Euphratem, et ibi abscondat
lumbare quod possideret, qui nec inter suos positus
 ad venditionem sui agri exire potuit, sed eo pergens
quasi proditor et delator suorum civium, ab ipsis
captus et ligatus atque in carcerem collocatus est,
maximeque cum jam ab hostibus Hierusalem obsessa
et undique vallata erat. Quantum autem ad
litteram pertinet, uxor fornicationum est; quae
multorum patet libidini adultera, quae super virum
suum inducit alienum. Filii vero fornicationum
sunt, qui de tali conjugio nascuntur.
Et abiit, et accepit Gomer filiam Debelaim, et
concepit et peperit filium. Quia haec omnia, ut
superius dictum est, spiritualiter sunt accipienda,
Osee, qui salvator interpretatur, Dominum Jesum
Christum significat. Qui veniens per Incarnationis
mysterium, accepit uxorem fornicationum, plebem,
 scilicet Judaicam, qui Deum unum et verum relinquendo,
varia daemonum portenta venerabatur. Ex
qua genuit filios fornicationum, quia omnes ostendit
esse sub peccato. Unde bene uxor fornicationum
Gomer dicitur, quod nomen interpretatur perfecta,
sive consumpta, in malo videlicet opere, quod nulli
dubium est ad eamdem plebem pertinere. Ideoque
etiam congrue filiam Debelaim esse perhibetur, quae
voluptas interpretatur, quae semper suam studuit
sequi voluptatem. Quae genuit filium, hoc est fortem
populum in malum. Si vero hoc altius perscrutari
volentes, in bonam partem voluerimus interpretari,
filius ex gente Israelitica natus intelligitur
Dominus Jesus Christus, quoniam qui sibi eamdem
plebem conjunxerat per divinitatem, nasci voluit
 ex ea per humanitatem. Cui sensui congruit interpretatio
nominis, quo idem vocari praecipitur filius,
nam Jezrael semen Dei interpretatur. Unde sequitur:
Et dixit Dominus ad eum: Voca nomen ejus
Jezrael, quoniam adhuc modicum et visitabo sanguinem
Jezrael super domum Jehu. Jezrael interpretatur
semen Dei. Quantum ad litteram attinet,
civitas fuit metropolis in regno decem tribuum in
qua interfectum legimus Naboth, ob cujus sanguinem
vindicandum suscitatus est Jehu, qui delevit domum
Achaz et Jezraelis. Verum quia ipse Jehu ultor sanguinis
justi exstitit, et filii ejus fecerunt malum in
conspectu Domini, sanguis Achaz super domum
illius fusus est, id est reversus, quando filii ejus
 ducti sunt in captivitatem et interfecti. Et non post
multum tempus quieverunt pariter, id est cessaverunt
et regnum et reges. Mortuo quippe Jeroboam,
pronepote Jehu, sub quo prophetare coepit Osee, sub
quo filius ejus Zacharias in regnum successit, quem
sexto mense regni sui occidit Sellum de alia natus
stirpe. Statimque reges Assyrii ceperunt Ruben et
Gad, et dimidiam tribum Manasse, qui erant trans
Jordanem, deinde Nephthalim, ad extremum omnes
reliquas tribus. Fuerunt a Zacharia usque ad Osee,
sub quo omnes decem tribus in captivitatem sunt
ductae, anni tantum quadraginta novem. Quam ob
causam hic dicitur: Adhuc mod. et v. san. Je. s. d.
Jehu. Spiritualiter Jehu, per quem sanguis in Jezrael
 fusus visitari dicitur, Judaeos significat, a quibus
sanguis Christi fusus est, quem nomine Jezraelis
praelibavimus designari, cujus sanguis super eos visitatus
est, quando a Romanis occisi et in omnes terras
abducti, usque hodie a propria terra exules
existunt. Et quiescere faciam regnum domus
Israel, et in illa die conteram arcum Israel in valle
Jezrael. Supra diximus Jezrael civitatem fuisse
metropolim decem tribuum, juxta quam est vallis
nimiae vastitatis, quae plus quam decem millium distenditur
passibus; in hac commisso certamine ab
Assyriis caesus est Israel decem tribuum, quorum
fortitudo hic nomine arcus exprimitur. Juxta mysticos
vero sensus, omnes qui de Christo male sentiunt,
sicut haeretici, qui recedentes a domo David, id est
 ab Ecclesia, Israelis nomine in hoc loco intelliguntur.
In valle Jezrael, id est in humilitate seminis Dei,
conteruntur, quia Pater non judicat quemquam,
sed omne judicium dedit Filio.
Et concepit adhuc, et peperit filiam, et dixit ei:
Voca nomen ejus absque misericordia, quia non addam
ultra misericordiam domui Israel, sed oblivione
obliviscar eorum, et miserebor domui Juda, et salvabo
eos in Domino Deo suo, et non salvabo eos in
arcu et gladio, et in bello et in equis et in equitibus.
Ablata omni fortitudine a Judaeis, nequaquam jam
masculino sexu nuncupantur, sed feminino, quasi
fragiles et imbecilles. Unde et bene filia nuncupatur
eadem plebs, quia femineum habuit animum;
quando Deum dereliquit, et pro Deo idola vana colere
 coepit. Quae absque misericordia est et oblivioni
tradita, quoniam usque hodie Persarum regibus serviunt,
et nunquam est eorum absoluta captivitas.
Domus autem Juda cum duobus tribubus sibi sociatis
misericordiam consecuta est, quando propter confidentiam
quam in Deo habuerunt, missus est angelus,
et percussit exercitus Sennacherib centum octoginta
quinque millia. Et salvabo eos, inquit, in Domino
Deo suo, id est, in mea et Patris et Spiritus
sancti protectione. Tale est enim hoc, quale illud:
Pluit Dominus a Domino, id est Filius a Deo Patre.
Et non sal. eos in a. et g., et b. et in equis, id est,
non in aliqua spe aut in fortitudine humana, vel in
multitudine equitum, sed potius a Domino Deo suo,
qui mittet angelum suum ut interficiat omnes inimicos
 illorum. Si autem hoc ad eos refertur qui in adventu
Domini sunt reperti, recte ipsi quoque filia, et
non filius nominantur, quia mollitiem suae voluptatis
exsequentes, quando et sanguinem seminis Dei imprecati
sunt, sanguis ejus super nos et super filios
nostros. Unde et absque misericordia facti, traditi
sunt Romanis, et eorum perpetua servitute damnati
atque oblivioni traditi. Domus autem Juda, quae interpretatur
confessio, id est, apostoli caeterique vel
credentes vel doctores, qui fidem nominis Christi confessi
sunt, salvati sunt non in gladio et arcu, id est
non in aliquo humano auxilio, sed in Domino Deo suo,
Christo videlicet qui eos per gratiam suam elegit.
Sed et nomine filiae possumus accipere haereticos,
 qui dogmata vanitatis sequentes, et perfectos ac
fortes divinae Scripturae sensus depravantes, emollire
conantes, traduntur diabolo, cujus aeterna damnatione
sine ulla misericordia premantur, perpetualiter
a Deo obliti. Domus autem Juda, id est Ecclesia
catholica, quae fideliter sanctae Trinitatis fidem inseparabili
unitate confitetur, salvabitur in Domino
Deo suo, non in exercitus multitudine aut virium
suarum fortitudine.
Et ablactavit eam quae erat absque misericordia.
Qui ablactatur, recedit a matre et parentis lacte
non vescitur, sed alimentis sustentatur alienis. Mos
quippe veterum fuit, ut in die ablactationis infantum,
id est a lacte separationis, facerent convivium
universis vicinis et amicis suis. Unde et mater Samuelis,
 ascendente viro suo ad templum Domini, se
non ituram dixit donec ablactaretur infans, hoc est,
donec ad eam veniret aetatem qua eum a lacte movere
posset. Lac in sacra Scriptura pro simplici intellectu
ponitur. Et Judaei quodammodo lacte alebantur,
quandiu intra suam manebant legem, caeterasque
legentes Scripturas. Postquam autem ducti sunt
in captivitatem, coeperunt pasci cibis gentilium et
idolothyta comedere. Unde ad hanc miseriam pervenerunt,
ut ipsum parum scientiae quod habere videbantur,
amitterent, ut neque etiam ipsam legis
superficiem intelligant. Et concepit et peperit filium,
et dixit: Voca nomen ejus, Non populus meus;
quia vos non populus meus, et ego non ero vester
Deus. Et erit numerus filiorum Israel quasi arena
 maris, quae sine mensura est, et non numerabitur.
Et erit in loco ubi dicetur eis; Non populus meus
vos; dicetur eis, Filii Dei viventis. Haec verba et ad
eos possunt referri, qui tunc temporis a regibus Assyriorum
comprehensi et in captivitatem sunt ducti,
et ad eos qui post adventum Domini a Romanis sunt
per omnes gentes dispersi. Illi quippe Deum per idolorum
culturam abjecerunt, isti autem per Filii Dei
abnegationem et traditionem, quoniam non habentes
filium, non possunt habere patrem. Quam ob rem
et Deus illos abjecit, ne sint ejus populus, sed servi
efficiantur diaboli, dicaturque eis: Quia vos non populus
meus, et ego non ero vester Deus, sed indignos
vos judicabo possessione mea et praesentia,
abjiciamque vos in perpetuum. Quod et de persona
 haereticorum potest accipi, qui Deum abjicientes
perversa de illo sentiendo, penitus ab eo repelluntur,
ne cum electis dicere possint: Dominus pars
haereditatis meae. Et erit numerus filiorum Israel
ut supra. Licet ipsi Judaei vel tunc pressi fuerint,
vel nunc durissima premantur captivitate, tamen
hominibus innumerabiles sunt, de quibus Isaias dicit:
Si fuerit numerus filiorum Israel quasi arena maris,
reliquiae salvae fient. Quod et in adventu Domini
impletum, et in fine saeculi veraciter implendum
potest intelligi, quia postquam populus Israel fuerit
dispersus in toto orbe, et omnem supputationem vicerit
populi multitudo, tunc habebit licentiam Israel,
qui hodie captivus est. Et erit in loco ubi dicetur
 eis: Non populus meus vos, ut supra. Locum ubi
ista dicebantur, debemus intelligere Hierusalem, ubi
dicitur eis modo: Non populus meus vos, dicetur
eis, Filii Dei viventis, tempore Dominicae Incarnationis.
Quod impletum est in apostolis caeterisque
fidelibus. Quotquot enim, ut Joannes dicit, crediderunt
in Christum, dedit eis potestatem filios Dei
fieri. Si autem ad Judaeos qui nunc sunt, voluerimus
ista referre, locus quo dicitur eis: Non populus
meus vos, totus mundus accipitur, quia in
omnibus gentibus nunc Judaei, non Dei, sed diaboli
servi comprobantur. Cum autem per praedicationem
Eliae et Enoch crediderint, ab omnibus gentibus filii
Dei vocabuntur.
Et congregabuntur filii Juda et filii Israel pariter,
 et ponent sibi caput unum. Per Judam significantur
duae tribus illae conjunctae, tribus scilicet Benjamin,
et tribus sacerdotalis, id est Levitica; propter tribum
enim Juda, ex qua reges qui eisdem tribubus praefuere,
duxerunt originem, ipsae duae tribus etiam nomine
Judae censebantur. A majori autem parte decem
tribus nomen pristinum Israelis retinent, quia et ante
divisionem decem tribuum et duarum, generaliter
omnes hoc nomine vocabantur. Qui ergo divisi erant,
promittitur eis quod congregandi sint in unum a
Domino. Siquidem Dominicae incarnationis tempore
et resurrectionis, tam ex decem quam ex duabus
tribubus, qui reversi fuerant de captivitate, morabantur
in Judaea, ex quibus plurimi crediderunt in
Christum, de quibus hic dicitur: Congregabuntur
 filii Juda et filii Israel simul, hoc est ex duabus et
decem tribubus credentes, convenient in unum
Christi ovile. Et ponent sibi caput unum, Dominum
videlicet Jesum Christum, de quo Ezechiel dicit: Et
princeps unus in medio eorum, David servus meus.
Vel per Israel possumus intelligere gentiles, per Judam
Judaeos credentes: sive per Israel haereticos,
per Judam catholicos viros. Qui omnes ad unitatem
fidei Christianae conversi, ponent sibimet caput
unum Jesum Christum. Et ascendent de terra,
id est, de terrenis sensibus et humilitate litterae occidentis;
et elevabuntur ad spiritualem et vitalem intelligentiam,
quia magnus dies Jezrael. Diem hic
pro universo tempore a Domini nativitate usque ad
finem saeculi positam noverimus, de qua cantamus
 in psalmis: Haec est dies quam fecit Dominus. Magnus
est hic dies, id est magnum est tempus, in quo
credentibus remissio peccatorum tribuitur, et janua
regni coelestis aperitur.