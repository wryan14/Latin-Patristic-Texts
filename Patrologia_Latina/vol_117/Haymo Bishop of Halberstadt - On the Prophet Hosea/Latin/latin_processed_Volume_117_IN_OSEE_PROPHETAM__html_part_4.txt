CAPUT III. 
Et dixit Dominus ad me: Adhuc vade, et dilige
mulierem dilectam amico et adulteram: sicut diligit
Dominus filios Israel, et ipsi respiciunt ad deos alienos,
et diligunt vinacia uvarum. Per has duas mulieres,
id est superiorem fornicariam, quae appellatur
Gomer, et istam quae vocatur adultera, debemus
intelligere Israel et Judam, id est decem tribus,
quae erant in Samaria sub rege Hieroboam, qui fuit
de Ephraim; et Juda, qui regnavit in Hierusalem de
stirpe David. Has duas mulieres describit Ezechiel
 sub nomine duarum sororum, Oola videlicet et Ooliba.
Quas si diligentius voluerimus distinguere, per
priorem, quae fornicaria appellatur, decem tribus:
per secundam, quae adultera, Judam possumus intelligere:
et tamen generaliter et per illam et per
istam, universus populus Israeliticus (sicut in sequentibus
quoque monstrabitur) potest accipi. Juxta
litteram ita est intelligendum quod dicit, Adhuc
vade, etc. Sensus est hic: Tu quidem eam diligis,
sed ipsa debita vicissitudine non te diligit, quoniam
potius tuum negligens amorem adultera est, quia
alteri viro copulatur, eumque plus quam te diligit. Ad
quod autem ista pertineant, aperitur cum subditur:
Sicut diligit Dominus filios Israel, id est, sicut
 tu diligis illam mulierem, et tamen illa plus alium
quam te diligit, sic Dominus summo amore filios Israel
diligit, sed ipsi eum spernentes respiciunt ad deos
alienos, hoc est venerantur et colunt eos, et diligunt
vinacia uvarum. Vinacia appellat quae nos
acinos dicimus, id est, folliculos uvarum post expressionem
a prelo projectos. Spiritualiter autem,
per haec vinacia daemones intelliguntur, qui quandiu
in sua dignitate fuerunt, quodammodo uvae erant,
hoc est, pinguedine Spiritus sancti referti; postquam
vero superbientes contra Deum, similes ei fieri voluerunt,
evacuati gratia Spiritus sancti, facti sunt
steriles, et veluti ad nihilum utiles, de coelo projecti
sunt veteri siccitate marcentes, et nihil antiquae
gratiae possidentes. Sic et Judaei ob infidelitatem a
 Deo derelicti, diligunt daemones omni dulcedine bonitatis
evacuatos. Sive pro vinacia possumus intelligere
traditiones scribarum et Pharisaeorum, veritatis
sensu prorsus vacuas et superstitione plenas;
quas ipsi Judaei diligebant, relinquentes traditiones
Dei propter traditiones hominum.
Et fodi eam mihi quindecim argenteis, et coro
hordei, et dimidio coro hordei, et dixi ad eam.
Septuaginta interpretes, sicut beatus Hieronymus
dicit, pro eo quod nostra interpretatio habet Fodi,
posuerunt Conduxi, quod ad mulierem utique
pertinet, quia ad hoc conducitur, ut marito fidem
servet, nec alio copuletur illo vivente. Cum autem
dicit: Fodi eam mihi in mulierem, ostendit se vineam
velle significare, quae (sicut propheta testatur) domus
 Israel est, de qua scriptum est: Vineam de
Aegypto transtulisti. Foditur ergo atque conducitur
haec mulier quindecim argenteis, et coro hordei, et
dimidio coro hordei, id est quadraginta et quinque
modiis, nam corus triginta modios habet, dimidius
vero corus quindecim. Et hac mercede conducta,
audivit a Domino: Dies multos exspectabis me:
non fornicaberis, et non eris viro. Hoc est: nec amatoribus
turpiter te prostitues, nec mihi viro a quo
conducta es legitimo conjungeris, ac ne putes factam
tibi injuriam; quia dixi: Exspectabis me, paria
tibi referam, quia sed et ego exspectabo te. Mystice,
quindecim denarii ad quintum decimum diem
primi mensis, id est Nisan, quo Judaei egressi sunt
de Aegypto, percussis primogenitis Aegyptiorum, pertinent.
 Ipsa enim die, id est quinta decima luna,
eduxit eos Dominus de Aegypto, et in suam conduxit
servitutem, liberans per occisionem agni ab illata
plaga Aegyptiis. Coepitque eos erudire, constituens
pro primogenitis filiorum suorum, qui plagam non
sensere communem, quinos argenteos siclos conferri
in donariis domus Dei. Deinde quadragesimo quinto
die, qui intelligitur in quadraginta quinque modiis
hordei, pervenerunt ad montem Sinai; altera
autem die, praeceptum est Moysi ut se sanctificarent
per triduum, et a mulieribus abstinerent, et se praeparent
ad accipiendam legem; transactisque tribus
diebus, quinquagesimo die Moyses Decalogum legis
accepit. Qui ergo quadragesimo quinto die ad eum
 pervenerunt locum in quo legem acceperunt, bene
quadraginta quinque modiis hordei fuisse referuntur
conducti. Quod autem sequitur: Dies multos exspectabis
me, ad praesens pertinet tempus, quo populus
Judaeorum, qui quondam quindecim argenteis
et quadraginta quinque modiis hordei conductus,
post incarnationem Domini ejusdem videlicet sponsi
adventum viri sui exspectat, donec (ut Apostolus
dicit) plenitudo gentium introeat, et sic omnis Israel
salvus fiat. Quod vero dicit: non fornicaberis, et
non eris viro, hoc ostendit quod interim modo idolis
non servit, nec tamen habet Deum, sed et amatoribus
et viro spoliata est; et quia virum non habet,
nec vescitur modo cibo hominum, id est, frumento,
sed hordeo irrationabilium jumentorum, quia videlicet
 spiritualem sensum vivificantem non capit,
sed occidentem litteram sequitur. Quodque additur,
sed et ego exspectabo te, ad eos pertinet qui
exspectant ad hoc ut in fine saeculi credentes recipiantur
ad amplexum Christi, quando ex Judaeis et
gentibus fiet unus grex, unum habens pastorem, qui
de se dicit: Ego sum pastor bonus.
Quia dies multos sedebunt filii Israel sine rege,
et sine principe, et sine sacrificio, et sine altari, et
sine ephod, et sine theraphim. Judaei autem haec
omnia ad septuaginta annos suae captivitatis referunt;
sed melius est, ut beatus Hieronymus dicit, de praesenti
tempore, vel de ultima Judaeorum conversione
intelligi quae dicuntur. Jam enim in his verbis ea quae
superius dicta sunt intelliguntur: quia dies multos
 exspectabis me, non fornicaberis. Modo namque sedent,
hoc est habitant Judaei contracti, quia status
rectitudinem amiserunt, et sunt sine rege Christo,
qui loquitur: Ego autem constitutus sum rex ab eo,
et sine principe, id est, ipso Salvatore, vel etiam
pontifice et sacerdote, de quo scriptum est: Principem
populi tui non maledices. Sunt etiam sine sacrificio,
et sine altari, quia perdito loco ubi templum et
altare habuerant, de quo eis in lege praecipiebatur:
In loco quem elegerit Dominus, immolabitis ei, et
non in omni loco, nequaquam legales victimas offerunt.
Et sine ephod. Ephod proprie superhumerale
vocatur, sed hic pro omni vestimento accipitur.
Aliquando autem ponitur et pro lineis vestimentis,
sicut de Samuele legimus, quia indutus ephod lineo
 erat. Theraphim proprie appellantur figurae et simulacra,
quae non possunt in praesenti loco duntaxat,
cherubin et seraphin, sive alia quae in templo ornamenta
fieri jussa sunt, dici, sed hic pro omni ornamento
sacerdotali positum noverimus. Haec omnia
postquam perdiderunt Judaei, spiritualiter nobis data
sunt in Ecclesia. Nos enim verum regem et sacerdotem
habemus Christum, qui est sacerdos in aeternum
secundum ordinem Melchisedech; habemus sacrificium
verum corporis et sanguinis Domini; habemus et
ephod, hoc est vestimentum innocentiae et simplicitatis,
facti ipsi sacerdotes et reges, juxta quod Petrus
dicit: Vos genus electum, regale sacerdotium,
gens sancta. Habemus et theraphim, hoc est
 signum et memoriam Dei expressam in cordibus nostris,
juxta quod eidem decantamus: Signatum est
super nos lumen vultus tui, Domine.
Et post haec revertentur filii Israel, et quaerent
Dominum Deum suum, et David regem suum. Post
haec, id est, postquam haec omnia impleta fuerint,
dum plenitudo gentium intraverit, revertentur filii
Israel per praedicationem Eliae et Enoch, et quaerent
Dominum Deum suum, et David regem suum, id est
Patrem et Filium ejus Jesum Christum, Filium ejus
unum Deum corde et ore et opere confitentes. Et
pavebunt ad Dominum, et ad bonum ejus in novissimo
dierum. Spiritum videlicet sanctum, qui non
extra Patrem et Filium, sed simul cum Patre et Filio
unus est Deus. De quo dicit discipulis suis: Si vos,
 cum sitis mali, nostis bona dare filiis vestris, quanto
magis Pater vester de coelo dabit Spiritum bonum
petentibus se!