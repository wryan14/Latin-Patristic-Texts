CAPUT VII. 
Cum sanare vellem Israel. Subaudis, ab idololatria,
quam exercuerant in Aegypto vel in deserto,
quando conflaverunt caput vituli, dicentes: Isti sunt
dii tui, quia malui poenitentiam peccatoris quam
mortem. Revelata est iniquitas Ephraim, id est,
idololatria Jeroboam, qui repente super populum
Israeliticum rex constitutus, vitulos aureos fecit;
et malitia Samariae, id est, subjecti populi revelata
 est sequentis regem impium. Quia operati
sunt et rex et populus mendacium, hoc est
idolum. Sicut enim contrarium est mendacium veritati,
ita idolum Deo. Vel certe in hoc mendacium
fecisse dicuntur, quia falso loquebantur, dum prostrati
diis dicebant: Isti sunt dii tui, gloriam Dei
transferentes ad simulacra. Et fur ingressus est
spolians, latrunculus foris. Hoc inter furem et
latronem distat quod fur noctem quaerit, et latenter
inique operatur, latro autem aperte vim infert.
Furem autem in hoc loco vel latronem, debemus
intelligere Jeroboam, qui instar furis ingressus ad
domum Israel, furatus est eos Deo, et quasi latrunculus
infelicem populum exspoliavit Dei protectione,
et est sensus: Cum vellem vetera peccata
 populi mei delere propter antiquam idololatriam,
Ephraim et Samaria nova idola repererunt. Sed et
hoc dici potest, quod Domino Salvatore volente peccata
Ecclesiae tam Judaeorum quam gentium sanare,
subito surrexit Ephraim, hoc est ubertas falsorum
dogmatum, cui multi faventes operati sunt mendacium
contra Christum, et per eos ingressus est fur
et latro, hoc est diabolus in Ecclesiam. Sive furem
et latronem ipsos intelligamus haereticos, de quibus
Dominus dicit: Qui non intrat per ostium in ovile
ovium, sed ascendit aliunde, ille fur est et latro, etc.
Omnes quotquot venerunt ante me, fures sunt et latrones.
Unde significanter ait, quod latrunculus foris
exspoliet. Non enim possunt illos privare Christi
 veste, quos docuerint, nisi de Ecclesia foris eos eduxerint,
et in via doctrinarum suarum ambulare fecerint.
Et ne forte dicant in cordibus suis, omnem malitiam
eorum me recordatum, nunc circumdederunt
eos adinventiones suae. Ne forte (inquit) dicant in
cordibus suis, pro veteribus peccatis nos punit, et
patrum delicta resolvimus, juxta illud: Patres
nostri comederunt uvam acerbam, et dentes filiorum
obstupuerunt. Nunc, id est in praesenti,
circumdederunt eos adinventiones suae, hoc est,
non pro dilectis patrum eos, sicut illi aestimant, vel
veteres iniquitates, sed pro praesentibus puniam.
Putabant enim illi latere Deo suam iniquitatem,
cum procul dubio Deus omnia videat. Unde et subditur:
Contra faciem meam factae sunt, id est,
 ego semper mala illorum intueor, quae me praesente
faciunt, non veriti faciem meam. Sed et mali quique
non tantum propter peccata praeterita damnantur,
sed quia antiquis operibus novam quotidie addunt
impietatem, et cum Dominum celare se putant, vitare
ejus oculos non valent, quia scriptum est:
Vultus autem Domini super facientes mala.
In malitia sua laetificaverunt regem, praebentes
consensum regi Jeroboam, ut adorarent idola secundum
ejus voluntatem, et in mendaciis suis quibus
dicebant: Isti sunt dii tui. Principes subauditur,
laetificaverunt: quia ipsi principes consentiebant
regi. Attendendum autem, quia nunc exponit quod
fecerunt coram facie ejus. Omnis quoque qui perverso
operi deservit, vel male de Christo sentit, sicut
 Arius et caeteri, regem (hoc est, diabolum) laetificat,
et in mendaciis pravorum dogmatum principes,
hoc est, satellites diaboli, qui principes diaboli
tenebrarum vocantur. Valde enim in peccatis nostris
gaudent contrariae fortitudines.
Omnes adulterantes quasi clibanus succensus
a coquente. Et hoc contra eos loquitur, qui in
malitia sua laetificaverunt regem, et in mendaciis
suis principes. Omnes (inquit) adulterantes, id est,
a proprio viro Deo recedentes, quasi clibanus a coquente,
quia sicut clibanus succenditur ut coquat
panes, ita illi succensi sunt malitia Jeroboam, et
igne idololatriae. Quievit paululum civitas a commistione
fermenti, donec fermentaretur totum.
Fabricatis quippe idolis, non vim fecit Jeroboam
 populo ut ea coleret, ne forte quibusdam causa Dei
et religionis resistentibus, cultura illorum evacuaretur,
ideoque paululum quievit civitas, donec propria
voluntate populus regi consentiret, ut primum
principes, deinde satellites illorum regi et principibus
faventes, ad ultimum omnis populus corrumperetur.
Et hoc est quod dicit: Donec fermentaretur
totum. Quae enim sponte fiunt, diu permanent:
quae autem necessitate, cito solvuntur. Hoc considerans
Jeroboam, maluit populum sponte subire
novam idolorum culturam, quam coactum. Fermentum
autem et in bonam partem ponitur et in malam.
In bonam, ut Dominus in Evangelio dicit, quod
mulier accepto fermento abscondit in farinae satis
 tribus. Hic autem in malo ponitur, pro corruptione,
scilicet populi, per idolorum venerationem. Haeretici
quoque pravam intentionem tandiu celant,
veris falsa velantes, quousque subjecti libenter eorum
obtemperent voluntati, et donec corda deceptorum
intumescant fermento pravae doctrinae illorum de
quo Dominus dicit: Cavete a fermento Pharisaeorum.
Dies regis nostri. Succensa tota populi massa
veneratione vitulorum, coeperunt dicere ad fores
Jeroboam regis: Dies regis nostri, subauditur iste
est, et quem nobis festivum noster constituit imperator,
hunc celebramus, in hoc gaudemus,
in hoc vitulos aureos adoramus. Coeperunt
principes furere a vino. Clamante populo: Iste est
 dies quem nobis rex noster sacrum instituit, principes
non solum non sunt irati, qui debuerant esse
rectores populi, sed insuper intelligentiam suae mentis
amittentes, coeperunt furere a vino, hoc est,
amentiam pati luxuriae et idololatriae. Extendit
manum suam cum illusoribus, quia applicuerunt
quasi clibanum cor suum, cum insidiaretur eis.
Cum cerneret rex clamare populum quod praediximus,
et principes etiam temulentos et vino idololatriae
demersos, extendit manum suam cum
illusoribus, hoc est, principibus qui illudebant
pessime populo, et a Deo suo longe abducebant benedicendo,
et gratias agendo, vel erroribus eorum
consentiendo, quia videlicet applicuerant cor
suum quasi clibanum, ut eos succenderet, et idololatriae
 flammis ardere faceret. Idcirco enim applaudendo
gratias egit populo una cum principibus,
quia intellexit toto nisu mentis ad errorum eos
fuisse conversos. Et hoc cum insidiaretur eis, ne
ascenderent ad templum Domini, sed vitulos quos
ipse fecerat colerent. Dolose quippe eosdem fabricatus
fuerat vitulos, ne forte populus Israel pergens
ad Dei templum Hierosolymis, sumpta occasione
reconciliaretur regi Judae. Tota nocte dormivit
coquens eos, mane ipse succensus quasi ignis flammae.
Postquam ignem malitiae misit in eorum cordibus,
et vidit eos furere, nullumque esse qui suae
resisteret voluntati, tota nocte dormivit, hoc est,
securus jacuit, versatus in tenebris, coquens eos
igne impietatis, mane autem ipse succensus flammis
 suorum scelerum, venit ad immolandum.
Omnes calefacti sunt quasi clibanus, quia cum
jam non per insidias, sed impudenter a Dei cultu
ad caeremonias idolorum transirent, omnes succensi
sunt malitia iniquitatis suae. Et devoraverunt judices
suos, id est, eos qui noluerunt eis consentire,
sed insuper redarguebant, et interfecerunt. Vel
certe eos, qui ante judices illorum exstiterant, spiritualiter
interemerunt trahendo ad suam malitiam.
Cum enim illi religiones Domini recordarentur,
videntes regem et principes omnemque populum
idololatriae deditos, coeperunt dicere: Quid faciemus?
Ecce rex et principes ejus, omnisque populus deos
colit. Jam quia in medio illorum versamur, non
 possumus similia non facere, ne forte exspoliati
omnibus rebus, etiam vitam amittamus. Dumque
haec dicerent, etiam ipsi ad scelus idololatriae devoluti
sunt. Omnes reges eorum ceciderunt.
Ab isto scilicet Jeroboam usque ad ultimum Josiam,
omnes reges Israelitarum ceciderunt in idololatriam
vel perditionem aeternam, et ambulaverunt
in viis Hieroboam, filii Nabath, qui peccare
fecit Israel. Non est in eis qui clamet ad me, id
est, nemo in regibus aut in subjecto populo reperitur
qui clamet ad me, et relictis idolis ad Deum convertatur.
Haec omnia beatus Hieronymus ad haereticos
eorumque refert discipulos, qui malitia diaboli (qui est
rex super omnes iniquos) debriati, dies regis (hoc
est, cujusque praepositorum suorum, verbi gratia,
 Marcionis, Arii, atque Eunomii, caeterorumque)
celebrant festivos, Ecclesiam relinquentes, et veritatem
fidei conculcantes. Unde et hi qui caeteris
praesunt, applaudunt illis, eo quod videant corda illorum
nequitia referta, et vino iniquitatis infusa; de
quo Salomon dicit: Principes vinum non bibant, nequando
obliviscantur sapientiae. Insaniunt etiam ex
vino. De quo Moyses: Furor (inquit) draconum
vinum eorum, etc. Quod autem dicitur Jeroboam
tota nocte dormisse, ostenditur per hoc, quia haeretici
dum in tenebris infidelitatis morantur, lucem
veri solis non valent perspicere: nam et qui dormiunt,
nocte dormiunt, quia oppressus est sensus
eorum. Horum corda calefieri noscuntur ira, avaritia,
 caeterisque vitiis, ipsique devorant judices suos, hoc
est, si qui possunt habere in animo virtutem, vel
sensus quibus mala discernuntur a bonis, abstrahunt
ab illis, et omnes principes talium ceciderunt
in Dei praedestinatione, nec est inter eos qui clamet
ad Dominum, ut invocans nomen Domini salvus fiat.
Ephraim in populis ipse commiscebatur.
Ephraim non hic tantummodo reges, ut superius,
sed omnis populus decem tribuum accipitur. Ephraim
ergo, id est omne regnum decem tribuum, commiscebatur
in populis, hoc est, similis erat gentibus
idola colentibus. Ephraim factus est subcinericius
panis, qui non reversatur. Panis qui non reversatur,
ex omni parte plenus est sordibus. Talis factus
est Ephraim non agendo poenitentiam, ideoque inconvertibilis
 manens, ex omni parte circumdatus est
cineribus peccatorum. Quod si converti a suis iniquitatibus
vellet, purgari utique potuisset.
Comederunt alieni robur ejus, et ipse nescivit.
Robur appellat principes et fortes quosque populi,
vel certe thesauros in quibus confidebant. Alieni
ergo a Deo, vel etiam a gente Judaeorum, hostes scilicet
ejus Chaldaei atque Assyrii, comederunt robur
ejus, interficiendo principes, et bona illorum sibi
vindicando, et quidquid virium habere poterat devorando.
Tantaeque idem Ephraim fuit amentiae, ut
nesciret Deum suum, aut certe ignoraret causam pro
qua fuisset devorantibus traditus, justum se reputans.
 Sed et cani effusi sunt in eo, et ipse ignoravit.
Cani hominum aliquando in bonum ponuntur, ut est
illud Salomonis: Cani sunt sensus hominis, et aetas
senectutis vita immaculata. Hic autem in malum
ponuntur, malitiam in eodem populo usque ad finem
regni perseverasse monstrantes. Sed et cani (inquit)
effusi sunt in eo, hoc est, abunde in nequitia usque
ad senium et regni terminum permanserunt. Et ipse
ignoravit finem regni sui, subaudis imminere.
Et humiliabitur superbia Israel in facie ejus.
Erexerat enim se Israel contra Dominum, et non in
illo, sed in multitudine sui fidebat exercitus. Et quia
superbis Deus resistit, humilibus autem dat gratiam,
dicit nunc per Prophetam: Humiliabitur
superbia Israel, hoc est, interficientur principes
 et exercitus ejus (in quibus gloriabatur) ab Assyriis
et Chaldaeis, et hoc non multo post tempore, sed nunc
et in praesenti. Hoc est enim quod ait: In facie
ejus. Non reversi sunt ad Dominum Deum suum,
et non quaesierunt eum in omnibus his. Quod superius
subobscure posuerat, dicens: Ephraim factus
est subcinericius panis qui non reversatur, nunc
ponit manifestius: Non sunt (inquit) reversi ad
Dominum Deum suum, et non quaesierunt eum
in omnibus his. Quod si fuissent reversi ad Dominum
Deum suum, audissent utique per Jeremiam loquentem
Dominum: Revertimini ad me, et ego
revertar ad vos. Post idola quippe ambulantes,
non quaesierunt eum in omnibus his adversitatibus,
ut in eum perfecte crederent, et recte operarentur.
 Ut autem ad haereticos vel impios ista referamus praepositos,
Ephraim in populis commiscetur, quando
ad sui similitudinem alios quilibet nequam praepositus
trahit, et similis eorum efficitur, juxta quod
supra dictum est: Erit sicut populus sic sacerdos.
Sive etiam Ephraim populis commiscetur, quia
omnes haeretici nihil differunt ab errore gentilium, et
qui fuerat princeps quondam Ecclesiae, fit quasi panis
subcinericius, ex omni parte cineribus peccatorum
circumdatus, nec revertitur ad Dominum, in incoepto
permanens errore, cujus robur, hoc est, fortitudinem
virtutum et intelligentiae, daemones, Christianorum
pessimi hostes, auferunt. Ipse vero hoc nescit, dum
sibi amicos putat, quos devoratores sentit. Sed et
cani in eo effunduntur, dum stultitia cordis illius
 usque ad terminum vitae in eo perseverat. Sicut enim
justi hominis cani sapientia intelligitur, sic impii
stultitia accipitur. Ipse autem vetustatem suae ignorat
malitiae, de qua scriptum est: Quod antiquatur et
senescit, prope interitum est. Quorum superbia cum
quotidie a Christo humilietur, non agunt poenitentiam,
nec revertuntur ad Dominum. Et factus est
Ephraim quasi columba seducta non habens cor.
Columba in bonum accipitur, ut Dominus in Evangelio
dicit: Estote prudentes sicut serpentes, et simplices
sicut columbae, ut nec aliis nocere possimus,
nec ab aliis insidias patiamur, sed simplicitate et
prudentia exhibeamus hominem temperatum, quia
prudentia sine simplicitate calliditas est, simplicitas
 sine prudentia stultitia est. Unde et in hoc loco columba
stultitiam Judaici populi designat, qui potius
fisus est in homine quam in Deo, Aegyptum invocans,
et ad Assyrios pergens. Qui enim auxilium
Aegypti petiit, qui ab Isaia appellatur baculus arundineus
confractus, ab Assyriis abducitur captivus. Factus
est ergo Ephraim quasi columba seducta a diabolo,
non habens cor, hoc est, intelligentiam mentis.
Notandum autem quod non aquilae, accipitri, aut
corvo, vel cuilibet aliae avi comparatur, sed columbae,
quae tantae fragilitatis est, ut proprios non valeat
tueri fetus. Sic enim et isti comprehensi ab hostibus,
non habuerunt vires se defendendi. Aegyptum invocabant,
subaudis in auxilium, vel deos illorum
colendo. Ad Assyrios abierunt, non sponte, sed
 captivi, et cum perfecti fuerint, expandam rete
meum super eos, id est, ut sentiant quia mutantes
loca, meum non possunt vitare conspectum. Cum
profecti fuerint in captivitatem, rete meum expandam,
hoc est, potentiam meam super eos ostendam, ne
possint libere redire ad terram sicut putant, donec
ipse velim. Quasi volucres coeli detraham eos, id
est, sicut avis ab altitudine coeli reti super aquas
expanso detrahitur, sic ab altitudine superbiae suae
deponam eos. Caedam eos secundum auditionem
coetus eorum. Et est sensus: Sicut juncto consilio
omnes idola coluerunt, quae fabricantes consiliati
sunt omnes ut a me recederent, ita me irato omnes
pariter vastabuntur, dum communiter eos percussero
a rege usque ad mendicum. Possumus et haec
 verba ad tempus Dominicae passionis referre, quia
sicut communi consilio tractaverunt de Domini
morte, clamantes ad Pilatum, Crucifige, crucifige
eum, sic pariter ab hostibus in solemnitate paschali
comprehensi sunt, caesi, et interfecti.
Vae eis, id est, damnatio perpetua erit post
praesentem tribulationem. Quoniam recesserunt a
me, idola colendo, vastabuntur ab hostibus
scilicet, et miseri erunt. Quia praevaricati sunt in
me, adorantes vitulos aureos, et meum praeceptum
transgredientes, quod dixi: Non facietis vobis deos
alienos. Et ego redemi eos de Aegyptiaca servitute,
et eduxi in excelso brachio; et ipsi locuti sunt
contra me mendacia facientes idola et dicentes:
Isti sunt dii tui, Israel, qui eduxerunt te de terra
 Aegypti.
Et non clamaverunt ad me in corde suo quo idola
diligebant. Sed ululabant in cubilibus suis. Voces
luporum vel canum imitantes in laudibus daemonum.
Ipsa enim carmina, quae daemonia laudantes canebant,
ululatum Scriptura nuncupat. Amiserant quippe rationabilem
animi intellectum, et similes facti sunt
bestiis insensatis. De haereticis facilis est intelligentia,
quibus vae imminet sempiternum, quoniam a Deo
recesserunt, et praevaricati sunt mandata illius, qui
redemit eos sanguine suo. Ipsi enim loquuntur contra
Deum mendacia, impia falsitatis dogmata componentes,
non clamant ad Dominum in cordibus suis,
sed ululant semper in suis conciliabulis, quae lustra
 ferarum vocantur, ululatum luporum, et sonitum irrationabilium
bestiarum imitantes. Super triticum
et vinum ruminabant. Ruminare est revomere, quomodo
animalia quod die comedunt, nocte ab intimis
visceribus ad guttur et fauces redire faciunt, sicque
subtilius ruminando, in ventrem redire faciunt. Et
est sensus: Quia abundantia omnium rerum habebant,
quae in vino et tritico comprehenditur, ideo corruerunt
recedentes a me, quod etiam Ezechiel in Sodomis
et Gomorrhis factum esse commemorat. Intuendum
autem quia ut ostenderet eos jumentorum similes,
non dixit comedebant, sed ruminabant. In
hoc etiam ruminasse dicuntur, quia pabula divinorum
eloquiorum spiritualiter non intelligebant. Recesserunt
a me, cultum religionis meae spernendo,
 et servituti diaboli se subdendo. Et ego erudivi
eos, id est, docui eos per Moysen, caeterosque fideles.
Et confortavi brachia eorum, hoc est, praebui
fortitudinem ad bellandum, sicut factum est temporibus
Josue et Machabaeorum. Et in me cogitaverunt
malitiam, meam potentiam ad idola transferentes,
dicentesque non me esse Deum, sed vitulos
quos ipsi fecerunt. Nunquid aliquid possunt facere
aut nocere mihi? Sed quod solum agere potuerunt,
contra me cogitaverunt mala.
Reversi sunt ut absque jugo essent, id est, ut
prius antequam vocarem eos per Abraham, deinde
per Moysen et reliquos, absque jugo legisque notitia
erant, cunctis nationibus commiscebantur, ita nunc
reversi sunt ad priorem statum, ut absque jugo et
 Dei frenis irent praecipites sequendo suas voluptates.
Facti sunt quasi arcus dolosus, id est, pravus,
reflectens in dominum sagittam. Ipsi quippe fortes a
Deo et extensi facti fuerant, ut adversarios hostesque
percuterent, sed quos Deus extenderat contra inimicos,
ipsi contra suum versi sunt Dominum, mittentes
adversus eum blasphemiae sagittas. Cadent in
gladio principes eorum a furore linguae suae. Sicut
caput malitiae fuerunt principes, qui infelicem populum
deceperunt, ita nunc ipsi vere primum confundantur
propter furorem linguae suae, qui amentes
effecti, ausi sunt vitulos aureos vocare deos, ut hoc
facerent in terra repromissionis quod didicerant in
Aegypto. Nam furor linguae eorum, amentia et blasphemiae
intelliguntur. Ista subsannatio eorum in
 terrae Aegypti, id est, hoc quod modo faciunt subsannando
me et deridendo per culturam idolorum,
non est nova res, quia quod fecerunt in Aegypto, et
postea in deserto, hoc etiam nunc tenent. Ibi quippe
coeperunt idola colere, et usque nunc in eadem perseverant
malitia. Spiritualiter vero per triticum et
vinum possumus intelligere mysteria corporis et
sanguinis Christi, sive etiam Scripturam sacram,
quae in locis obscurioribus cibum, in facilioribus
autem potum nobis praestat. Super hoc triticum vel
vinum haeretici corruunt, indigne corpus et sanguinem
Domini sumentes, et Scripturam divinam perverso
intellectu interpretantes. Legentes enim assidue,
et meditantes legem caeterasque Scripturas, comedere
 simulant, quod male intelligendo ruminant.
Et hoc facientes recedunt a Domino, qui docuit eos
in Ecclesia, et dedit eis fortitudinem, qua contra adversarios
dimicarent. Ipsi vero cogitant contra Deum
malitiam, impiissimas haereses exstruentes, fiuntque
similes gentibus, et ad nihilum rediguntur. Et tales
vertuntur in arcum dolosum, dum suis sententiis
mortem sibi aeternam inferunt. Unde principes haereticorum
propter insaniam linguae suae, quia Dominum
blasphemant, sententia veri judicis feriuntur,
facientes eadem in falsi nominis Ecclesia, quae ante
faciebant dum in Aegypto, hoc est, in tenebris morabantur
infidelitatis et ignorantiae.