IN JOEL PROPHETAM. </center></h4><nobr><sub></sub></nobr> 
<p></p><p><nobr><sub></sub></nobr> Joel interpretatur incipiens. Iste ad Judaeam et
Hierusalem vaticinium proferens, in principio sui
voluminis post luctuosa convivia ad luctum provocat
Hierusalem, excidiumque ejus praenuntiat. Prophetat
quoque vocationem gentium, et super congregatos
credentes superventurum Spiritum sanctum.</p>
<br> <h4><center>CAPUT PRIMUM. </center></h4>
<p>Verbum Domini quod factum est ad Joel filium
Phatuel. Joel interpretatur fortis Dei. Phatuel,
adapertio vel sermo Domini. Verbum Dei, quod semper
fuit apud Patrem, ad Joel factum est.</p>
<p><nobr><sub></sub></nobr> Audite hoc, senes, et auribus percipite, omnes habitatores
terrae. Senes non aetate, sed merito; habitatores
vero terrae, qui terrenis operibus deprimuntur.
Inter audire vero, et auribus percipere, magna
distantia est. Presbyteri, hoc est spirituales, sacratius
audiunt; qui vero terram inhabitant, auribus
percipiunt, sed humilius. Si factum est istud in
diebus vestris, aut in diebus patrum vestrorum, super
hoc filiis vestris narrate: et filii vestri filiis suis,
et filii eorum generationi alterae. Quod dicturus
sum, novit memoria: nova res novos auditores desiderat.
Vinum enim novum in utres novos mittitur.
<nobr><sub></sub></nobr> In hac brevi sententia omne genus humanum contexuit.</p>
<p>Residuum erucae comedit locusta, et residuum
locustae comedit bruchus, et residuum bruchi comedit
rubigo. Quid enim per erucam, quae toto corpore
in terram repit, nisi luxuria designatur? quid
per locustam, quae saltibus evolat, nisi inanis gloria
exprimitur? quid per bruchum, cujus pene totum
corpus in ventre colligitur, nisi edendi ingluvies figuratur?
quid per rubiginem, quae dum tangit incendit,
nisi ira innuitur? Residuum ergo erucae locusta
comedit, quia saepe, cum luxuriae vitium a mente recesserit,
inanis gloria succedit, cum se quasi sanctum
ex castitate gloriatur. Dum ergo vitia vitiis
succedunt, agrum mentis alia pestis devorat, dum
<nobr><sub></sub></nobr> alia relinquit. Item aliter: Assyrii sub Salmanasar,
Babylonii Judaeam sub Nabuchodonosor, Antiochus
Syriae, et Vespasianus imperator Romanorum vastaverunt.
Item aliter: Quatuor hae pestes quatuor significant
genera vitiorum, quibus humanae animae
pervertuntur; nam hi metuunt, cupiuntque, dolentque,
gaudentque.</p>
<p>Expergiscimini, ebrii, et flete, et ululate omnes
qui bibitis vinum in dulcedine, quoniam periit ab ore
vestro. Ebrii vocati sunt qui, mundi hujus amore
confisi, mala non sentiunt quae patiuntur. Quid est
ergo dicere: Expergiscimini, ebrii, et flete, nisi: Somnium
vestrae insensibilitatis excutite, et in devastatione
cordis tot sibi succedentibus vitiorum pestibus,
vigilantibus lamentis obviate?</p>
<p><nobr><sub></sub></nobr> Gens enim ascendit super terram meam fortis et
innumerabilis; dentes ejus ut dentes leonis, et molares
ejus ut catuli leonis. Gens enim fortis et innumerabilis
daemones significat, quae non super coelum,
hoc est spirituales, sed super terram, hoc est
super carnales ascendit.</p>
<p>Posuit vineam meam in desertum, et ficum
meam decorticavit: nudans spoliavit eam et projecit,
albi facti sunt rami ejus. Vinea populus Domini
nuncupatur, ficus vero Israeliticam plebem significat.
Ficum diabolus decorticavit, quia eamdem
plebem Judaicam ab omni gloria nudavit. Rami ejus
albi facti sunt, quia sacerdotes illius atque doctores
forinsecus albi videntur per hypocrisim.</p>
<p>Plange quasi virgo accincta sacco, super virum
<nobr><sub></sub></nobr> pubertatis tuae, O infelix plebs, vel anima, quae
sponso, id est Christo, velut sponso copulata fueras
conjugio, et stuprata a daemonibus, adultera effecta
es, plange quasi virgo, hoc est age poenitentiam.</p>
<p>Periit sacrificium et libatio de domo Domini;
luxerunt sacerdotes ministri Domini. Domum Domini
plebem dicit Judaicam, sive animam, quae, ex
spoliata ab adversariis potestatibus, nudata fit ab
omni sacrificio justitiae.</p>
<p>Depopulata est regio, luxit humus, quoniam devastatum
est triticum, confusum est vinum, et
elanguit oleum. Hoc est quod ait David: Non est
qui faciat bonum, non est usque ad unum. Triticum,
vinum, et oleum, charismatum significant
<nobr><sub></sub></nobr> dona, quae in populum Judaeorum, vel in caeteris
animabus per degenerem vitam a diabolo dissipata
sunt.</p>
<p>Confusi sunt agricolae, ululaverunt vinitores super
frumento, vino, et hordeo, quia periit messis
agri. Agricolae vel vinitores angeli sunt, sive magistri
atque doctores, qui, videntes animas sibi creditas
carnalibus passionibus deservire, nunc plangunt.
Messis humanum genus significat.</p>
<p>Vinea confusa est, et ficus elanguit; malogranatum,
et palma, et malum, et omnia ligna agri aruerunt,
quia confusum est gaudium a filiis hominum. Vinea
vel ficus id ipsum quod superius plebs Judaica.
Malogranatum et caetera ligna diversa significant
charismatum dona, quae humano generi ab adversariis
<nobr><sub></sub></nobr> potestatibus per vitia auferuntur.</p>
<p>Accingite vos, et plangite, sacerdotes; ululate, ministri
altaris. Ingredimini, cubate in sacco, ministri
Dei mei, quoniam interiit de domo Dei nostri sacrificium
et libatio. Exhortatio ad praepositos Ecclesiae,
ut per eruditionem populi sibi crediti, velut
propria deplorent. Domum Dei Ecclesiam dicit, vel
animam ex qua munera Dei per vitae incuriam perierunt.</p>
<p>Sanctificate jejunium, vocate coetum, congregate
senes, omnes habitatores terrae in domum Dei nostri,
et clamate ad Dominum: Ah ah ah diei! quia prope
est dies Domini, et quasi vastitas a potente veniet.
Hoc est: jejunium vestrum caeteris virtutibus adjunctum
sanctificate. Senes et habitatores terrae, doctores
<nobr><sub></sub></nobr> et auditores dicit in Ecclesiam congregandos per
fidem; dies Domini dicitur dies judicii.</p>
<p>Nunquid non coram oculis vestris alimenta perierunt,
de domo Dei vestri laetitia et exsultatio? Crescentibus
enim vitiis atque peccatis, luctus succedit
laetitiae; domus Dei Ecclesia intelligitur, vel anima.</p>
<p>Computruerunt jumenta in stercore suo. Jumenta
in stercore suo putrescere est, homines carnales in
fetore luxuriae vitam finire. Demolita sunt horrea,
dissipatae sunt apothecae, quoniam confusum est triticum.
Horrea vel apothecae mentes significat
fidelium, in quibus frumentum justitiae et vinum
prudentiae recondi solitum erat.</p>
<p>Quid ingemuit animal, mugierunt greges armenti?
Quia non est pascuum eis, sed et greges pecorum
<nobr><sub></sub></nobr> disperierunt. Quod animal et armenta dixit, homines
doctos doctrinam Dei ignorantes insinuavit, pecora
vero gentes significant. Pascua defecerunt, quia ariditas
verbi Dei cuncta possidet, et cessantibus pluviis
ejus, omnia aruerunt. Greges disperierunt, quia
pastores tales non sunt qui doceant sanitatem.</p>
<p>Ad te, Domine, clamabo, quia ignis comedit
speciosa deserti, et flamma succendit omnia ligna
regionis, sed et bestiae agri, quasi area sitiens imbrem,
suspexerunt ad te, quoniam exsiccati sunt
fontes aquarum, et ignis devoravit speciosa deserti.
Ignis, diabolus, desertum, mundus iste, speciosa
deserti, homines sive gloria hujus saeculi; ligna regionis,
gentes quae a diabolo consumptae sunt; bestiae
<nobr><sub></sub></nobr> agri gentes dicuntur, quae post mala opera ad
Deum conversae, ejus misericordiam implorant.
Fontes aquarum scientiam significant legis, quae in
populo Judaeorum per infidelitatem exsiccata est.</p>
<br> <h4><center>CAPUT II. </center></h4>
<p>Canite tuba in Sion, ulutate in monte sancto
meo, conturbentur omnes habitatores terrae; quia
venit dies Domini, quia prope est dies tenebrarum
et caliginis, dies nubis et turbinis. Clara vox
Evangelica praedicatio, Sion vero Ecclesia vel anima;
habitatores terrae, homines dicit esse carnales,
quos omnes terret, et ad poenitentiam provocat; dies
judicii talis erit his qui passuri sunt poenas, quam
diei tenebrarum et caliginis ob damnationem reproborum
<nobr><sub></sub></nobr> comparavit. At vero, quia cuncta retroacta
tunc judicii justitiae patefacta erunt, ideo eam solis
lumini comparavit. Quasi mane expansum super
montes populus multus et fortis, similis ei non fuit
a principio, et post eum non erit usque in annos
generationis et generationis. Populus multus et
fortis, daemonum multitudinem et impiorum significat,
quae a principio, hoc est ab Adam usque in
finem saeculi cum in judicio fuerit exstincta, in aeternum
non erit, quia post eumdem diem judicii,
ascensus atque descensus (sicut dicere voluit Origenes)
non erit.</p>
<p>Ante faciem ejus ignis vorans, et post eum exurens
flamma. Ubicunque enim ille ingressus fuerit,
exercitus daemonum statim desertum facit, et omnium
<nobr><sub></sub></nobr> virtutum exurit flores. Quasi hortus voluptatis terra
coram eo, et post eum solitudo deserti, neque est
qui effugiat eum. Priusquam homo delinquat per
ejus suasionem, et est sine peccato, fit quasi hortus
paradisi: cum autem eum semel ceperit et duxerit
in peccatum, facit eum solitudinem et desertum, ita
ut non sit, aut raro sit, qui ejus possit effugere decipulam.</p>
<p>Quasi aspectus equorum aspectus eorum, et
quasi equites sic currunt. Equus homo, eques diabolus.
Quasi aspectus eqourum, aspectus impiorum,
per quos diabolus persequitur justos. Quadriga diaboli
quatuor sunt passiones, quas sub nomine pestium
in capite hujus libri describit.</p>
<p>Sicut sonitus quadrigarum super capita montium
<nobr><sub></sub></nobr> exsilient, sicut sonitus flammae ignis devorantis stipulam,
velut populus fortis praeparatus ad praelium.
Stipula, leves et infructuosi homines, igne diaboli
consumpti.</p>
<p>A facie ejus cruciabuntur populi, omnes vultus
redigentur in ollam. Cum populi coeperint cum ipso
in poenam trahi, et eos coeperit habere diabolus in
propria potestate.</p>
<p>Sicut fortes current, quasi viri bellatores ascendent
murum. Infelix illa civitas, hoc est anima,
quae a tali hoste capitur. In qua cum quisque ingressus
fuerit, super murum virtutum currens libenter
insultat; atque domum conscientiae cum intraverit,
si quid boni in ea invenerit, cuncta deperdat.</p>
<p><nobr><sub></sub></nobr> Vir in viis suis gradietur, et non declinabit a
semitis suis. Unusquisque fratrem suum non coarctabit.
Singuli in calle suo ambulabunt. Sed et per
fenestras cadent, et non demolientur. Urbem ingredientur,
in muro current, domos conscendent. In
quibus enim diabolus juste acceperit potestatem, in
his per sensus carnis velut per fenestras ingrediens,
amota quae intrinsecus reperit, depraedatur. Si quis
vero eum introire prohibeat, ejus aedificium boni
operis demoliri non permittitur. Per fenestras intrabunt
quasi fur, id est per sensus nostros occulte
daemones velut fures ingredientur.</p>
<p>A facie ejus contremuit terra, moti sunt coeli,
sol et luna contenebrati sunt, et stellae retraxerunt
splendorem suum. A facie hujus populi diabolici,
<nobr><sub></sub></nobr> vel etiam Antichristi contremuit terra, hoc est peccatores;
moti sunt coeli, id est spirituales. Sol et
luna obtenebrati sunt, quia fides Christi et Ecclesiae
in quorumdam corda sub Antichristo deficiet</p>
<p>Et Dominus dedit vocem suam ante faciem exercitus
sui, quia multa sunt nimis castra ejus, quia
fortia et facientia verbum ejus. Quia divina praedicatio
praeibit Antichristi adventum. Castra daemonum
ideo castra Domini dicuntur, quia in omni necessitate
tam ad probationem justorum, quam ad
damnationem reproborum ejus juri deserviunt. Magnus
enim dies Domini, et terribilis valde, et quis
sustinebit eum? <em>Quis,</em> semper in Scripturis dupliciter
intelligitur, id est aut nullus, aut rarus.</p>
<p>Nunc ergo dicit Dominus: Convertimini ad me
<nobr><sub></sub></nobr> in toto corde vestro, in jejunio et fletu et planctu.
Exhortatio Domini humanum genus ad poenitentiam
provocans, in jejunio primo, quia fundamentum poenitentiae
jejunium est. Comes autem jejunii, fletus et
planctus.</p>
<p>Et scindite corda vestra, et non vestimenta vestra,
et convertimini ad Dominum Deum vestrum,
quia benignus et misericors est, patiens et multae misericordiae,
praestabilis super malitia. Hoc adversum
eos loquitur poenitentes, qui habitu poenitentiam
pollicentur, et corde non exhibent. Ne desperet
peccator magnitudine vitiorum, benignitas et misericordia
Domini illi pollicetur, quia peccantes non
punit statim, sed poenitentiae dat locum.</p>
<p>Quis scit si convertatur, et ignoscat, et relinquat
<nobr><sub></sub></nobr> post se benedictionem? Sacrificium et libamen
Domino Deo nostro. In uniuscujusque peccatum dubie
veniam repromittit, ne negligentiorem faciat poenitentem,
et relinquat post se benedictionem. Primo
benedictionem, quae expellit maledictionem, deinde
sacrificium et libamen, hoc est opera bona quae placeant
Deo.</p>
<p>Canite tuba in Sion, sanctificate jejunium, vocate
coetum, congregate populum: sanctificate Ecclesiam,
coadunate senes, congregate parvulos et sugentes
ubera. Iterum eadem repetit, ut vel doctrinae
frequentis auditu convertantur ad Deum. Congregatio
populi collectio est in Ecclesia fidelium per
Christum; aetatum diversitas discretio est meritorum.
<nobr><sub></sub></nobr> Egrediatur sponsus de cubili suo et sponsa
de thalamo suo. Intra vestibulum et altare plorabunt
sacerdotes ministri Domini, et dicent. Sponsus
Christus de cubili suo, hoc est de sinu Patris, ad
publicum humani generis egressus. Sponsa caro ejusdem
Christi ex utero Mariae virginis velut de thalamo
suo prodiens. Sponsus sermo divinus, sponsa anima
fidelis. Sacerdotes ministri Domini, apostoli sunt,
pro delictis populi intervenientes. Parce, Domine,
parce populo tuo, et ne des haereditatem tuam in
opprobrium, ut dominentur eis nationes. Hoc est:
ut mitteret qui eam liberaret, et misit et pepercit
populo suo; id est, in adventu Christi, remissionem
largitus est peccatorum, ut non dominentur eis nationes,
id est daemones. Quare dicunt in populis:
<nobr><sub></sub></nobr> Ubi est Deus eorum? Zelatus est Dominus terram
suam, et pepercit populo suo. Zelare ideo dicitur,
quia ubicunque zelus est, amoris indicium est. Responsio
Domini, pollicitatio ejus per libros legis prophetarum.
Ecce ego mittam vobis frumentum, et
vinum, et oleum, et replebimini in eis, et non dabo
vos ultra opprobrium in gentibus. Frumentum,
Christus, qui in Zacharia frumentum dicitur electorum;
vinum, gratia Spiritus sancti; oleum, charismata,
quae a Christo per donum Spiritus sancti in
corda electorum diffunduntur, hoc est: benedictione
mea veterem maledictionem abstergam.</p>
<p>Et eum qui ab aquilone est, procul abjiciam a
vobis, et expellam eum in terram inviam et desertam.
Aquilonem diabolum dicit: terram inviam et
<nobr><sub></sub></nobr> desertam, reprobos omnes in quibus regnat appellat.
Faciem ejus contra mare orientale, et extremum
ejus ad mare novissimum. Diabolus non habens
faciem ad solem justitiae, sed quocunque respexerit,
semper mare istius saeculi respicit. Orientale
autem et novissimum, principium ruinae ejus intelligitur.
Et ascendet fetor ejus, et ascendet putredo
ejus, quia superbe egit. Cum idem diabolus
jugulatus in fine mundi fuerit, tunc fetor ejus, hoc
est qualis sit, omnibus apparebit.</p>
<p>Noli timere, terra, exsulta et laetare, quia magnificavit
Dominus ut faceret: nolite timere animalia
regionis, quia germinaverunt speciosa deserti. Hoc
est cogitationem suam, quam pro salute humani
<nobr><sub></sub></nobr> generis disposuit, ut de eorum substantia Filius Dei
carnem assumeret. Eam quam supra dixerat maledictam,
nunc dicit benedictione Dei restaurari. Animalia
regionis, gentes quibus verba virtutem, id est
Christus, per Virginem germinavit. Quia lignum
attulit fructum suum, ficus et vinea dederunt virtutem
suam. Et filii Sion, exsultate et laetamini in Domino
Deo vestro, qui dedit vobis doctorem justitiae,
et descendere faciet ad vos imbrem matutinum. Lignum,
Christus, ficus vero in persona accipitur Spiritus
sancti; vinea idem Christus in plebe fidelium;
filii Sion, filii dicuntur Ecclesiae in speculatione fidei
constituti; doctor justitiae, Christus, Ecclesiae
suae a Deo Patre electus; imbrem matutinum et serotinum,
<nobr><sub></sub></nobr> utriusque Testamenti benedictionem divinitus
in Christo collatam dicit.</p>
<p>Et implebuntur areae frumento, et redundabunt
torcularia vino et oleo, id est in Christo, vel in
principio regni spiritualis, areae Ecclesiae a credentibus
populis repletae, sive corda electorum variis
virtutibus per imbrem gratiae Spiritus sancti redundantia.</p>
<p>Et reddam vobis annos quos comedit locusta, et
bruchus, et rubigo, et eruca. Fortitudo mea magna,
quam misi in vos. Quatuor hae pestes quatuor perturbationes,
per quas diabolus humanum genus devorat,
significant, hoc est: cupiditatem et metum, laetitiam
atque tristitiam.</p>
<p>Et comedetis vescentes, et saturabimini, et laudabitis
<nobr><sub></sub></nobr> nomen Domini Dei vestri, qui fecit vobiscum
mirabilia. Omnes enim qui legunt Scripturas carnaliter,
sicut Judaei, et ad intelligentiam non perveniunt
spiritualem, isti sunt vescentes, et nunquam
ad saturitatem pervenientes. Et laudabitis nomen
Domini Dei vestri, hoc est: si misericordiam Dei per
intelligentiam spiritualem fueritis consecuti. Et
non confundetur populus meus in sempiternum, et
scietis, quia in medio Israel ego sum, id est in medio
videntium Deum ex fide. Et ego Dominus Deus
vester, et non est amplius, et non confundetur populus
meus in aeternum. Ego sum Christus, et ego
Dominus vester, idem ipse Christus, et amplius praeter
Christum.</p>
<p>Et erit post haec, et effundam spiritum meum
<nobr><sub></sub></nobr> super omnem carnem, et prophetabunt filii vestri et
filiae vestrae. Senes vestri somnia somniabunt, et juvenes
visiones videbunt. Senes, prophetas, juvenes,
apostolos appellat.</p>
<p>Sed et super servos meos et ancillas meas in
diebus illis effundam spiritum meum. Hoc secundum
historiam manifestissime dictum et impletum
est. Servos meos, viros spirituales atque doctores:
ancillas vero, ecclesias, vel animas credentium
dicit.</p>
<p>Et dabo prodigia in coelo et in terra, sanguinem,
et ignem, et vaporem fumi. Prodigia in coelo, hoc
est in sanctis; et in terra, hoc est in peccatoribus
se Dominus dare pollicetur. Et quid prodigia, nisi
signa et perditionem peccatorum, quae in adventu
<nobr><sub></sub></nobr> Spiritus sancti patefactae sunt? In sanguine interfectio
animarum; in igne calorem corporis, sive iracundiam
cordis; in vapore fumi, cogitationes noxiae,
quae in corde hominum aestuant, significantur. Secundum
historiam et prophetiam, in tempore passionis
Christi omnia haec completa sunt.</p>
<p>Sol convertetur in tenebras, et luna in sanguinem,
antequam veniat dies Domini magnus et horribilis.
Hoc est: splendor quorumdam fidelium, ultima
tribulatione deficiens obscurabitur, et Ecclesia
martyrum sanguine cruentabitur.</p>
<p>Et erit, omnis quicunque invocaverit nomen Domini
salvus erit. Invocare et dicere Dominum, non
tantum voce, sed opere comprobandum est et effectu.
<nobr><sub></sub></nobr> Quia in monte Sion et in Hierusalem erit salvatio,
sicut dixit Dominus, et in residuis quos Dominus
vocaverit. Montem Sion et Hierusalem, Ecclesiam
intelligimus, in qua erit salvatio, sicut
dixit.</p>
<br> <h4><center>CAPUT III. </center></h4>
<p>Quia ecce in diebus illis et in tempore illo cum
convertero captivitatem Juda et Hierusalem, quae
antea non erat. Primi sunt sancti apostoli, vel caeteri
ex circumcisione credentes, residui vero, ex
gentibus venientes.</p>
<p>Congregabo omnes gentes, et deducam eas in
valle Josaphat, et disceptabo cum eis ibi. Josaphat
interpretatur <em>Domini judicium.</em> Hoc ergo est quod
dicit: Quando misertus fuero eorum qui per confessionem
<nobr><sub></sub></nobr> nominis mei censentur, tunc omnes adversarios
meos deducam in vallem judicii. Omnes gentes,
aut omnes designat nationes incredulas, aut omnes
daemones dicit. Super populo meo et haereditate mea
Israel, quos disperserunt in nationibus, et terram
meam diviserunt. Hoc est, non eos opprimam in
die judicii, aut auctoritatem potentiae meae sentiant,
sed ratione justitiae, aut etiam sua confessione dignos
se suppliciis esse cognoscant.</p>
<p>Et super populum meum miserunt sortem. Hoc
est, quod certatim in singulis regnare voluerunt. Et
posuerunt puerum in prostibulo, et puellam vendiderunt
pro vino ut biberent. Hoc loco queritur de
sortibus eorum, quod etiam robustissimum sexum,
<nobr><sub></sub></nobr> aetatem quae poterat ad virtutes crescere, suis injustitiis
effleminaverunt, et anima quae erat fortissima,
libidini et voluptatibus subjugata est.</p>
<p>Verum quid mihi et vobis, Tyrus et Sidon, et
omnes terminos Palaestinorum? nunquid ultionem
redditis mihi? Tyrus tribulatio sive angustia, Sidon
vero venatio, hoc est daemones: Palaestini, cadentes
potione. Quae omnia de haereticis recte sentienda
sunt, per quos diabolus populum Dei de Ecclesia
separavit, atque per eloquentiam suam quasi
aurum et argentum, simplices quosque de Ecclesia
educentes, filiis Graecorum, hoc est gentilium, sub
peccato venundant. Et si ulciscimini vos contra
me, cito velociter reddam vicissitudinem vobis super
caput vestrum. Argentum enim meum et aurum tulistis,
<nobr><sub></sub></nobr> et desiderabilia mea et pulcherrima mea intulistis
in delubra vestra, et filios Juda et filios Hierusalem
vendiderunt filiis Graeciae, ut longe faceretis
eos de finibus suis, id est sub peccato, ut longe
eos facerent ab Ecclesiae fide.</p>
<p>Ecce ego suscitabo illos de loco in quo vendidistis
eos, et convertam retributionem vestram in caput
vestrum. Suscitabo quasi jacentes, qui de fundamento
Ecclesiae evulsi sunt, in pristinum statum
fidei restaurabo, atque in caput vestrum, hoc est
haereticorum qui eos seduxistis, ultionem restituam.</p>
<p>Et vendam filios vestros et filias vestras in manibus
filiorum Juda, id est eos quos de Ecclesia
<nobr><sub></sub></nobr> possidebitis, in contrarios vobis suscitabo, et filios
ac filias, hoc est discipulos vestros per Ecclesiae
praedicatores in eorum subjectionem reducam. Et
venundabunt eos Sabaeis genti longinquae, quia Dominus
locutus est. Saba interpretatur <em>conversio,</em>
Juda vero <em>confessio.</em> Sabaei ideo gens longinqua dicitur,
quia sancti qui haereticis dominantur, in aeternum
vivent.</p>
<p>Clamate hoc in gentibus, sanctificate bellum,
suscitate robustos. O vos principes, id est doctores,
clamate, qui vobis subjecti sunt, quia veniet dies
judicii. Accedant et ascendant omnes viri bellatores.
Accedant pedites, ascendant equites. Equi
enim homines impii, equites vero diabolus vel daemones.
Hi enim dicuntur viri bellatores, qui humanum
genus solent per vitia debellare.</p>
<p><nobr><sub></sub></nobr> Concidite aratra vestra in gladios, et ligones vestros
in lanceas, infirmus dicat, Quia fortis ego
sum. Amovete (inquit Dominus), o vos daemones,
universam pacem in seditionem, et in bellum cuncti
consurgite. Infirmus dicat quia fortis ego sum.
Dicere in Scripturis, facto opere consummare est.
Et cum omnia mala haec feceritis, et omni virtute
ad pugnandum contra electos meos veneritis, tunc
in die judicii omnem virtutem vestram prosternam.</p>
<p>Erumpite et venite, omnes gentes; de circuitu
congregamini. Ibi occumbere faciet Dominus robustos
tuos. Hoc declarat quod cum dies Domini adveniat,
et finis mundi appropinquet, Satan omnem
virtutem suam Antichristi temporibus effundat, et ad
<nobr><sub></sub></nobr> tentandas et subvertendas animas vehementius pugnet.</p>
<p>Consurgant et ascendant gentes in vallem Josaphat.
Isti autem non judicantur in montibus, non
in campestribus, sed in profundum et deorsum, ut
statim judicii locus ipse pro poena sit. Quia ibi sedebo
ut judicem omnes gentes in circuitu. Sedere
Dei est habitum et potestatem judicandi ostendere.</p>
<p>Mittite falces, quoniam maturavit messis. Hoc
loquitur ad angelos: messores enim angeli sunt,
messis vero populi sunt. Quodammodo angeli de sua
sublimitate descendunt, quando suscipiunt officia
tortorum. Venite et descendite, quia plenum est
torcular: exuberant torcularia, quia multiplicata est
malitia eorum. Jam redundat mundus vel torcular
<nobr><sub></sub></nobr> iniquitatibus, jam ultra capere non potest malitiam
humani generis.</p>
<p>Populi, populi in valle concisionis, quia juxta
est dies Domini in valle concisionis. Nequaquam
dixit judicium, ne vel dubiam sententiam facere videretur,
sed concisionem posuit, cui remanere nihil
possit.</p>
<p>Sol et luna obtenebrati sunt, et stellae retraxerunt
splendorem suum. Sol, Christus; luna, Ecclesia.
Stellae vero Christi retraxerunt splendorem
suum his qui cruciabuntur. Neque enim merebuntur,
qui in poena eunt, lumen justitiae videre.</p>
<p>Et Dominus de Sion rugiet, et de Hierusalem dabit
vocem suam, et movebuntur coelum et terra,
<nobr><sub></sub></nobr> id est de Ecclesia sanctorum, sive de Hierusalem
coelesti. Quia enim rugitu leonis animalia cuncta
terrentur, sic et vocem ejus omnes pavebunt. Et
Dominus spes populi sui, et fortitudo filiorum Israel.
Et scietis quia ego Dominus Deus vester, hoc est
credentium et fide Deum videntium. Habitans in
Sion in monte sancto meo. Mons sanctus aut Hierusalem
coelestis intelligitur, aut certe ipse Filius.
Et erit Hierusalem sancta, et alieni non transibunt
per eam amplius. Sive Hierusalem coelestis, sive
Ecclesia, jam in ea non habent amplius potestatem.
Ipsi enim intelliguntur alieni.</p>
<p>Et erit in die illa, stillabunt montes dulcedinem,
et colles fluent lacte, et per omnes rivos Juda ibunt
aquae. Montes et colles pro diversitate meritorum
<nobr><sub></sub></nobr> sanctos appellat, dulcedinem vero eloquia Scripturarum,
rivos corda electorum. Aqua vero gratiam significat
Spiritus sancti. Et fons de domo Domini
egredietur, et irrigabit torrentem spinarum. Fons,
divinitas Filii Dei patens, sive Spiritus sanctus: torrens
spinarum, peccata humani generis, quae per gratiam
eorum aduruntur, in futurum purgata.</p>
<p><nobr><sub></sub></nobr> Aegyptus in desolatione erit, et Idumaea in desertum
perditionis, pro eo quod inique egerint in filios
Juda, et effuderint sanguinem innocentem in terra
sua. Aegyptus interpretatur <em>tenebrae,</em> hoc est daemones
vel peccata. Idumaea <em>sanguinea,</em> sive <em>terrena,</em>
id est omnia terrena ad voluptatem carnis et sanguinis
pertinentia, quae in die judicii desolabuntur,
eo quod per infinitam malitiam suam filios Ecclesiae
in hoc saeculo deceperunt.</p>
<p>Et Judaea in aeternum habitabitur, et Hierusalem
in generationem et generationem. Et mundabo sanguinem
eorum, quem non mundaveram, et Dominus
commorabitur in Sion. Judaea, hoc est domus confessionis,
habitabitur in perpetuum. Sed quia non
<nobr><sub></sub></nobr> est innoxia in hac vita, sed aliquantis, licet levibus,
peccatis contaminata est, ego cuncta mundabo per
multitudinem misericordiae meae, quae ipsi propriis
virtutibus non mundaverunt. Sion interpretatur specula.
Ergo in sublime commorabitur Dominus, hoc
est in Ecclesia, in qua et regnat in saecula.</p>





