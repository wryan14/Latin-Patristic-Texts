CAPUT PRIMUM. 
Verbum Domini quod factum est ad Joel filium
Phatuel. Joel interpretatur fortis Dei. Phatuel,
adapertio vel sermo Domini. Verbum Dei, quod semper
fuit apud Patrem, ad Joel factum est.
 Audite hoc, senes, et auribus percipite, omnes habitatores
terrae. Senes non aetate, sed merito; habitatores
vero terrae, qui terrenis operibus deprimuntur.
Inter audire vero, et auribus percipere, magna
distantia est. Presbyteri, hoc est spirituales, sacratius
audiunt; qui vero terram inhabitant, auribus
percipiunt, sed humilius. Si factum est istud in
diebus vestris, aut in diebus patrum vestrorum, super
hoc filiis vestris narrate: et filii vestri filiis suis,
et filii eorum generationi alterae. Quod dicturus
sum, novit memoria: nova res novos auditores desiderat.
Vinum enim novum in utres novos mittitur.
 In hac brevi sententia omne genus humanum contexuit.
Residuum erucae comedit locusta, et residuum
locustae comedit bruchus, et residuum bruchi comedit
rubigo. Quid enim per erucam, quae toto corpore
in terram repit, nisi luxuria designatur? quid
per locustam, quae saltibus evolat, nisi inanis gloria
exprimitur? quid per bruchum, cujus pene totum
corpus in ventre colligitur, nisi edendi ingluvies figuratur?
quid per rubiginem, quae dum tangit incendit,
nisi ira innuitur? Residuum ergo erucae locusta
comedit, quia saepe, cum luxuriae vitium a mente recesserit,
inanis gloria succedit, cum se quasi sanctum
ex castitate gloriatur. Dum ergo vitia vitiis
succedunt, agrum mentis alia pestis devorat, dum
 alia relinquit. Item aliter: Assyrii sub Salmanasar,
Babylonii Judaeam sub Nabuchodonosor, Antiochus
Syriae, et Vespasianus imperator Romanorum vastaverunt.
Item aliter: Quatuor hae pestes quatuor significant
genera vitiorum, quibus humanae animae
pervertuntur; nam hi metuunt, cupiuntque, dolentque,
gaudentque.
Expergiscimini, ebrii, et flete, et ululate omnes
qui bibitis vinum in dulcedine, quoniam periit ab ore
vestro. Ebrii vocati sunt qui, mundi hujus amore
confisi, mala non sentiunt quae patiuntur. Quid est
ergo dicere: Expergiscimini, ebrii, et flete, nisi: Somnium
vestrae insensibilitatis excutite, et in devastatione
cordis tot sibi succedentibus vitiorum pestibus,
vigilantibus lamentis obviate?
 Gens enim ascendit super terram meam fortis et
innumerabilis; dentes ejus ut dentes leonis, et molares
ejus ut catuli leonis. Gens enim fortis et innumerabilis
daemones significat, quae non super coelum,
hoc est spirituales, sed super terram, hoc est
super carnales ascendit.
Posuit vineam meam in desertum, et ficum
meam decorticavit: nudans spoliavit eam et projecit,
albi facti sunt rami ejus. Vinea populus Domini
nuncupatur, ficus vero Israeliticam plebem significat.
Ficum diabolus decorticavit, quia eamdem
plebem Judaicam ab omni gloria nudavit. Rami ejus
albi facti sunt, quia sacerdotes illius atque doctores
forinsecus albi videntur per hypocrisim.
Plange quasi virgo accincta sacco, super virum
 pubertatis tuae, O infelix plebs, vel anima, quae
sponso, id est Christo, velut sponso copulata fueras
conjugio, et stuprata a daemonibus, adultera effecta
es, plange quasi virgo, hoc est age poenitentiam.
Periit sacrificium et libatio de domo Domini;
luxerunt sacerdotes ministri Domini. Domum Domini
plebem dicit Judaicam, sive animam, quae, ex
spoliata ab adversariis potestatibus, nudata fit ab
omni sacrificio justitiae.
Depopulata est regio, luxit humus, quoniam devastatum
est triticum, confusum est vinum, et
elanguit oleum. Hoc est quod ait David: Non est
qui faciat bonum, non est usque ad unum. Triticum,
vinum, et oleum, charismatum significant
 dona, quae in populum Judaeorum, vel in caeteris
animabus per degenerem vitam a diabolo dissipata
sunt.
Confusi sunt agricolae, ululaverunt vinitores super
frumento, vino, et hordeo, quia periit messis
agri. Agricolae vel vinitores angeli sunt, sive magistri
atque doctores, qui, videntes animas sibi creditas
carnalibus passionibus deservire, nunc plangunt.
Messis humanum genus significat.
Vinea confusa est, et ficus elanguit; malogranatum,
et palma, et malum, et omnia ligna agri aruerunt,
quia confusum est gaudium a filiis hominum. Vinea
vel ficus id ipsum quod superius plebs Judaica.
Malogranatum et caetera ligna diversa significant
charismatum dona, quae humano generi ab adversariis
 potestatibus per vitia auferuntur.
Accingite vos, et plangite, sacerdotes; ululate, ministri
altaris. Ingredimini, cubate in sacco, ministri
Dei mei, quoniam interiit de domo Dei nostri sacrificium
et libatio. Exhortatio ad praepositos Ecclesiae,
ut per eruditionem populi sibi crediti, velut
propria deplorent. Domum Dei Ecclesiam dicit, vel
animam ex qua munera Dei per vitae incuriam perierunt.
Sanctificate jejunium, vocate coetum, congregate
senes, omnes habitatores terrae in domum Dei nostri,
et clamate ad Dominum: Ah ah ah diei! quia prope
est dies Domini, et quasi vastitas a potente veniet.
Hoc est: jejunium vestrum caeteris virtutibus adjunctum
sanctificate. Senes et habitatores terrae, doctores
 et auditores dicit in Ecclesiam congregandos per
fidem; dies Domini dicitur dies judicii.
Nunquid non coram oculis vestris alimenta perierunt,
de domo Dei vestri laetitia et exsultatio? Crescentibus
enim vitiis atque peccatis, luctus succedit
laetitiae; domus Dei Ecclesia intelligitur, vel anima.
Computruerunt jumenta in stercore suo. Jumenta
in stercore suo putrescere est, homines carnales in
fetore luxuriae vitam finire. Demolita sunt horrea,
dissipatae sunt apothecae, quoniam confusum est triticum.
Horrea vel apothecae mentes significat
fidelium, in quibus frumentum justitiae et vinum
prudentiae recondi solitum erat.
Quid ingemuit animal, mugierunt greges armenti?
Quia non est pascuum eis, sed et greges pecorum
 disperierunt. Quod animal et armenta dixit, homines
doctos doctrinam Dei ignorantes insinuavit, pecora
vero gentes significant. Pascua defecerunt, quia ariditas
verbi Dei cuncta possidet, et cessantibus pluviis
ejus, omnia aruerunt. Greges disperierunt, quia
pastores tales non sunt qui doceant sanitatem.
Ad te, Domine, clamabo, quia ignis comedit
speciosa deserti, et flamma succendit omnia ligna
regionis, sed et bestiae agri, quasi area sitiens imbrem,
suspexerunt ad te, quoniam exsiccati sunt
fontes aquarum, et ignis devoravit speciosa deserti.
Ignis, diabolus, desertum, mundus iste, speciosa
deserti, homines sive gloria hujus saeculi; ligna regionis,
gentes quae a diabolo consumptae sunt; bestiae
 agri gentes dicuntur, quae post mala opera ad
Deum conversae, ejus misericordiam implorant.
Fontes aquarum scientiam significant legis, quae in
populo Judaeorum per infidelitatem exsiccata est.