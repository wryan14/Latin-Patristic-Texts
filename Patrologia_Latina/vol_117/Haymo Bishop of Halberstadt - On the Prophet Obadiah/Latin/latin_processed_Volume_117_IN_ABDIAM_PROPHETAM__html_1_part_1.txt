IN ABDIAM PROPHETAM.  
 Abdiam prophetam esse aiunt Hebraei, qui sub
rege Samariae Achab et impiissima regina Jezabel,
pavit centum prophetas in specubus, qui non curvaverunt
 genua Baal, et de septem millibus erant quos
Elias arguitur ignorasse, sepulcrumque ejus usque
hodie cum mausoleo Elisei prophetae et Joannis Baptistae
 in Sebaste, quae olim Samaria dicebatur, cum
magna veneratione habetur. Legitur quia centum
prophetas paverat, accepit spiritum prophetiae, et
de duce exercitus fit dux Ecclesiae, et impletum est
in illo quod Dominus ait: Qui recipit prophetam in
nomine prophetae, mercedem prophetae accipiet.
Tunc in Samaria parvum gregem paverat, nunc in
toto orbe Christi pascit Ecclesiam.