Ex ms. Trecensi edita a Chiffletio, et cum aliis mss.
ecgraphis collata.
1. Domino illustri et in Christo merito venerabili
Pacato , Uranius presbyter. Litteris nobilitatis tuae
iterata vice sollicitor, ut tibi obitum S. Paulini fideliter
referam. Faciam quidem quod praecipis, sed timeo,
ne non tam efficaciter ut vis, faciam, quod facere
cupio. Tamen quia jubere dignaris, fideliter et
sine mendacio faciam. Novi etenim melius esse linguam
silentio premere, quam ad peccatum animae
falsa narrare, dicente Scriptura: Os, quod mentitur,
occidit animam. Et ideo venerationem tuam plurimum
quaeso, ut imperitiae meae veniam dare digneris. Alioquin
 si tibi sermonis mei  vilitas coeperit displicere,
non mihi, sed tibi rectius imputabis, qui aquam purissimi
fontis a coenoso rivulo postulasti. Sed haec
breviter dicta sint. Nunc autem veniamus ad ea, quae
 tibi, qui vitam ejus versibus illustrare disponis, dicendi
materiam subministrent.
2. Igitur S. Paulinus episcopus Burdegala oppido
Galliarum oriundus fuit, sed in Campania  ad beatissimum
Felicem confessorem glorioso fine defunctus
atque sepultus est; ejus vitam ex merito mortis agnoscimus,
cujus et mortem de conversatione vitae probamus.
Denique cum ante triduum quam de hoc
mundo ad coeleste habitaculum vocaretur, cum jam de
salute ejus omnes desperassent, et duo ad eum episcopi
visitandi studio convenissent, id est, sanctus
 SYMMACHUS, et benedictus  ACINDYNUS; ita in eorum
adventu recreatus atque refectus est, ut oblita omni
carnali infirmitate, totum se eis spiritalem atque angelicum
exhiberet. Et quasi profecturus ad Dominum,
 jubet sibi ante lectulum suum sacra mysteria  exhiberi:
scilicet ut una cum sanctis episcopis oblato sacrificio,
animam suam Domino commendaret: simul
etiam et eos, quos pro disciplina ecclesiastica a communione
 sacri mysterii extorres esse praeceperat, ad
pacem pristinam revocaret.
3. Et cum haec omnia sanctus episcopus laeto atque
perfecto ordine celebrasset; subito clara voce interrogare
coepit, ubi essent fratres sui. Tunc unus ex
circumstantibus, qui putavit quod fratres suos, id est,
episcopos qui tunc aderant, quaereret; ait illi: Ecce,
hic sunt fratres tui. At ille: Sed ego nunc fratres meos
JANUARIUM atque MARTINUM dico, qui modo mecum
locuti sunt, et continuo ad me venturos se esse dixerunt.
E quibus JANUARIUS episcopus simul et martyr,
Neapolitanae urbis illustrat Ecclesiam; MARTINUS autem
vir per omnia apostolicus, cujus vita ab omnibus
legitur, Galliarum episcopus fuit. Et his dictis, extensis
ad coelum manibus, hunc psalmum Domino
 decantavit, dicens: Levavi oculos meos ad montes,
unde veniet auxilium mihi. Auxilium meum a Domino,
qui fecit coelum et terram. Deinde collecta oratione,
commonitus est a sancto  Postumiano presbytero,
quod pro vestimentis quae pauperibus fuerant
erogata, quadraginta solidi deberentur. Quod cum
audisset S. Paulinus, leviter subridens ait: Securus
esto, fili; crede mihi quia non deerit qui debitum
pauperum solvat. Et ecce, non longa mora ingreditur
quidam presbyter, de Lucaniae partibus veniens,
missus a sancto Episcopo  Exuperantio, sive a viro
clarissimo fratre ejus Ursatio, qui ei per ipsum muneris
gratia quinquaginta solidos miserant. Quos cum
accepisset sanctus Paulinus, benedixit Dominum dicens;
gratias ago tibi, Domine, qui non dereliquisti
 sperantem in te. De his autem quinquaginta solidis
ipse presbytero qui eos exhibuerat, manu sua duos 
dedit; reliquos vero negotiatoribus qui vestimenta
pauperibus dederant, reddi mandavit.
4. Inter haec autem cum jam nox diei successisset,
usque ad mediam noctem paululum quieti concessit;
donec crudescente dolore qui lateri ejus nimius inerat,
excitatus, multis etiam ex superfluo archiatrorum
ustionibus fatigatus, usque ad quintam  horam noctis
lassum atque anhelum pectus duxit. Deinde adveniente
luce consuetudinem suam vir sanctus agnovit.
Itaque, ut solebat, excitatis omnibus, matutinum
ex more et ordine celebravit. Facta autem die, presbyteris
et diaconibus atque omnibus clericis, exemplo
 dominico pacem haereditariam  praedicavit: deinde
quasi ex somno excitatus, lucernariae  devotionis
tempus agnoscens, extensis manibus, lenta licet voce,
paravi lucernam Christo meo, Domino decantavi.
Tunc deinde facto aliquandiu silentio, circa horam
quartam noctis omnibus qui aderant sollicite vigilantibus,
subito tam ingenti cellula ejus terraemotu concussa
est, ut hi qui lectulo ejus assistebant, exterriti
atque turbati ad orationem se cuncti jactarent, nihil
tamen scientibus his qui pro foribus consistebant:
neque enim publicus ille, sed privatus in cellula fuerat
terrae motus. Ille angelicis susceptus manibus debitum
Deo spiritum exhalavit.
5. Vidimus (fili carissime), vidimus, et inter lacrymas
atque singultus vidisse gaudemus; vidimus
 quomodo tollitur justus, et nemo intelligit: et viri
justi tolluntur, et nemo considerat. Neque ulli Christianorum
incredibile debet videri, si in transitu sancti
Paulini, unus angulus specialiter terrae motu concussus
est, in cujus obitu totus pene orbis ingemuit. Et
sane quis locus est in orbe terrarum tam remotus aut
abditus, quem transitus domini Paulini non commoverit?
Flevit plane Ecclesia, quod talem sacerdotem
amisit; sed exsultat paradisus, quod talem sanctum suscepit:
plangunt populi, sed laetantur angeli: gemunt
provinciae hominum, sed gaudent loca sanctorum ad
quae quotidie evolare cupiebat, cum diceret; Quam
amabilia sunt tabernacula tua, Domine Deus virtutum!
concupiscit et deficit anima mea in atriis tuis.
6. O virum sanctum et omnium ore laudabilem,
 qui sic vixit ut non sibi tantum, sed omnibus viveret!
Et ideo quia multis vixit in hoc saeculo, nunc sibi
vivit in Christo: et tamen non sibi tantum, sed etiam
nobis, quia quotidie orat pro nobis. Fuit denique lucerna
ardens in domo Dei, non sub modio posita, sed
super candelabrum constituta; ita ut etiam multas
lucernas suo praeclaro lumine redderet luminosas.
Suavis enim et mitis fuit, etiam cum in superbia saeculi
versaretur. Cum autem ad Christum conversus
est, aperuit horrea sua pauperibus, apothecas suas
advenientibus patefecit. Nam parum ei erat proximos
alere, nisi etiam undique evocaret quos pasceret atque
vestiret. Quantos captivos redemit! quantos intricatores
 debiti a creditoribus suis reddita pecunia
 liberavit! una scilicet pietatis negotiatione et
planctus debitorum extersit, et creditorum gaudia
reparavit.
7. Cum autem ad summum sacerdotii gradum provectus
esset, noluit talem se exhibere episcopum qui
ab aliquo timeretur; sed talem se reddidit sacerdotem
qui ab omnibus amaretur. Nunquam sic iratus
est, ut non in ira misericordiae memor esset: neque
enim poterat vir ille irasci, qui contumelias despiciebat,
et odia vitabat. Nunquam in judicio sine misericordia
sedit, quia noverat misericordiam meliorem
esse quam sacrificium; misericordia vestiendum esse
omne Christianorum judicium, dicente venerabili
Scriptura: Misericordiam et judicium cantabo tibi,
Domine. Justitiam quoque votis benignioribus temperabat;
 sciens quoniam Spiritus sanctus quantum
aequitati et justitiae favet, tantum suis gratiam pietatis
benignus indulget: et ideo tenebat rigorem in
examinatione justitiae, misericordiam autem in definitione
sententiae proferebat.
8. O admirabilem virum atque omnium virtutum
 laude censendum! Hic etenim omnium patriarcharum
exempla secutus, fuit fidelis ut Abraham, credulus
ut Isaac, benignus ut Jacob, munificus ut Melchisedech,
providus ut Joseph, rapax ut Benjamin: rapuit
enim divitibus, et pauperibus erogavit; et tamen
plus divitibus quam pauperibus profuisse cognoscitur,
quia pauperibus in hoc saeculo profuit, divitibus autem
in futuro providit. Ergo (quia dicere coeperam)
fuit mansuetus ut Moyses, sacerdotalis ut Aaron, innocens
 ut Samuel, misericors ut David, sapiens ut
Salomon, apostolicus ut Petrus, amabilis ut Joannes,
cautus ut Thomas, doctor ut Paulus, videns ut Stephanus,
fervens ut Apollo: de sollicitudine autem et
cura Ecclesiarum, in fide et caritate omnes apostolos
et episcopos imitatus est. Haec omnia in se habuit,
haec in tempore conversationis suae fideliter custodivit.
Et ideo cum de hoc corpore ad coeleste habitaculum
vocaretur (sicut superius dixi), doluit terra,
sed laetatum est coelum; flevit caro, sed spiritus gloriatur.
9. Denique non solum Christiani, sed etiam Judaei
atque pagani, ingenti fletu, scissis etiam vestibus ad
domini Paulini exsequias convenerunt: ereptum sibi
patronum, defensorem, tutorem una omnes nobiscum
 voce planxerunt. Et vere talis erat, ut ab omnibus
amaretur: vixit enim cunctis in exemplum acquirendae
salutis, et in refrigerium consolationis. Neque
 enim solius haec mea vox est: testes sunt omnes
provinciae, testis est omnis terra quam Romanus orbis
includit; testes etiam sunt barbarae nationes, ad quas
fama Domini Paulini pervenerat. Nec immerito ab
omnibus amabatur, qui aderat omnibus. Quem enim
jacentem non sua dextera erexit? quem interpellantem
se non pia voce consolatus est? Erat enim pius,
misericors, humilis, et benignus: nullum spernens,
nullum despiciens; omnibus tribuebat, omnibus indulgebat:
animabat trepidos, mitigabat violentos;
hos verbis, illos aedificabat exemplo: alios epistolis,
alios sumptibus adjuvabat. Nullas opes, nullas divitias,
nisi quas sanctis suis Christus promiserat, mirabatur.
Aurum atque argentum, et caetera sic definiebat,
ut ea sibi ad largiendum liberalitas, non ad retinendum
 cupiditas vindicaret. Et, ut breviter dicam,
omnia bona in se habuit, quia Christum amavit: habuit
enim fidem, mansuetudinem, curam proximorum;
jugem pro miseris sollicitudinem, compassionem pro
infirmis; nihil aliud respiciens nisi pacem et caritatem:
solus namque mendicabat, ut omnibus abundaret.
Denique quis locus est in orbe terrarum, quae
solitudo, quae maria, quae S. Paulini beneficia non
senserunt? Omnes eum agnoscere cupiebant, omnes
videre desiderabant. Quis ad illum non laetus advenit?
aut quis ab illo non desideraturus abscessit?
Nam qui corpore eum videre non poterant, saltem
ejus epistolas contingere cupiebant. Erat enim suavis
et blandus in litteris, dulcis et bene suavis in versibus.
Quid plura? Vix quaecunque de illo dicuntur, admitteret
 credulitas fidei, nisi propellerent sua facta mendacium.
Taceamus generis nobilitatem, paternis maternisque
natalibus in senatorum purpuras admirabiliter
rutilantem: praeterea et opulentias divitiarum,
quas propter Deum pauperibus erogavit. Nunc veniamus
ad ea  quae de obitu ejus dicere coeperamus.
10. Igitur cum sanctus Paulinus debitum Deo spiritum
reddidisset, ita niveo candore vultus ejus et
omne corpus affectum est, ut omnes inter singultus
et lacrymas benedicerent Dominum Deum nostrum,
qui educit sanctos suos in magnificentia, ut ostendat
servis suis quia haec est gloria omnibus sanctis suis:
et ideo laudetur in Deo anima ejus, et revelentur
opera ejus in omnibus timentibus Deum, quia concupivit
in mandatis Dei sui, et intellexit super egenum
 et pauperem, ut potens esset in terra semen ejus, et
justitia ejus maneret in saeculum saeculi.
11. Verumtamen et hoc quod ad meritum sancti
 Paulini pertinet, veneratio tua debet agnoscere, quod
etiam sanctus Joannes  Neapolitanae urbis episcopus,
a domno Paulino de hac vita ad Christum accersitus
atque evocatus agnoscitur. Nam ante diem tertium
quam de hoc mundo sanctus Joannes ad Dominum
migraret, retulit se vidisse sanctum Paulinum, angelica
dignitate vestitum atque ornatum totum niveum,
totum sidereum, atque odore ambrosio renidentem:
favum etiam candidissimum mellis in manu
tenentem ac dicentem sibi: Frater Joannes, quid hic
facis? Solve vincula taediorum tuorum, et jam ad nos
veni: haec enim esca quam in manu teneo, apud nos
satis abundat. Et cum haec dixisset, complexus est
eum, et immisit in os ejus partem favi illius: cujus
dulcedinem atque odorem ita sanctus Joannes concupisse
 se dixit, ut si sibi in ipsa revelatione potestas
fuisset, ab ejus vestigiis nullo modo recessisset. Et
tamen non diu dissimulavit: nam excitatus a somno,
eadem die, id est, quinta feria, juxta consuetudinem
suam remunerans omnes clericos atque pauperes,
sanus dominicam coenam celebravit: sexta vero feria
orationi vacavit, sabbato autem, secunda hora diei,
 ad ecclesiam laetus processit, et ascenso tribunali ex
more populum salutavit: resalutatusque a populo,
orationem dedit: et collecta  oratione spiritum exhalavit.
Ea tamen nocte in ecclesia vigilatum est. Postera
autem die, id est Paschae, illuminatis lampadibus,
cum ingenti neophytorum  pompa, prosequente
etiam multitudine populorum, usque ad sepulcrum,
gloriosam atque laudabilem sepulturam adeptus
est.
12. Haec ideo  commemoravi nobilitati tuae, ut
etiam hic meritum S. Paulini agnosceres: habes
enim materiam dicendi, si tamen non desit fides credendi.
Et ideo quaeso nobilitatem tuam, ut, sicut
promittere dignatus es, praeclari operis munus accelerare
digneris; consecuturus praemia laudis et gloriae,
 si vitam sancti viri, posteris profuturam, versibus
illustraveris. Utinam antequam proficiscar, hujus
operis lectione dignum me facias: quia si Christo
placuerit, continuo navigare dispono. Obiit S. Paulinus
episcopus decimo calendas Julii, Basso et Antiocho
VV. CC. consulibus .