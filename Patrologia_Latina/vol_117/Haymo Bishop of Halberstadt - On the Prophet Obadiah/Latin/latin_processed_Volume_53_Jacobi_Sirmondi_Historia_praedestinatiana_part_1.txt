 Quamobrem ut suspicionem meam libere dicam, et
lectoribus dijudicandam offeram, existimo equidem
nunquam in rerum natura fuisse haeresim Praedestinatianam,
vel haereticos Praedestinatianos. Sed e contrario
doctrinam catholicam quam S. Augustinus et
Prosper docuerunt, sub nomine istius haeresis calumniose
a Massiliensibus traductam esse. Itaque haeretici
 illi Praedestinatiani non fuerunt alii quam S. Augustinus,
Prosper, Hilarius, et quotquot eorum doctrinam
sequebantur; quos eo nomine indigitarunt Semipelagiani,
atque inter haereticos nominibus eorum
non expressis collocarunt; quibus credula posteritas
quosdam tanquam haereticos Praedestinatos aver
sata est.
 
 
Praedestinatianam haeresim, quae ex male intellectis
S. Augustini verbis originem duxit, in Africa primum
coepisse auctor est Hincmarus in epistola ad
Nicolaum papam (Epist. 17), et in libro de Praedestinatione
contra Gothescalcum. Idemque ipsum Prosper
quoque indicarat, cum ad Augustinum scribens
de iis quae Gallos in ejus de praedestinatione sententia
tunc movebant, quosdam ait intra Africam similia
jam movisse. Caeterum quae in Africae parte dicerent
neuter exposuit: docuit autem Augustinus in penultimo
capite Retractationum. In Byzacena scilicet provincia,
apud monachos Adrumetinos. Ad quos cum
perlata fuisset epistola S. Augustini centesima quinta
ad Sixtum Ecclesiae Romanae presbyterum, eo ex
hujus lectione adducti sunt nonnulli, ut persuasum
 haberent sic in ea praedicari ab illo gratiam, ut negaret
hominis esse liberum arbitrium, atque ad hoc
ipsi dogma, quod deinceps Praedestinatorum fuit,
adhaererent, caeteris contra pro liberi arbitrii defensione
pugnantibus. Quo ex dissidio et contentione
turbato monasterio, profectisque ad Augustinum
consilii causa duobus monachis, et Floro, qui pravae
interpretationis turbarumque auctor fuerat, ad eum
misso, non satis habuit vir sanctissimus ac mitissimus,
libri sui quem non intelligebant veram rectamque
sententiam eos edocere qui venerant; sed ut
omnibus prodesset, binas per eosdem epistolas ad
Valentinum abbatem et reliquos monachos scripsit,
binosque una libros addidit: unum De Gratia et libero
Arbitrio, alterum De Correptione et Gratia, in
quibus illorum redarguens errorem, docet liberum
hominis arbitrium Adae peccato exstinctum non fuisse,
sed sauciatum, nec divinae in nobis gratiae afflatu
perimi, sed sanari. Fidem porro catholicam hanc esse,
quae neque liberum arbitrium neget, sive in vitam
 malam, sive in bonam; neque tantum ei tribuat, ut
sine gratia Dei valeat aliquid: quorum in altero lapsi
sunt Pelagiani, in altero errarunt Praedestinati.
Proinde utrumque ut scopulum caveant, his illos verbis
admonet in epistola XLVII: Non declinetis, ait, in
 dexteram, neque in sinistram. Hoc est, non sic defendatis
liberum arbitrium, ut ei bona opera sine Dei gratia
tribuatis, quod Pelagianorum fuit: nec sic defendatis
gratiam, ut quasi de illa securi, mala opera diligatis,
quod non horruerunt Praedestinati. Praedestinatorum
ergo, quanquam, ut observat Hincmarus, nondum hoc
illis nomen erat, prima haec initia fuerunt in monachis
Adrumetinis. De quibus etsi post certissimum Augustini
testimonium alia quaerere sit supervacaneum,
alterum tamen, quod ultro succurrit, non abnuente,
ut reor, Augustino, subjiciam. Est enim hominis et
moribus illi et doctrina vitaeque societate conjunctissimi,
Evodii episcopi Uzalensis, cujus notae sunt epistolae
aliquot inter Augustinianas, et cujus esse librum
de Fide contra Manichaeos qui Augustino tribui vulgo
solet, ex Corbeiensi et ex aliis codicibus didicimus.
Is igitur de Adrumetino quem dicimus tumultu certior
factus, ad Valentinum eumdem ejusque monachos
epistolam pariter scripsit, in qua, S. Augustini
sensu vel exemplo, et de libero arbitrio sentire quid
 debeant breviter insinuat, et de majorum scriptis admonet,
ut quae non intelligunt non facile reprehendant.
Honorabiles, inquit, fratres retulerunt nobis quia
nescio quae ibi quaestiones inter vos natae sunt de libero
arbitrio et de justitia Dei. Laudamus quidem studium
vestrum, sed nolumus esse contentiosum. Contentio
enim perturbationem excitat, sed studium pietatem requirit.
Liberi arbitrii plenissimum affectum habuit homo
primo procreatus, Adam dico. Sed ubi sauciatum
est ipsum liberum arbitrium, infirmatum est. Ergo est
in homine nunc liberum arbitrium, sed sauciatum.
Inde dictum est: Infirmatus est in egestate vigor
meus, et lumen oculorum meorum non est mecum
(Ps. XXX, 11; XXXVII, 11). Ad hoc recuperandum missus
est medicus Salvator Christus, ut salvaret quod
perierat, et curaret quod vitiatum fuerat. Et post alia:
Legant ergo sancti Dei majorum dicta, sicut jam dixi,
qui habent divini muneris pium affectum; et quando
non intelligunt, non cito reprehendant, sed orent ut
intelligant. Mitto caetera, quae habentur in codice S.
 Maximini Trevirensis, non indigna luce omnia, nisi
quod parum emendata. Sed ad rem nostram haec satis.
Nunc vero, cum Praedestinatorum haeresim deprehensam
in monachis illis reprehensamque ab Augustino
animadverterimus, quis falli eos non videat,
 qui hanc ipsam S. Augustini doctrinam fuisse contendunt,
et cum male intellectum ab his librum suum
ipsemet testetur, bene intellectum affirmare non
dubitant? Haec autem in Africa gesta, deinceps quae
in Gallia.
Qui enim motus in Africa fuerant, iidem mox in
Gallia haud paulo graviores ac diuturniores exorti
sunt, anno Christi, ut conjectura est 429, ob eamdem
Augustini de absoluta Dei praedestinatione sententiam:
quam plerique, atque in his pietate doctrinaque
praestantes non pauci, Massiliae aliisque in locis,
magnopere aversabantur, tum quod nova, ut aiebant,
et insolens videretur, tum quod fovendae firmandaeque
Praedestinatorum haeresi quae jam tum gliscere coeperat
in Gallia, exposita in speciem et obnoxia. Haec enim
 Prospero et Hilario praecipue causa fuit cur ad Augustinum
dandas litteras putarint, ut ejus in re perplexa consilium
opemque implorarent. Quod illa in primis demonstrant
quae Prosper ex adversantium persona opponi
et objectari solita, commemorat. Hoc autem propositum,
inquit, vocationis Dei, quo ante mundi initium,
vel in ipsa conditione generis humani, eligendorum et
rejiciendorum dicitur facta discretio, et secundum quod
placuit Creatori, alii vasa honoris, alii vasa contumeliae
sunt creati, et lapsis curam resurgendi adimere, et
sanctis occasionem teporis afferre; eo quod in utramque
partem superfluus labor sit, si neque rejectus ulla
industria possit intrare, neque electus ulla negligentia
possit excidere. Quoquo enim modo se egerint, non
posse aliud erga eos quam Deus definivit accidere; et
sub incerta spe cursum non posse esse constantem, cum
si aliud habeat praedestinantis electio, cassa sit adnitentis
intentio. Removeri itaque omnem industriam,
tollique virtutes, et sub hoc praedestinationis nomine
fatalem quamdam induci necessitatem. Quae omnia
 cum ad Praedestinatorum placita, quorum illi auctorem
haberi volebant Augustinum, manifesto pertineant,
de his nimirum sermonem fuisse perspicuum
est, nec aberrasse Hincmarum, cum Praedestinatorum
haeresim excitatam in Gallia, per Prosperum et Hilarium
innotuisse Augustino, librosque de Praedestinatione
sanctorum, et de Bono perseverantiae, quibus
Prospero et Hilario respondit Augustinus, contra
haeresim eamdem editos ab eo fuisse testatus est.
Quare incassum dissimulant qui Praedestinatis saeculo
nostro ut faveant, callide rem alio transferre
student, quasi turbae illae de quibus Prosper et Hilarius
agunt, non ad praedestinationis quaestionem
spectent, sed ad alia de quibus post haec cum reliquiis
Pelagianorum fuit controversia. Nam futile id commentum,
et Prosperi verba quae protulimus et alia
quibus epistolam concludit, cum ab Augustino quid
cupiat exponit, apertissime revincunt. Tribue, inquit,
Pater optime, ut quae in istis quaestionibus obscuriora
 sunt, digneris aperire. Quomodo per istam praeoperantem
et cooperantem gratiam liberum non impediatur
arbitrium; quemadmodum per hanc praedicationem
propositi Dei, nemo eorum qui cohortandi sunt impediatur,
nec occasionem negligentiae habeant, si se praedestinatos
esse desperent. Qualiter diluatur quod, retractatis
priorum de hac re opinionibus, pene omnium
par invenitur et una sententia, qua propositum et praedestinationem
Dei secundum praescientiam receperunt.
Quid enim aliud his verbis ab Augustino, totaque
epistola sua Prosper efflagitat, quam ut divinae praedestinationis
nodos et difficultates explicet? De hac
igitur agebatur, et de hac una omnes, aut pene omnes,
sunt Prosperi ad Gallorum objecta responsiones.
Quod si Prosper atque Hilarius, et caeteri bonarum
partium in Gallia, aegre ferebant Praedestinatorum
dogmata, quae merito exhorrebant, S. Augustino
ascribi, vel ex ejus libris derivari, in eoque laborabant
 ut ab Augustino discerent unde illum possent ab hac
nota vindicare; quod illos judicium de his hodie facturos
credimus, si viverent, qui Praedestinatorum
haeresim ab Augustini doctrina non distinguunt? Non
defuit illorum votis Augustinus, a quo binos in eam
rem conscriptos libros jam diximus. Nec destitit
Prosper, quandiu superstes fuit Augustinus, et postquam
in coelum est receptus, partes illius agere tutarique
pro viribus, singula quae in ejus libris carpebantur,
aut non intellecta docens, aut falso imposita.
Sed invalescente malo, et post mortem Augustini
liberius ac periculosius grassante, validiora sibi ex
Urbe remedia conquirenda censuit.
De Romana Prosperi et Hilarii ad Coelestinum profectione,
 cur suscepta, quidve in ea gestum sit, si
aetatis nostrae Praedestinatianos, eorumque ante omnes
primicerium percontemur, ad debellandas Pelagianorum
reliquias profectos renuntiabunt. Sic enim
passim jactitant, atque ita eos loqui susceptae suae
causa oportebat. Sed nos Hincmarum hic etiam malumus
audire, qui Praedestinatorum gratia, ut de his
expostularent, adiisse, ab eoque ut novam haeresim
damnaret impetrasse narrat in epistola ad Nicolaum
papam, cujus ante jam facta est mentio. Ex veteri,
ait, haeresi Praedestinatiana, quae primum in Africa et
postea in Gallia, per idem tempus, quando et Nestoriana
haeresis est exorta, et tempore Coelestini papae,
ipsius auctoritate et instinctu sancti Prosperi est revicta.
Ubinam enim revicta, aut quo tempore apud
Coelestinum institit Prosper, si hoc tempore negamus?
Innotuisse namque Praedestinatorum haeresim Coelestino,
ab eoque improbatam fuisse et explosam, ignorare
non possumus. Nescire nos non patitur Praedestinati
nostri quisquis est auctor, cum de pseudonymo
 illorum libro quem S. Augustino affinxerant, in praefatione
sua loquitur his verbis: Tandem aliquando ad
manus nostras pervenit liber, qui Augustinum mentitur
in titulo, cum se haereticum ostendat in textu. Quis
enim nescit Augustinum orthodoxum semper fuisse doctorem?
Hunc librum aliquando sibi oblatum beatissimae
memoriae summus pontifex Coelestinus, ita exsecrationi
habuit, ut eum perpetuo damnari juberet silentio.
Dicite, oro vos, cur librum exhorruit, cur Augustino
indignum judicavit, nisi ob haeresim quam continebat?
Nunc epistolam ejus, quam, audita legatione, ad episcopos
Galliae conscripsit, alium in sensum detorqueri
non posse ostendamus. Quid enim scribit? Dicam
compendio, et quantum ad rem nostram sufficiat:
Filii nostri praesentes, inquit, Prosper et Hilarius,
quorum circa Deum nostrum sollicitudo laudanda est,
tantum nescio quibus presbyteris illic licere, qui dissensioni
Ecclesiarum student, sunt apud nos prosecuti,
ut indisciplinatas quaestiones vocantes in medium, pertinaciter
 eos dicant praedicare adversantia veritati. Sed
vestrae dilectioni justius imputamus, quando illi supra
vos habent copiam disputandi. Ergo corripiantur hujusmodi.
Desinat, si ita res sunt, incessere novitas vetustatem,
desinat Ecclesiarum quietem inquietudo turbare.
Et post alia. Nec tamen mirari possumus, si haec
erga viventes hi tentare nunc audent, qui nituntur etiam
quiescentium fratrum memoriam dissipare. Augustinum
sanctae recordationis virum, pro vita sua atque meritis,
in nostra communione semper habuimus, nec unquam
hunc sinistrae suspicionis falsus saltem rumor aspersit.
Quem tantae olim scientiae fuisse meminimus, ut inter
magistros optimos etiam ante a meis decessoribus haberetur.
Bene ergo de eo omnes in commune senserunt,
utpote qui ubicunque cunctis et amori fuerit et honori.
Hic ego nunc, inquam, aequos judices appello, indisciplinatas
quaestiones in medium ab his presbyteris
vocatas quas dicat Coelestinus, praeter illas de quibus
 ad Augustinum scripserat Prosper, et de quibus idem
ad Gallorum capitula responderat, quas omnes ad
unam pertinuisse praedestinationem significavimus?
aut quae porro ista novitas vetustatem, ut ait, incessens,
si ea non erat quae nova et inaudita de praedestinatione
docentibus imputabatur? Quod denique
Augustini partes suscipiens, nullo unquam sinistrae
suspicionis rumore aspersum, hoc est nullius insimulatum
haeresis fuisse testatur, quis propter Praedestinatorum
haeresim dictum non videt, cujus illi auctorem
sibi Augustinum, et vulgo jactabant, et confictis
libris mentiebantur? Sed Photium quoque patriarcham
hic audiamus. Hujus enim hac de re verba sunt
capite 54 Bibliothecae: Μετὰ μέντοιγε θάνατον τοῦ ἐν ἁγίοις Αὐγουστίνου, ἤρξαντό τινες τῶν ἐν τῷ κλήρῳ, τὸ μὲν δυσσεβὲς κρατύνειν δόγμα· κακῶς δὲ λέγειν Αὐγουστῖνον, καὶ διασύρειν, ὡς ἀναίρεσιν τοῦ αὐτεξουσίου εἰσηγησάμενον· ἀλλὰ καὶ Κελεστῖνος ὁ Ῥώμης ὑπέρ τε τοῦ θείου ἀνδρὸς, καὶ κατὰ τῶν ἀνακινούντων τὴν αἵρεσιν, τοῖς ἐγχωρίοις γράφων ἐπισκόποις, τὴν κινουμένην πλάνην  ἔστησεν. Mortuo, inquit, sancto Augustino, coeperunt
quidam ex clero impium dogma statuere, ac de
Augustino male loqui, eumque insectari, quasi liberi
arbitrii interitum induxisset. Verum Coelestinus pontifex,
et pro sancto viro, et contra haeresis incentores
scribens ad episcopos ejus regionis, nascentem errorem
compescuit. Non sum nescius haec a Photio cum iis
quae Pelagianorum erant commemorari. Sed de Pelagianis,
quorum ut alia omittam, novus error hoc
tempore non erat, intelligi haec non posse planum est.
Praedestinatorum autem adversus Augustinum propriam
fuisse calumniam nemo nescit, liberum in homine
arbitrium illius sententia nihil esse, liberum ab
illo arbitrium penitus submoveri. Quare ad hos prorsus
referenda sunt. Maneat ergo quod posuimus, de
Praedestinatis sermonem hic esse, illosque a Coelestino,
Prosperi et Hilarii impulsu, missa ad Galliae praesules
epistola damnatos.
Tacite hactenus, ac re potius quam verbo, actam
vidimus causam Praedestinatorum. Quanquam enim
in Africa et in Gallia ventilata et rejecta horum dogmata
fuerunt, nondum tamen haeresis nomen audiebatur,
nec Praedestinati horum sectatores vocabantur.
Post haec in apertum res erupit, palamque in haereses
relata, et multorum scriptis confutata, synodalibus
demum decretis damnata est et oppressa. Primus in
illos, ipso teste, stylum exeruit auctor Praedestinati,
cujus liber paucis abhinc annis in lucem prodiit ex
bibliotheca S. Mariae Remensis. Hos enim ille cum
inter catholicos quibus immixti erant latentes deprehendisset,
ac librum ab his sub Augustini nomine ad
asserendam haeresim falso confictum, qui apud illos
instar symboli habebatur, nactus esset, integrum
edidit et refutavit, praemisso haeresum omnium elencho,
 adjectaque ad caeteras Praedestinatiana, quam
his verbis describit:
Nonagesima haeresis, quam in praefatione nostra
diximus de nomine Augustini episcopi esse mentitam,
Praedestinatorum nomen accepit.
Hi electionem bonorum et recusationem malorum,
Deo decernente, definiunt, non homine vel studente,
vel negligente. Nolunt Dei jura vel a studentibus custodiri,
vel a negligentibus violari.
Dicunt etiamsi voluerit bonum facere qui ad malum
praedestinatus est, ad bonum pervenire non poterit:
nam qui ad bonum praedestinatus est, etiamsi negligat,
ad bonum perducetur invitus.
Dicunt baptismatis undam non universa peccata
mundare.
Dicunt: Ita antecedit gratia liberum arbitrium, ut
ante accipiat homo quam petat, ante inveniat quam
quaerat, ante ei aperiatur quam pulset.
 Dicunt nullum ad Christi fidem accedere, nisi fuerit
a Patre tractus invitus, illud attendentes: Nemo venit
ad me, nisi quem Pater attraxerit (Joan. VI, 44).
Dicunt omnia non in re, sed ita in spe fieri, ut quod
dicit Apostolus: Spes quae videtur non est spes (Rom.
VII, 24), etiam hoc mysteriis applicent, et dicant: Ea
quae percipiuntur, videntur quidem esse, sed non sunt.
Dicunt: Plus obfuit ad nocendum Adam generi humano,
quam Christus in subveniendo. Nam Adam,
aiunt, quod nocuit ita manet, ut hoc nec passio Christi,
nec baptismatis sanctificatio possit auferre.
Tam luculento contra se testimonio perculsi et
attoniti, hoc unum quo infirmarent habuerunt Praedestinatiani
dogmatis defensores, quod auctoris sit,
ut volunt, Semipelagiani, qua nota caeteros etiam
inurunt qui huic astipulantur. Nec sentiunt homines
cordati nihil hoc ad quaestionem nostram pertinere,
in qua id unum quaerimus, fuerintne aliquando in
haereticorum numero Praedestinati. Quod etsi cum ab
orthodoxis asseritur, religiosius amplectimur; non
 eo tamen statim falsum est, si falsi dogmatis sint qui
affirmant. Quid enim, an inter ecclesiasticae historiae
scriptores fidem omnem abrogabimus Eusebio Caesariensi,
aut Socrati et Sozomeno, propterea quod
Arianus ille fuerit, hi vero Novatiani? Quod si hos
in iis historiis quas narrant non respuimus, cur Praedestinati
auctorem ac reliquos, tametsi ii essent quos
fingunt, in re historica non recipiamus? Denique, ut
nunc non dicam a labe immunes fuisse quos accusant,
quid his praecipue Praedestinatorum causa succensent,
si qui horum de Praedestinatis sensus fuit,
eumdem aliorum fuisse constat quos ipsi suspectos
habere non possunt? Nisi forte parum orthodoxum
fuisse existimant S. Augustinum, qui Adrumetinos
monachos, ut dictum est, liberum in homine arbitrium
negantes redarguit; aut triginta episcopos, qui
ad condemnandum praedestinationis errorem in Arelatensi
concilio congregati sunt; aut Caesarium et
socios, qui aliquos ad malum praedestinari credentibus
 anathema in Arausicano II dixerunt. Quod si hos
reprehendere non audent, desinant auctori nostro
conviciari, ac doleant potius ejus adhuc nomen,
quod luce dignum erat, ignorari. Nam quod Hyginus
ab Hincmaro est appellatus, error est. Hincmari
quippe codex quem in editione nostra expressimus,
auctoris nomen nullum habuit. Hygini vero nomen
quod in primi libri fronte legitur, non auctoris, ut
praefati sumus, sed unius est ex iis qui haeresum
catalogos contexuerunt. At in Augiae divitis exemplari,
cujus antigraphum Romae postea vidimus, nomen
quidem ascriptum est auctoris, sed falsi, hoc est
Primasii. Neque error hic recens, sed, quod exemplaris
antiquitas testatur, jam olim per critici alicujus
oscitantiam natus; qui cum apud Isidorum in
libro de Viris illustribus observasset Primasium episcopum
Africanum de Haeresibus libros tres edidisse
ad Fortunatum episcopum, de his tribus Praedestinati
nostri temere auguratus, codicem illum Augiensem
ita digessit, ut singulos libros Primasii ad Fortunatum
 titulo praenotaret: quod absurdissimum fuit,
cum toto saeculo posterior sit Primasius, et diversissimam
utriusque operis rationem fuisse Isidori verba
declarent. Tertium in Dunensi Flandrorum monasterio
exstare exemplar ferunt, sed sine inscriptione, ut
opinor. Quare quis Praedestinatum nostrum scripse
rit, nihildum hactenus compertum est.
Eorum qui Praedestinatianam inter haereses collocarunt
secundo loco sit Prosper in Chronico Pithoeano,
id est, Pithoei cura edito. Idemne is fuerit cum
Prospero Aquitano, an alius mox viderimus: nunc
certum est idem illi nomen fuisse. Hoc enim agnoscunt
vetera exemplaria, et sic appellatur a Sigeberto
 Gemblacensi, ubi de sancti Martini obitu scribit. Hujus
ergo de Praedestinatis, eorumque exordio verba
sunt: Praedestinatorum haeresis, quae ab Augustino accepisse
dicitur initium his temporibus serpere exorsa. Omnium
oculis patet codex Bibliothecae S. Victoris, unde
Pithoei prodiit editio; et cum hoc codice Parisiis
item, ne externa quaerantur, congruit alterum exemplar,
quod Antonii Oiseli olim fuit, nunc in haeredum
est potestate. At cur, inquiunt, pro eo quod in manuscripto
legitur ab Augustino, Pithoeus ab Augustini
libris male intellectis edendum curavit? Equidem, si
dicendum est, factum nolim. Caeterum quod vir acris
judicii, cum in Oiselino codice lectionem utramque
reperisset, atque unam utriusque sciret esse sententiam,
lectionem illam praetulit, quae calumniae minus
foret obnoxia, quid est tantopere quod reprehendant?
Quasi bardum adeo et incautum Chronici hujus auctorem
credant fuisse, ut quam haeresim ipse appellaret,
ejus ducem ac principem haberi vellet Augustinum.
Verum hi lectionem quae male ab ipsis intelligi
 doceat Augustinum, ferre scilicet non possunt. Nobis
vero, post Adrumetensium monachorum exemplum,
fixum ratumque est, quamlibet sibi de recte intellectis
S. Augustini libris blandiantur, atque illius placita
et sententias fingant refingantque pro arbitrio,
nunquam obtenturos, ut erroribus hunc suis, nisi
falsa et vitiosa interpretatione, faventem habeant.
Sed ut ad Pithoei Chronicum redeamus, quid iis dicemus
qui Prosperi esse negant? Quo autem negant
argumento? quia hic, inquiunt, Tiro nuncupatur. Et
nesciunt qui sic ratiocinantur, Prosperi Aquitani
cognomen id fuisse, Pithoeumque rei haud ignarum,
tametsi in codice S. Victoris quo usus est, solum
Prosperi nomen erat, Tironem de suo adjecisse, quia
eumdem ipsum utriusque Chronici auctorem fuisse
in animum induxerat. In quo sane, quanquam aegre
a tanti viri sententia discedimus, astipulantes nos
potius habent qui adversantur. Tironis enim Prosperi
Chronicum hoc non fuit, sed tamen Prosperi, ut dictum
 est. Nec enim causae satis apparet, cur bis idem
eorumdem temporum Chronica scriberet; nec credibile,
si scriberet, tam diversa scripturum; ut non dicam
quae de Praedestinatis ab hoc Prospero referuntur,
ea in Aquitanum cadere eique convenire non
posse. Quare duo fuerunt. Duo, inquam Prosperi,
eadem aetate, eademque in Gallia, Chronicum ambo
scripserunt, eumdemque ambo ad terminum, hoc est
ad Valentiniani Aug. VIII et Anthemii consulatum,
Urbemque a Genserico captam perduxerunt. Sed hoc
Chronici utriusque discrimen, quod Prosper Pithoeanus
appendicem duntaxat Eusebio et Hieronymo videtur
adjecisse, hoc est non amplius composuisse
quam quod a Pithoeo in lucem est datum: Tiro autem
Prosper, Victorii, Gennadii et Cassiodori testimonio,
ab Adam mundique principio exorsus, ad Vandalicam
usque direptionem opus suum deduxerat. Chronicum
hoc, ut res docet, Chronici Eusebiani, quousque cum
Hieronymi supplemento porrigitur, mera est epitome:
unde et epitomem Chronicorum interdum vocant,
 aut excerpta ex Chronicis, quia inde Prosper omnia
decerpserat: nisi quod consulum fastos quibus illi
carebant, a Christi usque baptismo, suis Prosper locis
inseruit, ac caetera quoque deinceps usque ad
operis finem de suo contexuit. Quemadmodum autem
Eusebii et Hieronymi Prosper, ita Prosperi prosecutus
est historiam Victor Tononensis in Africa episcopus,
appendicem inde suam ordiens, ubi Prosper in
prima Chronici sui editione desierat, hoc est a Theodosii
Aug. XVIII et Albini consulatu, qui Christi annus
censetur 444. Nam ultra eum non processisse
primam editionem, ut testis non esset Victor, qui
Prosperum in hoc consulatu reliquisse docet, fidem
facerent hactenus vulgata ejus exemplaria, quae ibidem
omnia consistunt. Quare qui reliqui ad captam
Urbem sunt anni undecim, altera post editione adjectos
fatendum est.
 
Prospero succedet Gennadius Massiliensis, qui licet
non ante omnes scripsit, primus tamen in publicum
prodiit, ex iis qui Praedestinatos haeresis nota
confixerunt. Horum autem dogmata his verbis complexus
est. Praedestinatiani sunt, qui dicunt quod Deus
non omnes homines ad hoc crearit, ut omnes salventur,
sed ut multitudine hominum ornetur mundus. Quod et
si generali praedicatione dicat: Venite ad me, omnes
qui laboratis et onerati estis, et ego reficiam vos
(Matth. XI, 28), non tamen omnes ea voluntate vocet,
ut omnes sequantur vocem ejus. Sed nec omnes qui ipso
inspirante obediunt vocationi, dicunt accipere exsequendi
in bono opere perseverantiam; sed post multos
labores et justitiae fructus, si non sunt de salvandorum
numero, subtrahendas eis vires agendi, ne perdurent
 in bono; et e contrario, illos qui praedestinati sunt ad vitam
aeternam, etiamsi in perfidia vel in omni genere
peccati longo tempore volutentur, accepturos occasionem
qua et credant in Deum, et secundum Dei praeceptum
vivant, et possideant societatem justorum. Tali definitione
id docere student, quod Deus personas hominum
accipiat, quod alios etiam invitos post multa mala opera
attrahat ad salutem, alios post bona rejiciat, et compellat
in malum, quo pereant in aeternum.
Simul ac in lucem prolatum est hoc elogium, incredibile
dictu quos tumultus et quas consternationes
apud novos vetusti erroris patronos excitarit; nihil
ut intentatum reliquerint quo Gennadii fidem,
quia de testimonio fallere non poterant, auctoritatemque
extenuarent. Quid vero tandem habent quod
opponant? Si principem scholae interroges, Gennadium
accusat quod primus omnium Praedestinatos in
haereticorum album referre ausus sit. At hoc falsum
est: quia ante illum retulerant, ut de aliis taceam, et
Prosper et auctor Praedestinati. Deinde quid culpae
 est id quod verum sit ante alios profiteri? Verum, inquiunt,
non esse ostendit Isidorus, qui Gennadii librum
hoc nomine improbavit et correxit. Qua de
causa, inquit Jansenius, sanctus Isidorus Hispalensis
episcopus, cum librum istum vidisset, atque inde plures
haereses iisdem omnino verbis descripsisset, Pelagianos
a Gennadio praetermissos addidit, et Praedestinatos a
Gennadio positos praetermisit. Haec ille tomo I, libro
VIII, cap. 23. Quam multa in paucis verbis frivola et
commentitia, quae uno statim verbo revicta evanescunt!
quia Gennadium constat librum de Haeresibus
nullum edidisse, sed quatuor tantummodo haeresum
appendicem ad S. Augustini librum adjecisse. Hincmarum
audiamus haud paulo notiora sibi et veriora
narrantem in libro de Praedestinatione, cap. 1: Sed
et de haeresibus 88, inquit, idem doctor mirificus Augustinus
conscripsit, quibus novissime haeresim Pelagianorum
subjunxit. Inde Gennadius Massiliensis sacerdos
valde doctus hanc Praedestinatianam nonagesimam haeresim
 sectae Pelagianae supposuit. Deinde nonagesimam
primam Nestorianam ponit, sicque Eutychianam,
et post hanc Timotheanam. Quanquam quid hic opus
est Hincmari suffragium expetere, cum idoneos testes
habeamus veteres libros, atque in his codicem bibliothecae
S. Victoris Parisiensis, in quo, post finem
libri S. Augustini de Haeresibus subjuncta est Gennadii
appendix, quam diximus, in hunc modum: Finit
relatio S. Augustini episcopi de Haeresibus. Haec vero
quae sequuntur, a sancto Gennadio Massiliensi presbytero
sunt posita:
XC. Praedestinatiani sunt qui dicunt, quod Deus, etc.
XCI. Nestoriani dicunt sanctam Virginem, etc.
XCII. Eutychiani dicunt Dominum Jesum, etc.
XCIII. Timotheani dicunt Filium Dei verum quidem
hominem ex virgine Maria natum, sed non ita
unam, etc.
 Tum deinde: Explicit liber de Haeresibus. Ut dubium
non sit Gennadium ultra non processisse, et has tamen
quatuor complexum esse. Quam ob rem mirari
equidem satis non possum quo casu vel consilio factum
sit ut in celeberrima S. Augustini Operum editione
Lovaninsi, cum ex codice Gemblacensi Gennadiana
haec appendix, tacito licet auctoris nomine,
proferretur, omissa Praedestinatiana, tres tantum reliquae
sint expressae. Porro cum ex superioribus liqueat
Gennadium, etsi hoc illi fortasse in animo fuerat,
librum de Haeresibus re ipsa nullum scripsisse,
apparet qua fide Jansenius librum qui nunquam fuit
ab Isidoro dicat expilatum; quo jure Pelagianos a
Gennadio, tanquam de hac haeresi suspecto, non positos
cavilletur, cum ab Augustino positos repeti a
Gennadio non oportuerit, nec Gennadio causae quidquam
fuerit cur Pelagianam haeresim commemorare
cunctaretur, qui Pelagium ipsum in illustrium Ecclesiae
scriptorum Catalogo haeresiarcham non dissimulanter
appellarat (Cap. 42). Quam futili demum atque
 inani divinatione Praedestinatianos ab Isidoro quos
apud Gennadium repererat praetermissos pronuntiet?
Ubinam enim repererat? Non in libro de Haeresibus,
quem nullum ediderat. Ergo in appendice. At ne appendicem
quidem viderat. Lege et confer quae de
Nestorianis et de Eutychianis ab utroque sunt scripta,
ne apicem quidem offendes, quem a Gennadio
magnus ille tuo judicio Gennadii aemulator mutuatus
sit. Cur ergo Praedestinatianae inter haereses Isidorus
non meminit? Quia Gennadium non legerat. Nugae
itaque fallaces ac ridiculae sunt istae. Quae si paulo
cautiores non decipient, at miserae profecto Marcellinarum
Priscillarumque sunt aures, quae istiusmodi
apud illos fabulis assuefiunt.
 Omnium quae Praedestinatis inflicta sunt gravius
nullum vulnus fuit quam quo a triginta episcopis affecti
sunt in synodo Arelatensi, atque iterum postea
in Lugdunensi. Et quanquam neutrius hodie concilii
acta restant (quod his commune est cum aliis quamplurimis),
supersunt tamen ex Arelatensi nonnulla
quae fidem quoque astruunt Lugdunensi. Epistola
nempe Fausti Reiensis episcopi ad Lucidum presbyterum
e secta Praedestinatorum, tum scripta, cum
celebraretur Arelate concilium, sub annum, ut conjectura
nostra fuit, 475. Deinde Lucidi libellus eidem
oblatus concilio. Postremo Fausti ejusdem altera
epistola ad Leontium Arelatensem, qui concilio praefuit.
Tria haec quae actorum jacturam supplere quoquomodo
possunt, ordine subjiciemus. Ac primo quidem
Fausti quam diximus ad Lucidum epistolam, qua
illum hortatur, ut errores suos revocet, futurum alioqui
denuntians ut a concilio damnetur. Sic ergo se
habet.
 
Grandis charitas est parum cauti fratris errorem
per Dei auxilium et gratiam magis velle curare, quam,
sicut summi antistites meditantur, ab unitate suspendere.
Quid possum de hoc sensu, sicut ais, cum unanimitate
tua per litteras loqui, cum te praesens multa
et blanda et humili collocutione nunquam potuerim
ad viam veritatis attrahere? Loquentes ergo de Dei
gratia et obedientia hominis, id omnimodo statuere
 debemus, ut neque proni in sinistram, neque importuni 
in dexteram, regia magis gradiamur via. Illud
autem venerationem tuam dixisse miratus sum, quod
nullus unquam sub religiosa professione contra catholicam 
fidem vel scripserit, vel praedicaverit, cum
plurimi multiplices et profanos errores suos etiam
scriptorum monumentis crediderint inserendos, qui
tamen Christiano nomine gloriabantur. Breviter ergo
dicam, quantum cum absente loqui possum, quid sentire
cum catholica Ecclesia debeas. Id est, ut cum
gratia Domini operationem baptizati famuli semper
adjungas, et eum qui praedestinationem excluso labore
hominis asserit, cum Pelagii dogmate detesteris.
Anathema ergo illi qui inter reliquas Pelagii impietates
 hominem sine peccato nasci, et per solum
laborem posse salvari damnanda praesumptione contenderit,
et qui eum sine gratia Dei liberari posse
crediderit. Item
Anathema illi qui hominem cum fideli confessione
solemniter baptizatum, et asserentem catholicam
fidem, et postmodum per diversa mundi hujus oblectamenta
et tentamenta prolapsum, in Adam et originali
peccato periisse asseruerit. Item
Anathema illi qui per Dei praescientiam in mortem
deprimi hominem dixerit. Item
Anathema illi qui dixerit illum qui periit non accepisse
ut salvus esse posset, id est, de baptizato,
vel de illius aetatis pagano, qui credere potuit et
noluit. Item
 Anathema illi qui dixerit quod vas contumeliae
non possit assurgere ut sit vas in honorem. Item
Anathema illi qui dixerit quod Christus non pro
omnibus mortuus sit, nec omnes homines salvos
esse velit.
Cum autem ad nos in Christi nomine veneris,
aut cum a sanctis sacerdotibus evocatus fueris, tunc
opportuna, si Dominus jusserit, locis suis testimonia
proferemus, quibus et quae catholica sunt manifestentur,
et quae catholicis contraria destruantur.
Nos autem per illuminationem Christi veraciter et
confidenter asserimus, et eum qui periit per culpam,
salvum esse potuisse per gratiam, si gratiae ipsi famuli
laboris obedientiam non negasset; et eum qui
per gratiam ad bonae consummationis metas servitio
 obsequente pervenit, cadere per desidiam, et perire
potuisse per culpam. Nos ergo per medium Christo
duce gradientes, post gratiam sine qua nihil sumus,
laborem officiosae servitutis asserimus. Sed omnimodo
arrogantiam et praesumptionem laboris excludimus;
ut totis viribus desudantes, ne gratia in nobis
evacuetur, quidquid de manu Domini susceperimus,
donum pronuntiamus esse, non pretium. Scientes
laboris ipsius fructum officii rem esse, non meriti;
cum evangelista dicentes: Servi inutiles sumus, quod
debuimus facere fecimus (Luc. XVII, 10). Haec quae
strictim pro epistolae brevitate memorata sunt, aut
recipere se, aut respuere unanimitas tua recurrente
sermone respondeat. Caeterum qui hanc veritatis
 mensuram gratia praecedente et conatu assurgente
non sequitur, dignus erit qui a sacris liminibus
arceatur. Ego tamen individuam bonitatem tuam toto
sincerae benignitatis amplexu in via retinens, intra
matris Ecclesiae gremium permanere repudiato hoc
errore desidero. Qui si cito respuatur, ignorantia
fuisse videbitur, blasphemia vero reputabitur, si pertinaciter
defendatur. Gravem namque in auctorem
retorquemus invidiam, si dicamus quod ei possibilitatem
capessendae salutis noluerit dare qui periit, ei
duntaxat qui capere jam posset arbitrii libertatem,
cum minime negare possimus quod mandati praevaricatorem
in judicii sui examinatione damnabit. Qui
enim non est obnoxius de suscepto, nescio quomodo
reus possit esse de perdito; ac sic peccantes in Deum
 cujus in primis asseruimus gratiam, in postremis ejus
videbimur impugnare justitiam. Hujus autem epistolae
exemplar mecum retineo, in conventu sanctorum
antistitum, si ita necesse fuerit, proferendum. Quam
si suscipiendam putaverit fraternitas tua, aut subscriptam
manu propria mox remittat, aut sequentibus
scriptis omnino se improbasse respondeat. Quod si
eam subscriptam, ut dixi, transmittere nolueris,
aperte adhuc te in errore persistere ipso silentio comprobabis;
ac proinde jam necessitatem mihi facies ad
personam tuam publicis conventibus exponendam. Et
ideo secundum haec quae a me sunt directa rescribe,
utrum ea remotis circuitionibus, aut agnoscas aut
respuas. Et alia manu, Faustus exemplar epistolae
meae relegi et subscripsi.
 Haec enim vera et germana epistolae est subscriptio,
unicum auctoris nomen praeferens, quod solum pariter
et Hincmarus, et veteres optimi quique libri
repraesentant. Altera autem, vulgatis hactenus editionibus,
quae Auxanii aliorumque cum Fausto novem
episcoporum nomina subnotat, etsi veterum quorumdam
codicum suffragio non caret, spuria tamen est
haud dubie et aliena. Quae et in errorem nonnullos
induxit, ut ab Arelatensi concilio vel a Lugdunensi
subscriptam Fausti epistolam crederent; et adversariis
nostris calumniae ansam praebuit, ut nos concilii
nomen huic uni Fausti epistolae dicerent tribuere:
quod est falsissimum. Hac igitur Fausti epistola excitatus
Lucidus ad se rediit, et quod diu cunctatus
fuerat, errorem agnovit, atque ex concilii sententia
retractavit libellum illi offerens hujusmodi:
 
Correptio vestra salus publica, et sententia vestra
medicina est. Unde et ego summum remedium duco,
ut praeteritos errores accusando excusem, et salutifera
confessione me diluam. Proinde juxta praedicandi
 recentia statuta concilii, damno vobiscum sensum
illum qui dicit humanae obedientiae laborem divinae
gratiae non esse jungendum; qui dicit post primi hominis
lapsum ex toto arbitrium voluntatis exstinctum;
qui dicit quod Christus Dominus et Salvator noster
mortem non pro omnium salute susceperit; qui dicit
quod praescientia Dei hominem violenter compellat
ad mortem, vel quod cum Dei pereant voluntate qui
pereunt; qui dicit quod post acceptum legitime
baptismum in Adam moriatur quicunque deliquerit;
qui dicit alios deputatos ad mortem, alios ad vitam
praedestinatos; qui dicit ab Adam usque ad Christum
nullos ex gentibus per primam Dei gratiam, id est,
per legem naturae, in adventum Christi fuisse salvatos,
et quod liberum arbitrium in primo parente perdiderint;
 qui dicit patriarchas ac prophetas, vel summos
quosque sanctorum, etiam ante redemptionis
tempora intra paradisum deguisse. Haec omnia, quasi
impia et sacrilegiis repleta condemno. Ita autem
assero gratiam Dei, ut adnisum hominis et conatum
gratiae semper adjungam, et libertatem voluntatis
humanae non exstinctam, sed attenuatam et infirmatam
esse pronuntiem, et periclitari eum qui salvus
est, et eum qui periit potuisse salvari. Christum
etiam Deum et Salvatorem, quantum pertinet ad
divitias bonitatis suae, pretium mortis pro omnibus
obtulisse, et quia nullum perire velit qui
est salvator omnium, maxime fidelium, dives in
omnibus qui invocant illum. Et quia in tantis rebus
conscientiae satisfaciendum, memini me ante dixisse
 quod Christus pro his tantum quos credituros praescivit
advenisset, sententias Dominicas sequens,
quibus ait: Filius hominis non venit ministrari, sed
ministrare, et animam suam redemptionem dare pro
multis. Et illud: Hic est calix sanguinis mei novi
Testamenti qui pro multis effundetur in remissionem
peccatorum. Vel illud Apostoli: Sicut statutum est
hominibus mori, ita et Christus semel oblatus est ad
multorum exhaurienda peccata. Nunc vero, sacrorum
testimoniorum auctoritate, quae abunde per spatia
divinarum inveniuntur Scripturarum, ex seniorum
doctrina ratione patefacta, libens fateor Christum
etiam pro perditis advenisse, quia eodem nolente
perierunt. Neque enim fas est, circa eos solum qui
videntur esse salvati, immensae divitias bonitatis ac
 beneficia divina concludi. Nam si Christum his tantum
remedia attulisse dicimus qui redempti sunt,
videbimur absolvere non redemptos, quos pro redemptione
contempta constat esse puniendos. Assero
etiam, per rationem et ordinem saeculorum, alios
lege gratiae, alios lege Moysi, alios lege naturae quam
Deus in omnium cordibus scripsit, in spe adventus
Christi fuisse salvatos; tamen ab initio mundi, ab
originali nexu, nisi intercessione sacri sanguinis non
absolutos. Profiteor etiam aeternos ignes et infernales
flammas factis capitalibus praeparatas: quia perseverantes
humanas culpas merito sequitur divina sententia,
 quam juste incurrunt qui haec non toto corde
crediderint. Orate pro me, domini sancti et apostolici
Patres. Lucidus presbyter hanc epistolam meam
manu propria subscripsi, et quae in ea astruuntur assero,
et quae sunt damnata damno.
Ex hac Lucidi ad synodum Arelatensem epistola,
non triginta solum episcoporum, qui in ea fuerunt,
nomina didicimus, sed dogmatum etiam capita quae
sanxerunt contra Praedestinatos. Restat quam tertio
loco statuimus, Fausti episcopi ad Leontium Arelatensem
epistola, seu praefatio librorum ejus de Gratia
et libero Arbitrio: quae et synodum hanc adversus
Praedestinatos coactam docet fuisse, et Fausti libros,
Leontii ac synodi mandato, ad ea quae synodus protulerat
digerenda et explicanda compositos; quibus
proinde titulum Faustus praefixit, qui Praedestinatos
eorumque errores designat his verbis: Professio fidei
contra eos qui dum per solam Dei voluntatem alios
 dicunt ad vitam trahi, alios in mortem deprimi, hinc
fatum cum gentibus asserunt, inde liberum arbitrium
cum Manichaeis negant. Praefationis igitur hoc est
exordium:
Quod pro sollicitudine pastorali, beate Pater Leonti
in condemnando praedestinationis errore concilium
summorum antistitum congregastis, universis Galliarum
Ecclesiis contulistis. Quod vero ad ordinanda
quae collatione publica doctissime protulistis, operam
infirmis humeris curamque mandastis, parum sanctae
existimationi vestrae consuluistis, et me judicio charitatis,
vos periculo electionis onerastis. His autem
verbis clauditur. In quo quidem opusculo, post Arelatensis
 concilii subscriptionem, novis erroribus
deprehensis, adjici aliqua synodus Lugdunensis
exegit.
Ex his perspicuum est trium illorum quae ad concilium
Arelatense attinere dicebamus, Fausti ad Lucidum
epistolam inchoato jam concilio scriptam esse,
Lucidi libellum durante adhuc concilio porrectum,
Fausti vero libros cum praefatione sua post concilii
finem exaratos.
Admonet hoc loco studium veritatis, amorque innocentiae,
ut Fausti Reiensis vicem doleamus, sanctoque
 et clari nominis antistiti reverentiam qua fas est
deprecemur. Quis enim aegre non ferat Faustum
illum qui in admiratione omnibus aetate sua fuit et
honore, quem doctrinae salutaris singularisque virum
Sidonius (Lib. IX, epist. 8), doctorem eximium, pastorem
egregium Ruricius appellabat, quem adhuc abbatem
Hilarius Arelatensis ita honoravit, ut inter se
ac Theodorum et Maximum episcopos medium locaret,
episcopum vero et episcopi collegae omnes reveriti
sunt, et Hilarus pontifex dignum censuit qui in
synodo Romana secum una praesideret; Faustum
hunc, inquam, quis aequo animo ferat, librorum
nunc istorum nomine, quod Praedestinatorum in his
errores ex synodi sententia refellerit, vexari passim
a multis traducique tanquam haereticum? Idque auctore,
quod dissimulare non possunt, ac duce Joanne
Maxentio, Scyta monacho, ex eorum numero qui
Eutychis haeresim clam foventes, synodum Chalcedonensem
 adversus Hormisdam ejusque legatos occultis
artibus impetebant. Hic enim est Maxentius, qui
Constantinopoli, annis post Arelatense concilium
amplius quadraginta, de Fausti libris turbas primus
excitavit, haereticos illos esse clamitans; cum alii
contra, quorum princeps Possessor episcopus Africanus,
esse docerent orthodoxos; cumque a Possessore
de his libris consultus Hormisda mitius quam pro
Maxentii voto respondisset, sic homo amens efferatus
est, ut Hormisdam quoque ipsum incesseret, atque
haereticum dicere non dubitaret. Nec vero hic illius
sociorumque odia conquieverunt. Quin et episcopos
Africae in Sardinia exsules in Faustum acuere conati,
hos etiam ejus libros per Fulgentium refutandos in
Sardiniam miserunt. Difficile videlicet non erat ab
Afris id sperare, apud quos nata, ut dictum est,
Praedestinatorum haeresis, in multorum adhuc mentibus
haerebat; qui vero ab hac labe immunes erant,
sic tamen affecti erant plerique, ut quaecunque contra
Praedestinatos dicerentur, ea perinde ac si Augustinum
 peterent suspecta et odiosa haberent omnia.
Quid enim aliud vehementius urgebant, qui Fausti
libris infesti erant, quam quod Petrus diaconus caeterique
cum eo in epistola sua criminantur, contra
praedestinationis illos sententiam scriptos esse? Quid
hoc autem ad Augustinum? Nam contra praedestinationis
sententiam scriptos a se Faustus non abnuebat;
sed contra illam duntaxat quae vel fatum asserat, vel
liberum arbitrium neget: quorum utrumque ab Augustini
sensu abhorrere, nec inficias ierint ipsi, et
utrumque Augustino per calumniam imponi solere
testis est Prosper in epistola ad Rufinum. Callidum
praeterea et subdolum Fausti sermonem aiunt fuisse,
Pelagianae pravitati consentientem, detectum convictumque
a Fulgentio, ab Avito et ab aliis. Quid hic
aptius veriusque pro Fausto responderi queat, quam
solemne illud Fausti ipsius, NON ITA EST? Etenim
quos in ejus scriptis dolos deprehenderit Fulgentius,
et quo pacto profundam illius quam exprobrant calliditatem
libris suis septem detexerit, divinare, cum
 hi non exstent, non possimus. Avitum Viennensem in
aliis Fausti libris scimus aliqua non laudasse; contra
hos vero libros an quidquam scripserit, quod existimasse
Ado videtur, incertum est. Maxentii porro in
Faustum objectiones fallaces ac minime sinceras
multorum judicio habitas quis nescit, nec causae
quidquam esse cur illum de Fausto potius audianius
quam Gennadium vel Possessorem, quorum alter
opus egregium, alter catholicos libros istos pronuntiavit?
Quin et hac aetate nostra non desunt, et proximo
ante saeculo non defuerunt, viri doctissimi exactique
judicii, qui in illorum irent sententiam, atque in
his, ne plures commemorem, clarissima Lovaniensis
Academiae duo lumina, Joannes Driedo et Ruardus
Tapper, qui Faustum ambo, nec sine honore, catholicum
Ecclesiae doctorem nominant. Non quod, opinor,
ea in Fausti libris non animadverterent, in quibus
naturae nostrae ad fidei initium et alia plus aliquanto
tribuere visus est quam par erat; sed quod
 haec quae ab illo tunc scribebantur, quando ita loqui
fas fuit, ejusmodi non esse intelligebant, propter quae
catholici nominis jacturam fieri oporteret. Quid enim
alioqui futurum tot Patribus, tum Graecis, tum Latinis,
quorum par sit ratio? quid Augustino ipsi, qui
de sanctorum Praedestinatione scribens eadem se
olim de ortu fidei sensisse confessus est (Cap. 3)?
Nam aut eadem cum Fausto tabella damnandi sunt,
aut quae illos absolvet, eadem Faustum absolvi necesse
erit, aut discrimen ostendi. Quae cum ita sint,
videant nunc quo se adigant ex aevi nostri theologis
ii qui cum Maxentio Maxentiique aemulo Gothescalco,
Faustum haereticis accensere non extimescunt: ac pro
ea quam veritati sanctoque antistiti debent reverentia,
si de Fausti libris decernendum est, ne supra
sedem apostolicam, Gelasiumque et Hormisdam
sapere velint, quibus satis fuit non primae illos auctoritatis,
hoc est apocryphos dicere, non haereticos.
 
Inter eos qui Prosperi exemplo, post ejus excessum,
divinae gratiae partes susceperunt in Gallia, princeps
fuit Caesarius Arelatensis antistes, sancti Augustini
non doctrinae modo studiosissimus, verum etiam
personae: adeo ut prae Augustini amore, morti vicinus,
extremum vitae diem proximum illi qui ultimus
Augustino fuerat sibi contingere optaret, quod obtinuit.
In hanc ergo curam enixius incumbens, ad illorum
errores exstirpandos se convertit, qui reliquiae
Pelagianorum a Prospero dicti, Semipelagianorum
postea nomen in scholis theologorum sortiti sunt.
Qui etsi Pelagiani prorsus non erant, eisque prorsus
adversabantur, libero tamen arbitrio plus aequo indulgentes,
de gratia et libero arbitrio, ex superioribus
conciliis sedisque apostolicae responsis, atque ex
diversis S. Augustini Operibus, sententias ad hos
 revincendos vel informandos idoneas, convocatis per
dedicandae basilicae occasionem vicinis episcopis optimatibusque,
comprobandas obtulit, manuque ab eis
subscribendas curavit. Haec nimirum illa est synodus
Arausicana posterior, anno Christi 529 celebrata:
quam fortuito licet aliaque de causa coactam, Ecclesia
sic probavit, ut praecipuam apud omnes auctoritatem
obtineat. Quanquam enim Caesarii de gratia
doctrinae qui obsisterent diversae sententiae complures
non deerant, irriti tamen et inanes omnium conatus
fuere, Bonifacio pontifice, ut Cyprianus in
Caesarii Vita docet (Lib. I), Caesarii et synodi hujus
decreta confirmante. Sic enim ille narrat: Et multi
quidem aemuli surrexerunt, qui ejus resisterent doctrinae
de gratia. Sed o felicitas aemulanda! Etenim susurris
et mala interpretatione quorumdam oboritur in
Galliarum partibus contra praedicationem hominis Dei
frustra sinistra suspicio. Ob hoc antisti es Christi ultra
Isaram consistentes charitatis amore collecti in Valentina
civitate conveniunt. Ubi etiam beatus Caesarius,
 infirmitatis solitae causa, sicut disposuerat properare
non potuit. Misit tamen praestantissimos viros de episcopis,
cum presbyteris et diaconibus. Inter quos etiam
sanctus Cyprianus Tolonensis antistes magnus et clarus
enituit, omnia quae dicebat de divinis utique Scripturis
firmans, et de antiquissimis Patrum institutionibus probans,
nihil per se in divinis profectibus quemquam arripere
posse, nisi fuerit primitus Dei gratia praeveniente
vocatus. Sed dum suam justitiam quaerebant statuere,
justitiae Dei non erant subjecti, non reminiscentes Dominum
dixisse: Sine me nihil potestis facere (Joan.
XV, 5, 16). Et: Nemo habet quidquam, nisi illi datum
fuerit desuper (Joan. XIX, 11). Et apostolum Paulum:
Gratia Dei sum id quod sum (I Cor. XIII, 10). Et alium:
Omne datum optimum desursum est (Jac. I, 17). Et
prophetam: Gratiam et gloriam dabit Dominus (Ps.
LXXXIII, 12). Et quod tunc vere liberum homo resumet
arbitrium, cum fuerit Christi liberatione redemptus,
sub qua absolutione valeat consequi perfectionis effectum.
 Quorum intentionibus homo Dei dedit veram et
evidentem ex traditione apostolica rationem. Nam bonae
memoriae Bonifacius Romanae Ecclesiae papa, eadem
colluctatione cognita, calcata in entione jurgantium,
prosecutionem S. Caesarii apostolica auctoritate
firmavit. Ita, donante Christo, paulatim Ecclesiarum
antistites receperunt quod optaverat diabolus repentina
animositate cessare. Caeterum in hac ipsa synodo quae
tota ex Augustini placitis conflata est, damnati sunt
etiam et anathemate percussi Praedestinati, ut stuporem
vel hinc suum sentiant ii qui Augustini sententiam
a Praedestinatiana haeresi non secernunt. Aliquos
vero, synodi verba sunt, cap. 25, ad malum divina
potestate praedestinatos esse non solum non credimus,
sed etiam, si qui sunt qui tantum malum credere volunt,
cum omni detestatione illis anathema dicimus. At
quorsum, inquies, tam alieno, ut apparet, loco, cum
de Polagianorum reliquiis agitur, perstricti etiam
 Praedestinati? Ideo, ni fallor, quod quemadmodum
Praedestinati, cum oppugnabantur, invidiam adversariis,
quasi Pelagium saperent, solebant concitare;
ita vicissim Semipelagiani, cum urgebantur, Praedestinatorum
haeresis suspicionem in eos movere qui
urgebant. Quare synodus, ut hanc a se suspicionem
amoliatur, quod teterrimum haeresis illorum caput
fuit, exsecratur; de quo et auctor Praedestinati his
verbis: Dicunt: Etiam si voluerit bonum facere qui ad
malum praedestinatus est, ad bonum pervenire non poterit.
Atque ita inter synodos quae Praedestinatorum
haeresim damnarunt, Arausicana quoque merito et
sine controversia numeranda est.
Etsi Praedestinatos extra Galliam persequi animus
non erat, invitat tamen occasio ut in proximam Cisalpinam
 tantisper digrediamur. Paucis namque annis
ante synodum Arausicanam vivere desiit Ennodius
episcopus Ticinensis, cujus exstat inter caeteras, libro
II, epistola ad Constantium: in qua tacito nomine
quemdam refellit, qui asserebat liberum arbitrium
homini deteriorem tantum in partem datum. Praedestinatorum
hic error erat, quem in ipso haeresis ortu
in monachis Adrumetinis, ut dictum est, reprehenderat
Augustinus in libro de Correptione et Gratia,
liberum et ad bonum et ad malum faciendum habere
nos docens. Quod ipsum quia scire pariter fuseque
in ea quam dixi epistola probat et confirmat Ennodius,
locum integrum hoc loco inserendum putavi.
Ergo, inquit, ut scriptione testamini, inventus est homo
qui servos Christi, quemadmodum ipse promisit esse
faciendum, sub hac occasione cribraret, asserens de
arbitrii libertate in una tantum parte quae deterior est,
eligendi datam esse licentiam. O schismaticam propositionem,
quae juxta Apocalypsim scriptas habet in
 fronte blasphemias (Apoc. XIII, 1)! Quae ista est libertas
si valet edisserat, ubi hoc datur solum velle quod
puniat; aut quare electionem nominet, ubi unam tantum
partem asserit fuisse concessam. Quod si veritate
subsisteret, locum divina judicia non haberent. Quid
enim boni a nobis Deus noster recte quaereret, qui appetentiam
ejus de voluntate subtraxerat? Sed juxta
Apostolum: Nunquid iniquus est Deus? absit (Rom.
III, 5). Inter homines a recti discordat affectu, qui a
subjectis exigit quod in potestate non tribuit: hoc de
Deo qua conscientia sentiatur advertite. Ubi est illud
Apostoli clamantis, et pro arbitrii libertate testantis:
Velle adjacet mihi, perficere autem non invenio (Rom.
VII, 18)? Quid est aliud nisi dicere: Novi dextrum iter
eligere; sed nisi ingredientem juverit gratia superna,
lassabor. Nemo dubitat, nemo condemnat quod, auctore
gratiae praestante, et ipse aequitatis divinitus callis aperitur.
Dux enim bonorum et praecessor est gratia, quando
multiplici ad requiem invitamur hortatu, quando
nobis dicitur: Venite, filii, audite me (Ps. XXXIII, 12).
 Venite, benedicti Patris mei, possidete paratum vobis
regnum (Matth. XXIV, 34). Ubi ego sum, ibi erit et
minister meus (Joan. XII, 26). Sed nisi talibus monitis,
et voluntas nostra quae libera est, et labor praestet
obsequium, ad periculum et gehennam, non imperio aliquo,
sed sponte devolvimur. Itaque aut praemium devotio,
aut poenam contemptus operatur. Alioqui non erit
justa retributio, quae aut per supplicia refertur necessitate
peccantibus, aut bonam mercedem offert operi ad
quod trahuntur inviti. Ergo debemus gratiae, quod occultis
itineribus, nisi resistamus, sapor nobis vitalis
infunditur; nostrae tamen electionis est quod beneficia
monstrata sectamur. Via enim scelerum non imperatrix
nostra legitur esse, sed famula, cum de peccatis
dicitur: Sub te erit appetitus eorum (Gen. IV, 7).
Quid enim sibi vult universa prophetae quasi sertis redimita
elocutio: Noli aemulari inter malignantes (Ps.
XXXVI, 15). Nolite confidere in principibus (Ps. CVIII,
 2). Nolite fleri sicut equus et mulus (Ps. XXXI, 9)? Et
Apostolus: Nolite fieri servi hominum (I Cor. VII, 23).
Toties NOLI in superna admonitione quid respicit, si
aliud velle non licuit? Deinde quamvis in persona Christi,
tamen pro arbitrii astipulatur ejusdem prophetae
nobis libertate testimonium: Ut facerem voluntatem
tuam, Deus meus, volui (Ps. XXXIX, 9). Et alibi: Voluntarie
sacrificabo tibi (Ps. LIII, 8). Et: Vota mea
Domino reddam (Ps. CXV, 5). Et iterum: Vovete et
reddite (Ps. LXXV, 52). Illud autem beati Apostoli quo
se muniri credit exemplum nobiscum facit, si quae sequuntur
advertit, cum inimicus arrogantiae dixit: Gratia
Dei sum quod sum (I Cor. XV, 10). Mox enim, ne
sic fugax gloriae mederetur, ut longo intervallo a veritate
descisceret, sapiens architectus adjunxit: Abundantius
omnibus laboravi, et gratia Dei in me egena
non fuit (Ibid.); quod dixisse est: Christus in me quem
digne aut abundanter remuneraretur, invenit. Non
enim pauper est divina gratia, sed meritorum nostrorum
putatur quadam macie aut exilitate tenuari. Quae
 tunc non suis aestimatur meatibus fluere, quando de
ejus cursibus ariditatis nostrae vena nihil recipit. O si
epistolaris pateretur angustia sacrorum voluminum
arcana reserari! Sed timeo ne qui nullam poterit Deo
inspirante in fide nostra invenire calumniam, de paginae
prolixitate causetur. Quid illud qua mente suscipit:
Ecce aquam et ignem, ad quod vis porrige manum
(Eccli. XV, 17)? Quid alia, quae copiosus assertor ipse
replicasti? Credo more aspidis clausa, ut aiunt, aure
transivit. Video quo se toxica Libycae pestis extendant.
Arenosus coluber non haec sola habet perniciosa quae
reserat, ad aestimationem occultorum facinorum ferenda
sunt quae fatetur. Vult enim ad illud pertingere,
neminem suo vitio aut negligentia perire, si homo
utriusque boni et mali potestate concessa privatur. Hos
tantum jactat potuisse salvari, sine labore ullo, sine
mandatorum amicitia, quos peregrinantes a merito favor
tantum coelestis eripuit. Proinde, quod in ipsum
referatur, illos periisse intelligit, quos gratia noluit
 divina liberare.
Trecentis amplius annis conticuerat in Gallia Praedestinatorum
haeresis, cum iterum Caroli Calvi saeculo
excitata est a Gothescalco presbytero. Monachus
hic fuit Orbacensis in Suessionica dioecesi. Qui, relicto
monasterio, in Italiam transgressus, cum perversae
doctrinae semina in agro Veronensi spargeret,
binis a Rabano epistolis quae nuper editae sunt, est
confutatus: una ad Notingum Veronensem episcopum,
altera ad Eberardum ejusdem orae comitem, in qua
de Gothescalco inter caetera haec leguntur: Divulgatum,
inquit, in istis partibus constat, quemdam sciolum,
nomine Gothescalcum, apud vos manere, qui
 dogmatizat quod praedestinatio Dei omnem hominem
ita constringit, ut etiam si quis velit salvus fieri, et pro
hoc fide recta atque bonis operibus certet ut ad vitam
aeternam per Dei gratiam veniat, frustra et incassum
laboret, si non est praedestinatus ad vitam. Quasi Deus
praedestinatione sua cogat homines interire, qui auctor
est salutis nostrae, non perditionis. Et jam hinc multos
in desperationem suimet haec secta perduxit; ita ut dicant:
Quid mihi necesse est pro salute mea et vita
aeterna laborare; quia si bonum fecero, et praedestinatus
ad vitam non sum, nihil mihi prodest; si autem ego
malum egero, nihil mihi obest, quia praedestinatio Dei
me facit ad vitam aeternam pervenire. Ex Italia in Germaniam
profectus, Rabano eidem libellum erroris sui
obtulit, ab eoque et ab episcopis Germaniae damnatus
est, et ad metropolim Remensem remissus, in concilio
Moguntino anni 848. Synodicae vero quae damnationis
sententiam continet, hoc est exemplum:
 
Notum sit dilectioni vestrae quod quidam gyrovagus
monachus, nomine Gothescalc, qui se asserit
sacerdotem in vestra parochia ordinatum, de Italia
venit ad nos Moguntiam, novas superstitiones et noxiam
doctrinam de praedestinatione Dei introducens,
et populos in errorem mittens; dicens quod praedestinatio
Dei sicut in bono sit, ita et in malo; et tales
sint in mundo quidam qui, propter praedestinationem
Dei qua eos cogat in mortem ire, non possint ab errore
et peccato se corrigere: quasi Deus eos fecisset
ab initio incorrigibiles esse, et poenae obnoxios in
interitum ire. Hanc opinionem nuper in synodo apud
 Moguntiam habita ab eo audientes, et incorrigibilem
eum reperientes, annuente atque jubente piissimo
rege nostro Hludovico, decrevimus eum cum perniciosa
sua doctrina damnatum mittere ad vos, quatenus
eum retineatis in vestra parochia unde primum
inordinate recessit, et non sinatis eum amplius errorem
docere et seducere populum: quia jam multos
seductos, ut audivi, habet, et minus devotos erga suam
salutem, qui dicunt: Quid mihi proderit laborare in
servitio Dei? quia si praedestinatus sum ad mortem,
nunquam illam evadam; si autem male egero, et
praedestinatus sum ad vitam, sine ulla dubitatione ad
aeternam requiem vado. Haec ergo paucis vobis scripsimus,
intimantes qualem ejus doctrinam reperimus.
Vos etiam valebitis de ore ejus quid sentit plenius
 audire, et quid inde agendum sit juste decernere.
Dominus omnipotens sanctitatem vestram bene valentem
et pro nobis orantem in aeternum conservare
dignetur.
Inde subsecuta est synodus altera contra Gothescalcum
in Carisiaco palatio habita, in qua iterum
auditus, damnatusque iterum est ab episcopis, et prolata
in eum sententia hujusmodi:
Frater Gothescalc, sacrosanctum sacerdotalis mysterii
officium quod irregulariter usurpasti, et in cunctis
 moribus ac pravis actibus atque perversis doctrinis
eo hactenus abuti non pertimuisti, judicio Spiritus
sancti cujus gratiae munus est sacerdotale officium,
per virtutem sanguinis Domini nostri Jesu Christi,
noveris tibi esse, si quo modo suscepisti, sublatum,
et ne ulterius eo fungi praesumas penitus interdictum.
Insuper, quia et ecclesiastica et civilia negotia, contra
propositum et nomen monachi, conturbare contemnens
jura ecclesiastica praesumpsisti, durissimis
verberibus te castigari, et secundum ecclesiasticas
regulas ergastulo retrudi auctoritate episcopali decernimus;
et ut de caetero doctrinale tibi officium
usurpare non praesumas, perpetuum silentium ori tuo
virtute aeterni Verbi imponimus.
 In eadem quoque synodo, aut in eodem certe loco,
constituta sunt quatuor capitula, totidem Gothescalci
capitulis, quae ad stabiliendam haeresim suam
condiderat, opposita. Quod vero silentium illi est a
synodo impositum, cum eo convenit quod Rabanus
privatim de eodem Gothescalco suadebat scribens ad
Hincmarum. Ego autem, quantum praesumo, inquit,
admoneo ut has contentiones in populo Christiano fieri
prohibeatis, et ipsum Gothescalcum, hujus erroris auctorem,
nec scribendo nec loquendo ultra multis nocere
permittatis. Miror enim prudentiam vestram, quod
istum noxium virum, hoc est Gothescalcum, qui in
omnibus vituperabilis inventus est, qui nec monachi votum,
nec sacri ordinis vitam, sed neque praedicando officium
legitime observavit, scribere aliquid permisistis.
In quo officio magis nocere potuit, quam viva voce loquendo.
Unde etiam in plurimis locis, ut audivi, sui
veneni poculo non paucos inebriavit, et in erroris insaniam
vertit.
Movet quosdam, cum Gothescalci causam a Lugdunensi
Ecclesia susceptam, duabusque synodis quae
illum Moguntiae et Carisiaci damnarant, duas ex adverso,
Valentinam et Lingonensem, oppositas eique
faventes vident. Ac merito sane moverentur, si favor
hic ad Praedestinatorum usque patrocinium haeresisque
defensionem pertineret. Sed aliter res habet.
Utcunque enim in aliis fortasse dissideant, in eo tamen
conspirant, quod utrique hostes sunt Praedestinatorum.
Et quanquam quatuor Hincmari capitulis,
quibus quatuor Gothescalci capitula eliserat, contraria
quatuor synodus Valentina opposuerit, atque haec
ipsa synodi Valentinae capitula, in synodo Lingonica
post haec confirmata, et in Tullensi apud Saponarias
oblata et relecta, cum ad Hincmarum pervenissent,
accurate ab eodem confutata fuerint, suaque ipsius
 quae illi oppugnabant, constabilita; nusquam tamen
in tam varia et ancipiti contentione dissimulatum a
Lugdunensibus, veterum Praedestinatorum errores
quos Hincmarus in Gothescalco reprehendebat, sibi
pariter probari aut placere non posse. Errores hi duo
erant praecipue: quorum alter praedestinationem
ipsam spectabat, alter arbitrii libertatem. Praedestinatos
quippe a Deo reprobos ad interitum docebat
Gothescalcus; falso id dici contendebat Hincmarus:
et cur ita sentiret, causam exponens in operis sui (de
Praedestinatione) capite 15. Veteres, aiebat, Praedestinatiani
reproborum praedestinationem ad interitum
confitentur, quos sicut dicunt a Deo praedestinatos ad
interitum, ita etiam ad peccatum. Hoc moderni Praedestinatiani
colore mutant, sed odoris et saporis intelligentia
redolent. Dicunt enim: Praedestinavit Deus
reprobos ad interitum, non ad peccatum, cum non nisi
per peccatum perveniri valeat ad interitum. Ideo ergo
praedestinatos ad interitum dici non probabat, quia,
 hoc posito, consequens arbitrabatur ut etiam ad peccatum
praedestinati crederentur, qui error fuerat veterum
Praedestinatorum. Valentinae porro synodi auctores,
etsi, quia id consequi non censebant, praedestinari
ad mortem impios cum Gothescalco dicere
non refugerent, praedestinationem tamen ad peccatum
quam inducebant Praedestinatiani, sic exhorrebant,
ut Arausicanam synodum secuti (Can. 3 syn.
Valent. III), anathema in eos pronuntient qui ad malum
praedestinari a Deo quemquam credunt.
 Quin et eadem rursus Ecclesia Lugdunensis, ejusque
antistes Remigius, in libro de tribus epistolis,
Hincmari contra Gothescalcum epistolae respondens,
etsi quod ille de praedestinatis ad interitum dixerat
molliorem in partem interpretari studet, necessitatem
tamen male agendi, praedestinationemque ad peccatum,
quam Praedestinatiani docebant, et quam non
abs re Gothescalco imputabat Hincmarus, respuit pariter
penitusque aversatur. Si qui sunt, inquit (Cap.
8), qui ex hoc scandalizari videantur, tanquam per istud
praedestinationis verbum necessitas male agendi cuiquam
imposita esse significetur, instruendi potius fuerunt
quod Deus neminem praedestinet ad peccatum, sed
ad luendum supplicium pro peccato, nec ista praedestinatione
aliquem cogat ad male agendum. Ex quibus
liquet Lugdunenses, quod ad hoc caput attinet, Praedestinatorum
erroribus haudquaquam suffragari. De
altero, quod liberum arbitrium labefactat, an fatebimur
suffragatos? At illi usque adeo huic etiam errori
non favent, ut illum detestentur, et in Gothescalcum
 cadere potuisse non credant. Sic enim ratiocinantur.
Additur, inquiunt (Cap. 21), in illa epistola
dixisse illum miserabilem monachum, quod postquam
primus homo libero arbitrio cecidit, nemo nostrum ad
bene agendum, sed tantum ad male agendum libero potest
uti abitrio: quod est utique non solum mirabile et
inauditum, sed, quantum nobis videtur, etiam incredibile
ut homo inter fideles et a fidelibus nutritus et eruditus,
et in ecclesiasticorum Patrum scriptis non parum
exercitatus, hoc dicere vel sentire potuerit, quod post
primi hominis lapsum nemo fidelium ad bene agendum
libero possit uti arbitrio, sed tantum ad male agendum.
Tanquam in nobis non sit liberum arbitrium nisi
ad malum; ad bonum autem sola in nobis Dei gratia
absque libero arbitrio operetur. Si enim dixisset generaliter:
Nemo hominum, et addidisset, sine Dei gratia,
et ita subjungeret, libero bene uti potest arbitrio, esset
catholicus sensus, et catholica omnino assertio. Cum
autem dixisse arguitur, quod nemo nostrum, id est fidelium,
 nisi tantummodo ad male agendum uti possit
arbitrio; quid aliud tali dicto et tali novitatis praesumptione
asseritur, nisi quod humanae mentis arbitrium,
quod ante peccatum ad verum bonum amandum et desiderandum
et fruendum erat liberum, ita primo homine
peccante vitiatum sit et perierit, ut deinceps tantummodo
ad malum remanserit in homine liberum arbitrium;
ad bonum vero agendum, sive habendum, nullum
sit hominis liberum arbitrium, sed tantum divinae gratiae
donum? Quod genus erroris, nec apud haereticos,
nec apud quemquam catholicum nos cognovisse vel audisse
meminimus: ita ut etiam de isto hoc nobis, ut jam
diximus, incredibile videatur. Qui tanta verborum copia,
per tot ambages et circuitus, errorem hunc exaggerant,
et tam studiose hunc refellunt, eos ne credat
quisquam patronos illius aut defensores videri voluisse?
Cumque in explicanda de libero arbitrio catholica
doctrina id ipsum illi tradant quod Hincmarus;
quis non intelligit in hac illos altercatione, seu Ebonis
Gratianopolitani privato in Hincmarum odio incitatos,
 seu alia re quapiam adductos, redarguendi
Hincmari tuendique Gothescalci causas quaesiisse
potius et captasse quam re ipsa nactos esse; incassum
ut proinde operam nunc ponant qui, collatis et
oppositis inter se Lugdunensium et Rabani vel
Hincmari assertionibus, id enituntur, ut Praedestinatorum
errores quos Hincmarus in Gothescalco notat,
male ab eo reprehensos, et a Lugdunensibus pro catholicis
dogmatibus habitos ac defensos fuisse, nobis
persuadeant?