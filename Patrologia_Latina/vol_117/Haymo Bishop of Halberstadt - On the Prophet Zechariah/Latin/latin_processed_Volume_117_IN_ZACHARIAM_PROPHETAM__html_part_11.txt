CAPUT X.  
Petite a Domino pluviam in tempore serotino, et
Dominus faciet nives et pluviam imbris. Dabit eis
singulis herbam in agro. Hortatur Dominus credentes
in Christum ut petant serotinam pluviam,
hoc est plenitudinem gratiae spiritualis in saeculi
consummationem. Tunc enim dabit Dominus nives
et pluviam imbris, quia quo magis affligetur Ecclesia,
eo majori spe et constantia roboratur, et tunc
singulis in agro pectoris virens herba virtutum succrescat,
ut possint dicere cum Psalmista: Dominus
regit me, etc.
Quia simulacra locuta sunt inutile, et divini
viderunt mendacium, et somniatores frustra locuti
sunt, vane consolabantur. Idcirco adducti sunt quasi
 grex, affligentur, quia non est eis pastor. Hoc de
haereticis dicitur, qui maxime in mundi termino
abundabunt. Hi enim sub nomine Christiano decipiunt
homines, attendentes spiritibus erroris et daemoniorum,
in hypocrisi loquentium mendacium,
quique vane consolantur, quia sunt falsa quae sibi
suisque promittunt; et quia haec faciunt, adducti et
captivati sunt a diabolo, traditi Satanae in interitum
carnis, et affliguntur, quoniam non habent pastorem
Christum, quem falso habent, promittunt. Haec omnia
absque eo loco ubi dicitur: Extendi mihi Judam
quasi arcum; implevi terram Ephraim, Hebraei ad
tempora Machabaeorum ducum referunt, qui vicerunt
Macedones, et templum ab ethnicis sordidatum,
post trium et semis annorum spatium mundaverunt.
 Quod vero dicitur: Inebriabuntur quasi a vino,
et replebuntur ut phialae, ita exponunt: Hi qui cum
Juda Machabaeo erant, sic cum desperatione pugnabant,
veluti ebrii obliti suae salutis, nec de vita ullam
curam habentes, sed de sola victoria. Illud quoque quod
dicitur: Quid bonum est, quid pulchrum, nisi frumentum
electorum et vinum, germinans virgines, sic
accipiunt: Idcirco Machabaei tanta faciebant, et mortem
libentissime suscipiebant, ut superatis hostibus
mundaretur templum, legis praecepta iterum servarentur,
et eruditio Scripturarum germinaret virgines,
id est populos credentium in unum Deum, et haberent
rursus eruditos viros, qui frumentum divinae
legis comedere deberent, et idcirco peterent a Domino
pluviam serotinam, ut quia jam defecerunt
 prophetae, et mundus tendebat ad finem, tandem
Christus qui missus est, veniret et tribueret illis
nives et pluvias imbris, id est, impleret manifeste
quae a prophetis praedicta sunt.
Super pastores iratus est furor meus, et super
hircos visitabo, quia visitavit Dominus exercituum
gregem suum domum Juda, et posuit eos quasi
equum gloriae suae in bello. Saepe contingit ut pro
peccatis pastorum populus affligatur et tradatur adversariis.
Nam David peccante, multa millia Judaici
populi pestilentia deleta sunt. Itaque propheta dicit
Dominum iratum super pastores, sed iratus pastoribus
visitat super hircos, id est super populum, quia
ipsi magistros in culpa sequuntur, et tamen postea
 cum peccatis ultionem fecerit, visitabit in bono gregem
suum, domum Juda, id est eos qui Deum voce
et moribus confitentur. Et ponet eos quasi equum
gloriae, quia praesidebit eis, et reget illos, et in illis
mirabilis apparebit. De his equis propheta dicit:
Qui ascendit super equos tuos, et equitatus tuus sanitas.
Ex ipso, id est qui ponet eos quasi equum gloriae
suae, erit angulus, id est perfectus aliquis
qui velut lapis angularis continebit et confortabit
constitutos in certamine. Et ex ipso erit paxillus
humilis aliquis in Ecclesia, et tamen sua patientia
reliquos quasi extensum sustinens tabernaculum.
Et ex ipso arcus praelii, id est praedicator,
jacula comminationis peccatoribus immittens. Et
 ex ipso egredietur omnis exactor simul, qui quasi
cogat nolentes, et exigat ut Christo subdantur perterriti
formidine judicii, cum audiunt quanta infidelibus
sint supplicia praeparata.
Et erunt quasi fortes, conculcantes lutum viarum
in praelio, et bellabunt, quia Dominus cum eis.
Cum fuerint pro Christo martyrio coronati, et dixerint
cum Psalmista: Si consistant adversum me
castra, etc. Sed hoc loco Hebraei exponunt, quod
illa persecutio quae Judaeis contigit sub Antiocho, per
culpam contigerit magistrorum, et ideo visitaverit
super hircos, id est populum, et tradiderit eos gentibus,
postea visitaverit gregem suum domum Juda,
suscitando illis Judam Machabaeum et caeteros qui
quasi equus gloriae fuerunt. Quod vero dicitur: Ex
 ipso angulus et ex ipso paxillus, angulum interpretantur
regiam potestatem, quod duos parietes contineat;
paxillum vero, sacerdotium. Ex ipso exactor,
id est omnes aliae minores dignitates, ut sit sensus.
Nulla erit dignitas, quae non illius, id est Judae Machabaei
disponatur arbitrio.
Et confundentur ascensores equorum et confortabo
domum Juda, et domum Joseph salvabo. Et
convertam eos, quia miserebor eorum, et erunt sicuti
fuerunt quando non projeceram eos. Ego enim Dominus
Deus eorum exaudiam eos. Haec quoque
juxta superiorem accipienda sunt intellectum, quando
et persecutionibus confortabit Dominus martyres
suos, et desperatis praestabit auxilium, tunc confundentur
ascensores equorum, id est superbi persecutores.
 Tunc confortabit domum Juda, id est confitentes
Dominum, et domum Joseph, qui auctus sive
beatus interpretatur.
Et erunt quasi fortes Ephraim, et laetabitur
cor eorum quasi a vino, et filii eorum videbunt et
laetabuntur, et exsultabit cor eorum in Domino.
Ephraim, qui interpretatur ubertas, ut sint eo digni
nomine. Et laetabuntur cum biberint vinum vitis
verae, id est cum socii fuerint passionum Christi.
Filii quoque eorum, quibus loquitur Apostolus: Filioli
mei, quos iterum parturio, etc., et quibus
Psalmista dicit: Venite, filii, audite me. Laetabuntur,
et cor eorum gaudebit in Domino, dicentes
cum Apostolo: Non sunt condignae passiones hujus
 temporis, etc. Nihilominus haec ab Hebraeis ad Machabaeos
referuntur, quod superatis hostibus domus
Juda, id est duae tribus, et domus Joseph, id est
decem tribus salvabuntur, et sic gaudebunt quasi
ebrii vino. Tunc quoque sociabuntur duae et decem
tribus, quae sub Hieroboam ab invicem separatae fuerant,
et tunc erunt sicut fuerunt antequam eos
Dominus projecisset. Filii quoque eorum videntes
triumphos parentum, laetabuntur in Domino.
Sibilabo eis, et congregabo illos, quia redemi
eos, et multiplicabo eos sicut antea fuerant multiplicati,
et seminabo eos in populis. Sacratiore
sensu sibilabit Dominus, id est signum faciet his qui
peccatis fuerant dispersi, ut ad ipsum redeant. Et
loquitur in Evangelio: Venite ad me omnes qui laboratis
 et onerati estis. Congregantur autem, quia
Dominus redemit eos pretioso sanguine suo. Multiplicantur,
quia sicut antea fuerant multiplicati, id
est secundum quod ad Abraham dictum est: In
semine tuo benedicentur omnes gentes. Et Apostolus:
Quotquot ex fide sunt Abrahae, hi filii sunt
Abrahae. Seminantur quoque in populis, ut in omnibus
gentibus Christum annuntient, sicut ipse praecepit:
Euntes in mundum universum, praedicate
Evangelium omni creaturae.
Et de longe recordabuntur mei. Quibus verbis
gentes innuuntur, quae longe erant prae infidelitate a
Deo; de quibus Psalmista: Reminiscentur et convertentur
ad Dominum, et qui mortui erant peccatis.
Et vivent cum filiis suis, illis videlicet quos
 praedicando genuerunt Christo. Talibus dicit Apostolus:
Tanquam parvulis in Christo, lac vobis potum
dedi, non escam.
Et revertentur, et reducam eos de terra Aegypti,
id est de tenebris ignorantiae, in quibus diabolus
regnat. Et de Assyriis congregabo eos de
superbo sensu pravi dogmatis haereticorum. Et ad
terram Galaad et Libani adducam eos, et non invenietur
eis locus. Galaad interpretatur testimonium
transmigrationis, Libanus dealbatio. Reducuntur
ergo ad terram Galaad, qui de carnalibus transeunt
ad spiritualia, et de terrenis ad coelestia. Adducuntur
ad terram Libani, qui deposita nigredine peccatorum,
dealbantur baptismate, postea educti de corpore,
dealbabuntur, accipientes immortalitatis candidam
 stolam.
Et transibunt in maris freto, et percutiet in
mari fluctus, et confundentur omnia profunda fluminis.
Et humiliabitur superbia Assur, et sceptrum
Aegypti recedet. Confortabo eos in Domino, et in
nomine ejus ambulabunt, dicit Dominus. Juxta litteram
traditio Haebraeorum est, quod populus Judaeorum
captus ab Assyriis et a Chaldaeis. non solum
in Medos et Persas, sive in Babylonem traditus est,
sed etiam in septentrionalem plagam et in Bosphorum,
et postea ex parte inde vocatus, Dei eos respiciente
clementia. Et hoc est quod hic dicitur: Transibunt
in maris freto, id est in angusto mari Propontidis,
ubi angustissimum fretum Chalcedonem
 et Byzantium dividit, et percutiet Dominus in mari
fluctus, vadens ante populum suum, et confundentur
profunda fluviorum, ut quondam factum est, cum
mare Rubrum divisum est, et Jordanis siccatus est.
Tunc humiliabitur superbia Assyriorum, et sceptrum
Aegypti tolletur ab eis, liberato Dei populo, et confortabuntur
in Domino, et in nomine ejus ambulabunt,
revertentes in terram suam. Haec juxta traditionem
Hebraeorum dicta sint. Juxta sensum mysticum,
transimus et nos in angustum mare hujus saeculi,
quod sanctis angustissimum et periculorum est
plenum: amatoribus autem hujus saeculi latissimum
est, quia lata via est quae ducit ad mortem, arcta autem
est quae ducit ad vitam. In mari hoc hujus
saeculi angusto et turbulento, primus transivit Redemptor
 noster, deinde secuti sunt eum apostoli,
de quibus dicitur: Qui descendunt mare in navibus,
ipsi viderunt opera Domini. Tunc humiliabitur superbia
Assur, id est diaboli, et imperium Aegypti,
id est tenebrarum et aeriarum potestatum, recedet,
cum novissima mors destruetur, et ille qui habebat
mortis imperium, claudetur in gehennae carcerem.
Sancti vero confortabuntur in Domino, et dicent:
Fortitudo mea et laus mea. Et ambulabunt in
nomine ejus, id est in nomine Christi, a quo Christiani
vocantur, et sub dignitate hujus tituli ambulabunt
de virtute in virtutem, donec videatur Deus
deorum in Sion.