CAPUT XI. 
 Aperi, Libane, portas tuas, et comedat ignis cedros
tuas. Libanus mons est Phoenicis, ubi terminus
Judaeae contra septentrionem est. Sed hoc loco
templum vocat Libanum, quod de lignis Libani constructum
erat. Praedixit ergo propheta quod templum,
quod noviter fuerat aedificatum a Zorobabel et Jesu,
destruendum esset a Vespasiano et Tito principibus
Romanorum. Aperi (inquit), Libane, portas tuas,
ut suscipias ingredientes hostes. Et quod dixerat
Libanum, servat metaphoram, subdens, et devoret
ignis cedros tuas. Per cedros et abietes et quercus
Basan et saltum nemorosum, principes et sacerdotes
et populum significat Judaeorum. Comedat (inquit)
ignis cedros tuas, ut cuncta vel incendio vel hostili
imperio vastentur, et tam duces quam populi consumantur.
 Ulula, abies, quia cecidit cedrus, quoniam
magnifici vastati sunt; ulutate, quercus Basan, quoniam
succisus est saltus munitus. Mutua (inquit)
lamentatione sacerdotes et principes ac populus,
vestrum plangite interitum, et quasi quaereres quid
significent cedri, quidve abietes et quercus, respondet,
ostendens de hominibus se dicere, quoniam magnifici
vastati sunt. Basan confusio dicitur, quercus
vero Basan, homines dicit confusionis et ignominiae,
quoniam succisus est saltus munitus. Saltum munitum
sive nemorosum, ipsum templum dicit, quod
inexpugnabili firmitate constructum fuerat a diversis
regibus, et ad ultimum ab Herode. Quod dicit metaphorice
 succidendum, id est Romanis pugnantibus
devastandum.
Vox ulutatus pastorum, quia vastata est magnificentia
eorum. Quos supra cedros vel abietes sive
quercus dixerat, nunc quasi exponens quid dixerit,
per aliam metaphoram vocat pastores, id est sacerdotes
et principes eorum. Jam dicit audiri ululatum,
quoniam magnificentia et decus illorum, templum
videlicet in quo maxime gloriabantur, incensum et
destructum sit.
Vox rugitus leonum, quoniam vastata est superbia
Jordanis. Quos superius arbores vel pastores
dixerat, nunc vocat leones, et sicut superius altitudinem
templi comparavit celsitudini montis Libani,
quo nihil excelsius, nihilque condensius est in terra
 repromissionis, sic nunc rugitum leonum et superbiam
Jordanis jungit, quia in illa regione omnium
fluminum maximus est Jordanis, juxta quem morantur
leones, sive ut ardorem sitis aqua fluminis
relevent, sive quia vicinum est desertum et vasta
solitudo. Ait ergo propheta: Vox rugitus leonum,
id est optimatum et principum, subaudis audita
est. Quia vastata est superbia Jordanis, hoc est,
dignitas templi deleta est, unde auxilium sperabatur.
Haec dicit Dominus Deus meus: Pasce pecora
occisionis, quae qui possidebant, occidebant, et non
dolebant, et vendebant ea. Vox Domini ad prophetam.
Nunc (inquit) interim nutriatur grex et crescat,
qui postea ab hostibus capiatur. Quae pecora Romani
 qui possidebant jure victorum, occidebant, et non
dolebant, nec miserebantur, quae servabant ad
vitam, vendebant, et laetabantur, dicentes: Benedictus
Dominus, divites facti sumus. Haec ita gesta
esse qui historiam legerit, inveniet. Tropologice
possunt haec referri ad episcopos et presbyteros
Christianorum. Pascunt enim pecus occisionis mali
pastores, quorum negligentia perit grex Domini,
dum subjectos vident ire per abrupta vitiorum, et
non corrigunt, nec emendant, dum metuunt amittere
commoda temporalia, quae diligunt, sicque pascunt
eos non ad vitam, sed ad occisionem, neque
possunt dicere cum Apostolo: Quis scandalizatur,
et ego non uror? Vendunt quoque submissos
populos, cum ex illorum interitu sibi divitias parant,
 favent peccantibus, laudantes eos praedas qui agunt
de miseris, et iniquos benedicentes.
Et pastores eorum non parcebant eis, et ego non
parcam ultra super habitantes terram, dicit Dominus.
Quia (inquit) pastores non parcebant gregi,
sed ipsi primi devoraverunt populum meum, idcirco
et ego non parcam ultra super habitantes terram,
subaudis Judaeam. Hoc enim juxta litteram de terra
Judaeorum, et non de omni orbe dicitur. Non (inquit)
parcam ultra, sed continuo ulciscar, et tradam illos
hostibus. Quod impletum est quadragesimo secundo
anno post Dominicam passionem, quod tempus datum
fuerat illis ad agendam poenitentiam.
Ecce ego tradam homines, unumquemque in
 manu proximi sui, et in manu regis sui, et concident
terram, et non eruam de manu eorum, et depascam
pecus occisionis, propter hoc, o pauperes gregis.
Dimittam (inquit) homines, ut mutua se caede interficiant.
Legamus Josephum, et inveniemus quod in
ipsa obsidione Hierusalem tanta inter Judaeos erat
discordia et seditio, ut in tres partes populus divideretur,
et invicem contra se pugnarent. Et concident
(inquit) terram Romani. Quod vero dicit, regis
sui, tunc quidem Judaei regem non habebant, sed
regem pro protectore et principe posuit. Ostendit
autem quid sit illa desolatio aeterna, cum dicit: Non
eruam de manibus eorum, id est Romanorum, propterea
quia Dei est sententia ut ita fiat. O pauperes
gregis, justi de Israel, qui in Dominum Deum
 credidistis, subaudis audite et intelligite quae dicuntur.
Et assumpsi mihi duas virgas, unam vocavi
decorem, et alteram vocavi funiculum, et pavi gregem.
Creator et pastor Dominus Deus duas sibi
assumpsit virgas, id est duos populos. Primam virgam
habuit, omne simul hominum genus sub Noe,
quam vocavit decorem, quia nuper instaurato post
diluvium mundo, necdum homines sceleribus sorduerant,
et nihil justius quam universitatis creatorem
omnes aequaliter vocare, quos generavit aequali
conditione; alteram vocavit funiculum, eligendo
plebem Israeliticam sub Abraham. Quando enim
dividebat Altissimus gentes, etc. Et pavi (inquit)
gregem sive Israel, sive omne genus hominum.
 Et succidi pastores tres in mense uno, et contracta
est anima mea in eis, siquidem anima eorum
variavit in me, et dixi. Tres pastores, Moysen, et
Aaron, Mariamque sororem eorum debemus accipere,
quorum Maria primo mense, qui apud illos
vocatur Nisan, apud Romanos Aprilis, mortua est
in deserto Sin. In eodem mense, atque in eodem
loco, Moyses et Aaron condemnati sunt, ne intrarent
in terram repromissionis, quia non sanctificaverunt
Dominum ad Aquas contradictionis. Sicque
succisi sunt tres pastores uno mense, Maria praesenti
morte, Moyses et Aaron sententia futurae mortis.
Et contracta est anima mea in eis, id est indignatione
quadam taediata est super tres illos pastores,
quos praeposueram gregi meo. Siquidem anima
 illorum variavit in me dubitando, quia non glorificaverunt
me coram filiis Israel ad aquas contradictionis.
Si vero ad populum hoc referre voluerimus,
erit sensus: Idcirco indignatus sum, quia anima
eorum, id est populi, variavit in me, fluctuando
inter me et idola, et diversis pugnando contra me
modis. Quamobrem indignatus dixi: Non pascam
vos; et ad Moysen dixit: Dimitte me ut deleam
eos. Iratus quidem erat, sed adhuc exspectabat,
nam cum dicit, dimitte me, provocat illum ad se
rogandum, et ostendit se posse teneri. Quod moritur,
moriatur: et quod succiditur, per mortem,
succidatur, et reliqui devorent, unusquisque carnem
proximi sui. Omnium (inquit) corpora prosternantur
 in deserto, et reliqui vorent, unusquisque
carnem proximi sui. Vertantur (inquit) in seditionem,
et instar bestiarum mutuis morsibus lacerabuntur,
nullusque terram eorum repromissionis
introeat.
Et tuli virgam meam quae vocabatur decus, et
abscidi eam. Post assumptionem Israelis, haec enim
est secunda virga, quae appellabatur funiculus, tulit
Dominus primam virgam quae vocabatur decora, nationes
scilicet totius orbis, quia relicto Deo secutae
sunt idola, et ut Psalmista dicit: Omnes declinaverunt,
et quasi exponens quae esset haec virga,
adjunxit: Ut irritum facerem foedus meum, quod
percussi cum omnibus populis, et in irritum deductum
est in die illa, et cognoverunt sic pauperes
 gregis qui custodiunt mihi, quia verbum Domini
est. Mox enim ut Israel assumptus est, projecta
est multitudo gentium, et irritum factum est foedus
quod inieram cum omnibus nationibus, et cognoverunt
sic pauperes gregis, id est fideles ex Israel,
qui mea mandata custodiunt. Quia verbum Domini
est, hoc est voluntas ejus ut gentes abjiciantur et
Israel in Abraham eligatur.
Et dixi ad eos: Si bonum est in oculis vestris,
afferte mercedem meam: et si non, quiescite. Dixi
(inquit) ad eos, id est ad pauperes gregis Israelitici, postquam cognoverunt verbum esse Domini, quod
videlicet voluntas esset Domini, ut omnibus gentibus
abjectis, et suis promissis erroribus, eligeretur natio
Israel. Si bonum est in oculis vestris, id est, si
 vobis placet, liberum enim habet arbitrium eligendi
quod voluerit, pro hac assumptione qua abjectae
omnes gentes, et vos in peculiarem mihi elegi populum,
reddite mihi mercedem meam, id est mea praecepta
servate. Sin autem non vultis meo censeri
nomine, neque facere quae praecepi, facite manifeste
quae vultis. At illi tunc quidem cum eis ista dicerentur,
responderunt Moysi: Omnia quae praecepit
nobis Dominus Deus noster, faciemus. In fine autem
temporum pro omnibus quae eis feci, liberans
eos de servitute Aegyptiaca, et mihi eos in peculiarem
assumens populum.
Et appenderunt mercedem meam, dantes pro
meo sanguine Judae traditori triginta argenteos, et
dixit Dominus ad me, Salvator, cujus sunt verba
 superiora, projice illud ad statuarium, id est fictorem,
vel figulum, quem Deum omnium fictorem et
plasmatorem accipimus, ut istius fictoris judicio merces
reddita penderetur. Deinde cernens tam vili pretio
triginta argenteorum mundi Creatorem et Dominum
appretiatum, per ironiam dixit: Decorum pretium
quo appretiatus sum ab eis. Ac si cum quadam
indignantis irrisione diceret: Ecce quo pretio populus
meus specialiter a me dilectus, quemque in filios
adoptaveram, me vendendum judicaverunt, et tuli,
Propheta inquit, triginta argenteos, et non deposui
eos, sed projeci eos in domum Domini ad
statuarium hoc est, feci illud pretium a proditore
deportare in domum Domini, et reddi sacerdotibus,
 confitente ipso, peccavi tradens sanguinem justum.
At illi noluerunt illud mittere in corbonam, hoc est
in gazophylacium, sed emerunt ex eo agrum figuli in
sepulturam peregrinorum. Nos enim signabamur in
hoc facto, qui peregrini eramus a testamento Dei,
sed redempti pretioso Filii ejus sanguine in domo
figuli creatoris et factoris omnium, in pretio sanguinis
Christi requiescimus.
Et praecidi virgam meam secundam, quae appellabatur
funiculus, ut dissolverem germanitatem inter
Judam et Israel. Postquam Dominus triginta argenteis
appretiatus est, et pretium in sepulturam
peregrinorum, hoc est, gentium quae alienae erant a
Deo, perfecit, praecidi (inquit Dominus) virgam secundam,
id est plebem illam mihi dilectam repuli,
 ut dissolverem germanitatem inter Judam et Israel,
id est ex illo populo separarem credentes a non credentibus,
apostolos videlicet, et eos qui poenitentiam
egerant, quos vocant Judam, separarem eos ab illis
qui clamaverunt, crucifige, et non habemus
regem nisi Caesarem, quique in sua infidelitate
permanere elegerunt. Et hoc est quod dicit: Nolite
arbitrari quia veni pacem mittere in terram, etc.
Et dixit Dominus ad me: Adhuc sume tibi vasa
pastoris stulti, quia ecce ego suscitabo pastorem in
terra, qui derelicta non visitabit, dispersum non
quaeret, et contritum non sanabit, et id quod stat
non enutriet, et carnes pinguium comedet, et ungulas
eorum dissolvet. Pastor stultus et imperitus
Antichristus est, qui in consummatione saeculi dicitur
 esse venturus. Vasa pastoris stulti habitum et caetera
ejus insignia dicit, peram, baculum, fistulam et
sibilum, sicut Isaias, ut captivitatem futuram suo
habitu ostenderet, ambulavit nudus et discalceatus,
sic Zacharias habitum stulti pastoris jubetur assumere,
ut eum quem venturum nuntiabat, quasi venturus
esset ostenderet. Nam quia superius iratus bonus
pastor dixerat, non pascam vos, ideo praedicitur
pastor stultus esse venturus, qui stultitiae
tantae sit, ut in templo Dei sedeat, ostendens se
tanquam sit Deus, quique non venit ut sanet, sed
ut perdat gregem Israel. Hunc stultum pastorem
suscipient Judaei justo Dei judicio, ut quia noluerunt
credere veritati, credant mendacio. Qualis
autem futurus sit apertissime propheta describit,
 ostendens eum per omnia contraria Christo
agere.
O pastor et idolum derelinquens gregem, gladius
super brachium ejus, et super oculum dextrum ejus.
Brachium ejus ariditate siccabitur, et oculus dexter
ejus tenebrescens obscurabitur. Descripto stulto
et pessimo pastore, fit apostropha ad ipsum, diciturque:
O pastor et idolum. Tam enim sceleratum
eum ostendit, ut non cultorem eum idolorum, sed
ipsum idolum eum vocet, dum se vult ut Deum ab
omnibus adorari, qui derelinquit gregem devorandum
a bestiis, quem Dominus tanto tempore custodierat.
Gladius super brachium ejus, id est manifesta
ultio, ut omne robur et fortitudo illius arescat, et
 super oculum ejus dextrum, ut omnis ejus scientia
et intellectus, de quo jactabat se, aeternis tenebris
obscuretur. Potest quoque gladius ille accipi, de quo
alibi dicitur: Inebriatus est in coelo gladius meus.
Hic gladius, verbum scilicet Dei, penetrans omnia,
fortitudinem Antichristi marcescere faciet, et oculum
ejus, id est aciem ejus mentis, qua se acutissime
putabat videre sacramenta Dei, perpetua caecitate
damnabit.