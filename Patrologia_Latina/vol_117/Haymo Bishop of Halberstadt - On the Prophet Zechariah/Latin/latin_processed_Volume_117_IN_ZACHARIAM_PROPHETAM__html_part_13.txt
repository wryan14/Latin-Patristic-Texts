CAPUT XII. 
Onus verbi Domini super Israel. Dixit Dominus
extendens coelum, et fundans terram, et fingens spiritum
hominis in eo. Ecce ego ponam Hierusalem
superliminare crapulae omnibus populis in circuitu,
 sed et Juda erit in obsidione contra Hierusalem. Et
erit in die illa, ponam Hierusalem lapidem oneris
cunctis populis; omnes qui levabunt eum, concisione
lacerabuntur, et colligentur adversum eam omnia
regna terrae. Extendit Dominus coelum velut tabernaculum,
et secundum Psalmistam sicut pellem.
Sicut enim pellis corpus animalis undique circumdat,
sic coelum suo ambitu continet. Fundavit terram,
quae media et ima est omnium elementorum, quia
immobilem eam et in sua mole stantem constituit.
Finxit spiritum hominis in eo, id est animam in corpore
hominis posuit, et ex duabus substantiis animae
et corporis, unum animal compegit. Spiritus enim
hic pro anima ponitur. Iste itaque universitatis Creator
et Dominus dicit, juxta litteram positurum se Hierusalem
 superliminare crapulae omnibus populis in
circuitu, ut qui limen ejus attigerit, inebrietur et
corruat, vel etiam ipsum superliminare corruat in
eum, qui eum attigerit. Sed et Judas captus ab
hostibus, et in illorum transiens societatem, obsessa
Hierusalem civitate sua, cogetur obsidere ipsam
suam civitatem. Ponet quoque Dominus ipsam Hierusalem
lapidem oneris cunctis populis, quam qui
levare voluerit, concisione lacerabitur. Mos est urbium
Palaestinae (ut dicit beatus Hieronymus) ut in castellis
et vicis ponantur rotundi lapides gravissimi ponderis,
ad quos juvenes exerceri solent, et eos pro
suarum virium levare qualitate, aliusque ad genua,
alii ad umbilicum, quibusdam usque ad humeros et
caput, nonnulli super verticem erectis junctisque
 manibus extollere, magnitudinem suarum virium hoc
modo probantes. Est ergo sensus: Ponam Hierusalem
quasi gravissimum lapidem cunctis gentibus, ut
quasi ad ludum sublevandi lapidis, sic ad capiendam
eam congregentur, et suam virtutem ostendant. Sed
necesse erit ut dum levatur lapis, id est dum oppugnatur
Hierusalem, ipso nisu et elevatione scissuram
vel rasuram aliquam in levantium corporibus derelinquat.
In die illa, dicit Dominus, percutiam omnem
equum in stuporem, et ascensorem ejus in amentiam,
et super domum Juda aperiam oculos meos, et
omnem equum populorum percutiam caecitate.
In die illa, hoc est in tempore quo obsessa fuerit
 Hierusalem, ita ut Judas quoque obsidere eam cogatur,
percutiet Dominus omnes equos adversariorum.
In stuporem, id est, ut stupeant omnes qui eos
viderint esse percussos; sive, percutiet in stuporem,
ut quasi stupidi et absque sensu efficiantur, et ascensores
eorum in amentia, hoc est tanta magnitudine
formidinis prementur, ut vertantur in amentiam.
Super domum Juda, qui contra suam civitatem
facere cogebant, aperiet Dominus oculos, id est
respectum miserationis, ut eos dignos faciat suo
aspectu, et oculorum suorum illustret lumine. Spiritualiter
equi, quando in malam partem accipiuntur,
luxuriosos atque superbos designant. Horum ascensores
sunt daemones, vel falsorum dogmatum magistri,
qui omnes vertentur in stuporem et amentiam,
 ut convincantur nullam habuisse scientiam, et
oppriment eos palpabiles tenebrae, sicut quondam
Aegyptum. Super domum autem Juda, id est confitentes
Dominum, aperiet Dominus oculos suos, id
est miserebitur illi clamanti ad se: Respice in me
et miserere mei.
Et dicent duces Juda in corde suo: Confortentur
mihi habitatores Hierusalem in Domino exercituum
Deo eorum. Cum (inquit) aperuerit Dominus super Judam
oculos suos, et misertus fuerit eorum, tunc duces
Juda qui erant in obsidione contra Hierusalem, coacti
ab hostibus, facient vota in cordibus, quia loqui
libere non audebunt, ut super Hierusalem, quam
obsident, et ipse Judas vincat cum civibus suis. Tropologice
duces Juda sunt apostoli, viri apostolici,
 caeterique doctores, qui praesunt exercitibus Christi.
Hi nolunt habere alios auxiliatores, nisi habitatores
Hierusalem, id est orthodoxos et catholicos viros,
eosque optant confortari in Domino Deo suo. De
his ducibus unus fuit Petrus, qui invenit Marcum
habitatorem Hierusalem: Paulus quoque et ipse dux
egregius habuit Timotheum, Titum, Lucam, veros
Hierosolymitas, et cum eis orbem terrarum subdidit
Christo.
In die illo ponam duces Juda sicut caminum
ignis in lignis, et sicut facem ignis in feno, et devorabunt
ad dexteram et ad sinistram omnes populos
in circuitu, et habitabitur Hierusalem rursum in
loco suo in Hierusalem, et salvabit Dominus tabernacula
 Juda, sicut in principio, ut non magnifice
glorietur domus David, et gloria habitantium Hierusalem
contra Judam. Cum inquit, duces in Juda,
qui necessitate cum hostibus erant contra Hierusalem,
haec vota fecerunt, tunc ego Dominus tantam
eis dabo fortitudinem, ut quasi ignis ligna, et sicut
fax fenum, sic devorent omnes adversarios in circuitu,
ut peracta victoria habitetur rursus Hierusalem,
et instaurentur tabernacula Juda, id est castella,
vici et oppida quae vastata fuerant, ut domus
Juda (id est familia regia, quae de David descendunt)
et inclyti ac potentes de Hierusalem non glorientur
contra Judam, tanquam suo imperio et consiliis
regatur, sed sciant quia Dominus sit rex eorum
atque victoria. Juxta allegoriam, cum Dominus dederit
 pacem Ecclesiae, et hostes ejus in stuporem et
in amentiam verterit, erunt duces Ecclesiae sicut
ignis in lignis, et sicut faces in feno excoquentes
omne vitium, et ligna infructuosa, id est omnia perversa
dogmata consumentur, et devorabunt a dextris
et a sinistris eos qui noluerunt medium virtutis
iter tenere. Omnis enim virtus in meditullio est. A
dextris autem et sinistris sunt, qui aut plus sapiunt,
aut minus quam oportet. Tunc Ecclesia receptura est
pristinam gloriam, et tabernacula, id est conventus
fidelium, per totum orbem instaurabuntur, nec sibi
tribuent magistri hanc gloriam, tanquam per eos pax
haec Ecclesiae venerit, sed Domino assignabitur omne
gaudium et prosperitas fidelium.
In die illa proteget Dominus habitatores Hierusalem,
 et erit qui offenderit ex eis in die illa quasi
David, et domus David quasi Dei, sicut angelus
Domini in conspectu ejus . In illo (inquit)
tempore, cum Domino auxiliante Juda victoriam obtinuerit,
proteget Dominus habitatores Hierusalem,
qui obsidebantur, et sic omnia mutabuntur in melius,
ut qui offenderit ex eis Deum, et putatur vilissimus,
sit quasi David, id est quasi familia regia, et
qui de domo est regia, sit quasi de domo Dei, id
est sicut nuntius Domini in conspectu eorum qui eos
illo tempore videbunt. Altiori sensu, cum Dominus
Ecclesiam suam de persecutorum manibus liberaverit,
hi qui in persecutione constantes exstiterunt,
tam gloriosi apud omnes erunt, ut qui minimus
fuerit, et sicut homo qui verbo vel facto Deum offenderit,
 sit in ordine magistrorum: magistri vero
sint quasi domus Dei, et sicut angelus transformatus
in evangelicam dignitatem.
Et erit, in die illa quaeram conterere omnes
gentes, quae veniunt contra Hierusalem. Quod
dicit, quaerere se conterere omnes gentes, in bonam
partem accipiendum est. Conterit enim Dominus
non ad perditionem, sed ad emendationem, ut desistant
persequi Hierusalem, et ex hostibus efficiantur
oves.
Et effundam super domum David, et super
habitatores Hierusalem spiritum gratiae et precum.
Per effusionis largitatem dantis ostendit, quia Deus
gratiam Spiritus sancti tribuit, de qua Paulus dicit:
 Charitas Dei diffusa est in cordibus nostris. Et
per alium prophetam dicitur: Effundam de Spiritu
meo super omnem carnem. Et bene, cum
dixisset spiritum gratiae, addidit precum,
quia quos Spiritus sanctus repleverit, eos statim ad
adorandum accendit. Haec et in Christi resurrectione
impleta sunt, et quotidie implentur in Ecclesia.
Et aspicient ad me, quem confixerunt, et plangent
eum planctu quasi super unigenitum, et dolebunt
super eum, ut doleri solet in morte primogeniti.
Introducit propheta ipsum Dei Filium manifestissime
de se loquentem: Aspicient ad me
quem confixerunt. Hoc autem et ad tempus Dominicae
passionis, et ad diem novissimi judicii potest
referri. Domino enim in cruce posito, nulli dubium
 quin pii quoque et fideles eum aspiciebant, et
maximo super eum movebantur viscerabiliter dolore;
sed non in judicio aspicient ad eum in majestatis
suae gloria venientem, quem confixerunt in cruce
clavis, et plangent ac dolebunt maximo planctu et
dolore, sicuti in morte unigeniti, cujus acerbo
funeri ingens a parentibus luctus impenditur. Plangent
itaque Judaei quasi super unigenito, vel, ut
Septuaginta transtulerunt, primogenito. Christus
enim unigenitus est secundum proprietatem naturae:
per divinitatem unicus Patris, per humanitatem
unicus matris. Est et primogenitus, quia, ut Joannes
dicit: Primogenitus est ex mortuis, et princeps
regum terrae.
In die illa magnus erit planctus in Hierusalem,
 sicut planctus Hadremmon, in campo Mageddom, et
plangent terrae familiae, et familiae seorsum: familiae
domus David seorsum, et mulieres eorum
seorsum: familiae domus Nathan seorsum, et mulieres
eorum seorsum: familiae domus Levi seorsum,
et mulieres eorum seorsum: familiae Semei seorsum,
et mulieres eorum seorsum. Hadremmon urbs est
juxta Jezrael, quae nunc Maximianopolis dicitur,
sita in campo Mageddo, in quo occisus est Josias
rex justissimus a Pharaone Nechao, super quo Jeremias
luctum maximum fecit, cujus etiam meminit
in libro Lamentationum, dicens: Spiritus oris
nostri Christus Dominus captus est in peccatis nostris,
cui diximus: Sub umbra tua vivemus in gentibus,
licet hoc, juxta spiritualem sensum, referatur
 ad Dominum salvatorem. Sicut igitur tunc magnus
fuit planctus in urbe Hadremmon, ita magnus
planctus revocabitur, occiso Salvatore, in Hierusalem.
Quod vero sequitur: plangent familiae et familiae
seorsum, hoc innuit quod in tempore tribulationis
non debent, qui uxores habent, operi nuptiarum
servire. Nam et in Genesi legitur, quia impendente
diluvio dicitur ad Noe: Ingredere in arcam tu et
filii tui, uxor tua et uxores filiorum tuorum; primum
ponens patrem cum filiis, deinde separatim uxorem
patris et uxores filiorum. Et nunc igitur separantur
ab uxoribus familia David, et familia domus Nathan,
et familia domus Levi, et familia domus Semei, ut
plangant unigenitum Christum, contra quem clamaverunt,
Sanguis ejus super nos, et super filios
 nostros. In David quidem domus regia, hoc est
tribus Juda, accipitur; in Nathan prophetia; in
Levi ordo sacerdotalis, quia de Levi stirpe ortum
est sacerdotium illorum; in Semei doctores designantur;
quia tribus de qua fuit Semei doctrinae
et magisterii privilegium tenuit. Quod vero sequitur:
Omnes familiae, reliquae familiae, et familiae seorsum,
et mulieres eorum seorsum, omnes reliquas
familias συνονυμῶς comprehendit, quae nullum habent
privilegium dignitatis. Haec dicta sunt secundum
quod ab Hebraeis exponuntur. Dicendum nunc quomodo
a doctoribus Ecclesiae ad diem judicii referantur.
In die (inquit) illa, hoc est in tempore judicii,
 cum Jesus Christus in majestate sua venerit,
et stigmata passionis in corpore suo omnibus ostenderit,
ipsam quoque crucem manibus angelicis deportatam
ab omni mundo videri fecerit, erit planctus
incomparabilis, plangentibus omnibus quod
Dominus et Creator suus tanta et tam indigna pro
indignis et peccatoribus sustinuerit. Erunt itaque ibi
quatuor ordines plangentium: per familiam domus
David, designatur ordo regalis et omnium saeculi
dignitatum; in hoc ordine quidam erunt justi et
electi, qui populum sibi commissum, secundum Dei
voluntatem, bene regere studuerunt, qui designantur
per viros: per familiam domus Nathan, indicant ordo
doctorum Ecclesiae. Nathan quippe propheta temporibus
David, et idcirco per eum doctores intelliguntur,
 quos apostolus Paulus prophetas vocat; in
hoc quoque ordine alii sunt quasi viri, verbum Dei
sincere praedicantes; hi accipiuntur per viros, alii ex
sua praedicatione laudem vel muneris mercedem ab
homnibus, non a Deo quaerentes, qui signantur per
mulieres: per familiam domus Levi, innuitur ordo
sacerdotalis, et omnis ecclesiasticorum graduum
dignitas. Inter hos quoque similiter alii sunt Deo
placentes, et viriliter in lucrandis animabus invigilantes,
alii quasi feminae enerviter viventes, et
perditionem animarum minime curantes; per familiam
domus Semei, designatur ordo laicalis; Semei
quoque in medio populi habitabat, et domus suae
tamen curam gerebat, ideo per hunc illi signantur
qui saeculari degunt conversatione; sed in hoc ordine
 sunt boni qui appellantur viri; sunt et reprobi
qui mulieres dicuntur: sic tunc in judicio singuli
pro meritorum qualitate distinctis stationibus, alii
ad dexteram collocabuntur coronandi, alii statuentur
ad sinistram damnandi. Omnes itaque plangent,
sed justorum planctus vertetur in aeternam exsultationem,
reproborum autem in nunquam finiendam
plorationem.