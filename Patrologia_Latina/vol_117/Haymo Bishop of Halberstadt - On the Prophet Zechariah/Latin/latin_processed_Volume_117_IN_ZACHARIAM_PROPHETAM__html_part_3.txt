CAPUT II. 
Et levavi oculos meos, et vidi, et ecce vir et in
manu ejus funiculus mensorum et dixi: Quo tu vadis?
et dixit ad me: Ut metiar Hierusalem, et videam
quanta sit latitudo ejus, et quanta longitudo ejus.
Semper Scriptura prophetica post tristia laeta subjungit.
Nam qui prius levavit oculos ut videret tristia
in cornibus, nunc iterum levat oculos, ut videat
virum metientem Hierusalem. Hic est ille vir, de
quo scriptum est: Ecce vir oriens nomen ejus;
et in Ezechielis libro describitur. Habens funiculum
et calamum in manu, ut metiretur civitatem Dei
Hierusalem, cujus artifex et conditor est Deus. Haec
 est sancta Ecclesia mater sanctorum, quae aedificari
coepit in passione, et in resurrectione Domini, et
quotidie aedificatur ut crescat in augmentum fidei.
Qui habet funiculum et calamum mensurae, quoniam
ipse dispensat mensuras et merita singulorum. Videt
etiam quanta sit latitudo charitatis in singulis, quanta
longitudo spei et longanimitatis.
Et ecce angelus qui loquebatur in me, egrediebatur,
et alius angelus egrediebatur in occursum
ejus, et dixit ad eum. Curre, loquere ad puerum
istum, dicens: Absque muro habitabitur Hierusalem
prae multitudine hominum et jumentorum in medio
ejus. Angelum qui loquebatur in propheta, Hebraei
Michaelem ad litteram intelligunt, ut supra dictum est:
angelum qui venit in occursum ejus, Gabrielem autumant,
 qui laetabundus dicit illi, ut currat et loquatur
prophetae, quantam rerum omnium abundantiam
habitura sit Hierusalem, quae tunc videbatur
ad cineres usque destructa, quodque absque
muro futura sit prae multitudine hominum et jumentorum,
et pacis multitudine. Quare autem absque
muro, paulo post ostendit, dicens:
Et ego ero eis, ait Dominus, murus ignis in
circuitu; et in gloria ero in medio ejus. Haec et de
Ecclesia spiritualiter dici possunt, quae est civitas
Dei, de qua Psalmista, Gloriosa dicta sunt de te,
civitas Dei. Haec absque muro habitatur, non indigens
mortali praesidio, quoniam Dominus murus est
ignis in circuitu ejus, et ipse in medio ejus est in
gloria. Haec civitas habet homines, habet et jumenta,
 id est utrumque populum. Nam per homines
plebs Judaica designatur, qui in lege conversabantur,
et quasi ratione utebantur habentes notitiam
Dei. Gentiles vero qui Deum ignorabant, merito jumenta
vocantur. Nonnulli per homines, prudentes
quosque et eruditos intelligunt: jumenta vero,
simplices qui sunt in Ecclesia, de quibus Psalmista,
Homines et jumenta salvabis, Domine. Dominus
ergo murus ignis est in circuitu Ecclesiae, ut eam
charitatis igne calefaciat, et Spiritu ferventem faciat,
et ipse est in medio ejus gloria, sua illam praesentia
glorificans, qui in circuitu ab adversariis
quasi murus ignis eam defendit. O, o fugite de
terra aquilonis, dicit Dominus, quoniam in quatuor
 ventis coeli dispersi vos, dicit Dominus. O Sion, fuge
quae habitas apud filiam Babylonis. Assyrii et
Chaldaei qui populum Dei captivaverant, in aquilonali
climate sunt, et Jeremias propheta cum describeret
ollam succensam a facie aquilonis, statim subjunxit:
Ab aquilone pandetur malum super universam
terrae faciem. Hortatur ergo propheta, et non semel,
sed crebrius monet, clamans ut fugiant de terra
aquilonis, ubi ex magna parte adhuc remanserant,
et redeant ad sedes proprias. Spiritualiter praecipitur
nobis, ut qui habitavimus in aquilone, vento
frigidissimo, hoc est qui in tempore infidelitatis
fuimus, non habentes fervorem divini caloris, quique
in confusione vitiorum versati sumus, ut fugiamus
ad Sion, id est Ecclesiam Domini, et relinquentes
 terrena et humilia, ad celsitudinem contemplationis
conscendamus, et in sublimitate spiritualium
dogmatum consistamus.
Quia haec dicit Dominus exercituum, post gloriam
misit me ad gentes, quae exspoliaverunt vos.
Vox Domini est salvatoris, et dicit se a Deo Patre
missum, non per id quod omnipotens est et aequalis
Patri, sed per id quod homo est, minor Patre. Unde
et post gloriam se missum dicit, quam habuit cum
apud Patrem esset, licet nunquam deseruerit Patrem.
Hinc ipse Patri dicit. Glorifica me, tu Pater,
claritate quam habui priusquam mundus esset apud
te. Et Apostolus.: Qui cum in forma Dei esset, non
rapinam arbitratus est ut esset aequalis Deo. Missus
est ergo Dei Filius post gloriam divinae majestatis
 ad gentes, quae spoliaverunt populum Dei, ut essent
eis praedae, a quibus ante fuerant praedati. Qui
enim tetigerit vos, tangit pupillam oculi mei.
Tactum pro vexatione et injuria debemus accipere,
juxta illud. Nolite tangere christos meos. Sancti
enim quasi oculi sunt Dei, quibus dicitur. Vos lux
estis mundi. Quos qui laedit, sic est quasi pupillam
Dei tangat, et clara luce velit illum privare.
Quia ecce ego levo manum meam super eos, et
erunt praedae his qui serviebant sibi, et cognoscetis
quia Dominus exercituum misit me. Et levavit
Dominus manum suam tunc, ut percuteret gentes,
et reduceret in Sion populum suum. Levat quotidie
potentiam, ut populum suum (hoc est Christianum)
revocet per poenitentiam in Ecclesiam, percussis
 adversariis, id est spiritualibus hostibus, qui illum
impugnare non cessant.
Lauda et laetare, filia Sion, quia ecce ego venio
et habitabo in medio tui, dicit Dominus. Et applicabuntur
gentes multae ad Dominum in die illa, et
erunt mihi in populum, et habitabo in medio tui, et
scies quia Dominus exercituum misit me ad te. Et
possidebit Dominus Judam partem suam in terra
sanctificata, et eliget adhuc Hierusalem. Adhuc
ipse Dominus loquitur, et hortatur populum de captivitate
liberatum, ut gaudeat et exsultet. Sed et Ecclesiae
praecipitur, quae est filia Sion, id est supernae
illius civitatis, quae ex angelis et sanctis constat hominibus,
ut liberati de servitute diaboli, gaudeant,
 quorum Dominus in medio ejus habitet, et multae
gentes in eum crediturae, juxta quod relicturus corporaliter
apostolos, dixit: Ecce ego vobiscum sum
omnibus diebus usque ad consummationem saeculi.
Pollicetur quoque quod ipse possideat Judam, id est
populum se confitentem, et ipse pars ejus in terra
sanctificata, hoc est in Ecclesia, et eligat adhuc
Hierusalem, quos videbatur in persecutionibus abjecisse.
Sileat omnis caro a facie Domini, quia consurrexit
de habitaculo sancto suo. Ergo quia Dominus
possessurus est Judam partem suam, et electurus
Hierusalem, omnis caro, id est omne genus humanum
sileat, formidet, et prae pavore adventus ejus
conticescat, quoniam consurrexit ad vindictam, ut
 unicuique pro suis meritis reddat. Consurgere enim
dicitur Deus, quando ad vindictam excitatur. Omnis
autem caro, omnis tantum homo, non muta animantia
accipienda sunt, juxta illud: Ad te omnis caro
veniet, id est omnis homo.