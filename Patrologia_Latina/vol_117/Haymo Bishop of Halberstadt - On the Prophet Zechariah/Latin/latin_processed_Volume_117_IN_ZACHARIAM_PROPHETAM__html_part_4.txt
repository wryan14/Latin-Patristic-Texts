CAPUT III 
Et ostendit mihi Dominus Jesum sacerdotem
magnum, stantem coram angelo Domini, et Satan
stabat a dextris ejus, ut adversaretur ei. Hebraei
juxta litteram hoc loco Jesum sacerdotem magnum
filium Josedech intelligunt. Ad cujus dexteram stabat
Satan, id est adversarius ejus diabolus. Satan
Hebraice adversarius dicitur. Stabat autem a dextris
ejus ut adversaretur ei, id est ut accusaret illum. A
dextris vero stabat, quoniam justam accusationem
 habebat, eo quod ipse, sicut caeteri, alienigenam
duxisset uxorem.
Et dixit Dominus ad Satan: Increpet Dominus
in te Satan, et increpet Dominus in te, qui elegit
Hierusalem. Bis dicit Dominus, ut Patrem et Filium
insinuet, sicut alibi. Pluit Dominus a Domino
ignem et sulphur super Sodomam. Nunquid non
iste torris est erutus de igne. Sensus est, cum
Dominus elegerit Hierusalem de cunctis urbibus Juda,
non ei imputet peccata quae fecit, cur tu Jesum
conaris accusando obruere, qui de Babylonica captivitate
quasi torris semiustus evasit. Torris autem
semiustum est lignum, quem vulgo titionem dicunt.
Et Jesus erat indutus vestibus sordidis, et stabat
ante faciem angeli. Triplicem ob causam sordidis
 vestibus indutus fuisse dicitur, sive quia alienigenam
uxorem duxerat, sive propter populi peccata,
cui sacerdos praeerat, seu propter squalorem captivitatis.
Quae respondit et ait ad eos qui stabant coram
se. Angelus ante quem stabat Jesus, praecipit caeteris
angelis ex persona Domini, dicens: Auferte
vestimenta sordida ab eo. Cumque illi quod imperatum
fuerat, opere complessent, et angelus dixit
ad eum: Ecce abstuli a te iniquitatem tuam. Hic
ostendit quae fuerunt vestimenta sordida, et indui
te mutatoriis, id est Israelitam tibi uxorem conjunxi.
Septuaginta pro mutatoriis, poderem, id
est talarem tunicam transtulerunt.
 Et dixit, subaudis angelus: Ponite cidarim
sive mitram mundam super caput ejus. Et posuerunt
cidarim mundam super caput ejus, et induerunt eum
vestibus. Per cidarim, id est pileum sacerdotalem,
dignitas intelligitur sacerdotii, ut, ablatis sordibus
peccatorum, mundum haberet sacerdotium. Mystice
Jesus sacerdos magnus ille est, cui dicitur: Tu es
sacerdos in aeternum. Quem Dominus ostendit
prophetae, quoniam per se videri non potest. Stabat
coram angelo Domini, hoc est ipse Dei et hominum
mediator, Deus et homo Christus. Ipse astat ante
angelum, et ipse stabat ante se. In Christo diversae
sunt substantiae Dei et hominis in una persona.
Indutus erat vestibus sordidis, quoniam peccata
nostra portavit. Stabat Satanas a dextris ejus, quia
 volens tentatus est a diabolo, qui volebat probare
utrum esset Dei Filius, quem videbat post jejunium
esurire. Quod vero sequitur: Increpet Dominus in
te, Satan, Filius Dominus dicit de Domino Patre,
non quod ipse non posset eum increpare, qui omnia
operatur sicut et Pater, sed propter naturae unitatem,
ut cum unus increpat, intelligatur alius increpare.
Deus enim Pater et Filius idem sunt in substantia,
et tamen alter est Pater, et alter Filius in
persona. Ipse elegit Hierusalem, id est Ecclesiam.
Torris autem erutus de igne, ipse Christus est per
humanitatem, qui in Babylone, id est in mundi confusione
non est adustus flamma alicujus peccati,
quoniam peccatum non fecit, nec dolus inventus est
in ore ejus, sicut quondam rubus in mediis ignibus
 non comburebatur. Erat autem Jesus indutus vestibus
sordidis, quia qui peccatum non fecit, pro nobis
peccatum factus est, id est sacrificium pro peccato,
et ipse infirmitates nostras tulit. Haec sordida vestimenta
ablata sunt ab eo, cum nostra peccata delevit.
Idcirco enim sordidis indutus est vestibus, ut nos
holosericam mundam in baptismo reciperemus, et
dicatur nobis jam mundatis: Omni tempore sint
vestimenta tua candida. Cidaris munda super caput
ejus, splendorem designat divinae majestatis ejus.
Caput enim Christi Deus. Ipse enim Deus, ipse
est et homo, ut in veste humanitas, in cidari divinae
majestatis intelligatur claritas. Et angelus Domini
stabat, et contestabatur angelus Domini Jesum, dicens:
Haec dicit Dominus exercituum: Si in viis
 meis ambulaveris, et custodiam meam custodieris,
tu quoque judicabis domum meam, et custodies atria
mea. Juxta traditionem Hebraeorum ad litteram,
angelus ante quem stabat Jesus, qui loquitur ad eum
postquam exutus est sordidis vestibus, et indutus est
mutatoriis. Quae per se satis aperta sunt, nec egent
expositione. Juxta spiritualem vero sensum difficilis
est interpraetatio, si hoc quod dicitur ad Jesum filium
Josedech, Si in viis meis ambulaveritis, et custodiam
meam custodieritis, etc. Notum est autem
quoniam Christus et Ecclesia sunt caput et membra.
Ergo accipiamus hoc ex parte membrorum, nam
quod illi dicitur, membris ejus utique dicitur. Itaque
membris ejus promittitur, quod si ambulant in viis
 Domini, et custodiunt custodias, id est praecepta
ejus, judicent domum ejus quae est Ecclesia, de qua
Apostolus, Christus autem filius sicut in domo sua,
quae domus sumus nos. Idem quoque ad Timotheum,
Ut scias quomodo debeas in domo Dei conversari,
quae est Ecclesia Dei viventis, columna et firmamentum
veritatis. Judicat ergo Jesus domum Dei pro
meritis et verbis singulorum, alium constituens super
decem civitates, alium super quinque, faciens
alios doctores, alios pastores: aliis dans potestatem
faciendorum signorum, alios faciens in corpore suo
oculos, alios manus, alios pedes. Et dabo tibi ambulantes
de his qui nunc hic assistunt. Dedit Dominus
Deo Filio suo de angelorum numero ministros,
quoniam sanctos suos adhuc in carne positos, similes
 fecit angelis; unde Apostolus dicebat: Municipatus
noster in coelo est. Nam virginibus societas promittitur
angelorum, Domino dicente: Non nubent neque
nubentur, sed erunt sicut angeli Dei in coelo.
De assistentibus ergo dicit se ei daturum, quoniam illi
qui non fluctuant, sed stabiles et constantes sunt in
Ecclesia Dei, quales erant apostoli, qui cum Domino
stante perseverabant, merentur angelicae dignitatis
socii fieri.
Audi, Jesus sacerdos magne, tu et amici tui,
qui habitant coram te, quia viri portendentes sunt.
Ecce enim ego adducam servum meum orientem.
Hoc loco Jesum eum tantum juxta litteram accipimus,
qui filius fuit Josedech, cui promittitur adventus
Filii Dei. Cum enim superius hunc Jesum
 sacerdotem typum Christi dixerimus habere, nunc
tantum eum juxta litteram accipimus, videamus
nunc quid angelus in persona Dei loquens, huic Jesu
dicat: Audi, Jesu sacerdos magne, tu et amici
tui, id est prophetae caeteri. Nam et Jesus propheta
erat, quia Christum non verbis, sed nomine praesignabat
et operibus. Propheta enim dicitur, non
solum qui de Christo vaticinatur verbis, sed etiam
ille qui eum figuris et symbolis designat. Jubetur
ergo Jesus audire, jubentur etiam audire amici ejus,
id est caeteri prophetae, quod dicitur: Ecce enim ego
adducam servum meum orientem.
Quia ecce lapis, quem dedi coram Jesu, super
lapidem unum septem oculi sunt. Haec jubentur
audire, quoniam viri portendentes sunt, hoc est, in
 signum positum futurorum. Portendentes enim dicuntur,
qui futura portendunt, hoc est longe ante
pronuntiant. Ecce (inquit) ego adducam servum
meum orientem, id est illum de quo dicitur: Ecce
vir oriens nomen ejus; et alibi: Vobis timentibus
nomen meum orietur sol justitiae. In Evangelio
quoque: Visitavit nos oriens ex alto illuminare
his qui in tenebris et in umbra mortis sedent.
Servum autem meum dicit propheta, assumptam
servi formam, ut illud: Ecce servus meus, suscipiam
eum. Ipse et lapis datus coram Jesu, id est pronuntiatus
et promissus prophetis. Hic est lapis angularis,
qui duos in se conjunxit parietes ex diverso
venientes, ab hominibus quidem reprobatus, a Deo
 autem electus et honorificatus. Super hunc lapidem
septem oculi sunt, quoniam super Christum septem
dona Spiritus sancti requiescunt, quae enumerans
propheta Isaias dicit: Requiescit super eum spiritus
Domini, spiritus sapientiae, et intellectus spiritus
consilii et fortitudinis, spiritus scientiae et pietatis,
et replevit eum spiritus timoris Domini. Ecce
ego caelabo sculpturam ejus, ait Dominus exercituum,
et auferam iniquitatem terrae illius in die
una. Quia supra dixerat lapidem, servat metaphoram
et dicit: Ecce ego caelabo sculpturam ejus,
id est lapidis. Manifestum est enim de Domini passione
prophetari. Sculpturam lapidis vulnera dicit,
quae accepit in cruce. Caelabo, inquit, sculpturam
ejus, id est faciam illum vulnerari clavis et lancea.
 Hoc enim Deus Pater fecit, qui pro nobis omnibus
tradidit illum ad mortem. Tunc dimittetur iniquitas
terrae illius. In passione enim dimissa est iniquitas,
et redonata justitia in die una, de qua Psalmista:
Haec est dies quam fecit Dominus.
In die illa, dicit Dominus exercituum, vocabit
vir amicum suum subter vineam et subter ficum.
A tempore enim passionis Christi coepit annuntiari
Evangelium, vir apostolicus et perfectus, et qui potest
jam ad altiora conscendere, vocat amicum suum, id
est credentes, vel certe gentilem populum subter
vineam, id est Christum qui loquitur in Evangelio:
Ego sum vitis vera, cujus fructus laetificat cor hominis.
Et subter ficum, id est ad gloriam Spiritus
sancti, cujus sunt poma dulcissima, ut sub tali
 umbraculo aeterna pace quiescant. Hoc ipsum et
Michaeas propheta pene ipsis verbis praedixit: In
die illa (inquiens) vocabit unusquisque proximum
suum et fratrem subter ficum et vineam, et non erit
qui exterreat.