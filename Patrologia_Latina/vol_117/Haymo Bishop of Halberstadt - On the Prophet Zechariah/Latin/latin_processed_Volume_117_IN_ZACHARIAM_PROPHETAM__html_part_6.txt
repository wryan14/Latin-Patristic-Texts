CAPUT V. 
Et conversus sum, et levavi oculos meos, et
vidi, et ecce volumen volans. Et dixit ad me, quid
tu vides? Et dixi: Ecce ego video volumen volans.
Longitudo ejus viginti cubitorum, et latitudo ejus
decem cubitorum. Et dixit ad me: Haec est maledictio,
quae egreditur super faciem omnis terrae Conversus
est propheta ab alia visione ad aliam, et a
laetis et prosperis ad tristia mentis oculos extulit.
Ne enim elevaretur cor ejus, quoniam omnia felicia
 et plena gaudii nuntiabat, videt et ea quae sunt tristia.
Videt ergo volumen volans, in quo facta omnium
descripta erant, hoc volumen utriusque testamenti
naturam designat. Per viginti cubitos longitudinis,
Evangelium: per decem autem latitudinis,
decalogus legis accipitur. Viginti autem ad decem,
duplum sunt ad simplum, quoniam in decalogis peccata
operum prohibentur, in Evangelio autem cogitationum
peccata resecantur. Verbi gratia: lex prohibet
homicidium, Evangelium iram; adulterium
damnatur in lege, in Evangelio concupiscentia punitur,
quia qui viderit mulierem ad concupiscendum
eam, etc. In lege reum facit rapina, in Evangelio
flammis gehennae subdit tenacia. Septuaginta translatores
 pro volumine falcem dixerunt, habentem
ejusdem mensurae longitudinem et latitudinem. Falx
ista divini judicii severitatem designat: sicut enim
falx cuncta suo circuitu ambit exterius, interius incidit,
ita divinae animadversionis potentia universa
forinsecus complectitur, intrinsecus dirimit et discernit,
dijudicans opera et cogitationes. Quia omnis
fur sicut ibi scriptum est judicabitur, et omnis
jurans ex hoc similiter judicabitur. Educam illud,
dicit Dominus exercituum, et veniet ad domum furis,
et ad domum jurantis in nomine meo mendaciter, et
commorabitur in medio domus ejus, et consumet
eam et ligna ejus et lapides ejus. Multi sunt qui
furtum et perjurium aut parva aut nulla putant esse
crimina, nec attendunt quod maledictio hujus voluminis
 venire dicatur ad domum furis et mendaciter
jurantis in nomine Domini, et consumere et ligna et
lapides ejus, id est dura et gravia peccata illius.
Quid de gravioribus ergo peccatis erit, qualia sunt
homicidia, adulteria, caeteraque carnis opera, si furtum
et perjurium tali poena plectuntur?
Et egressus est angelus qui loquebatur in me,
et dixit ad me: Leva oculos tuos, et vide, quid est
hoc quod egreditur? Et dixi: Quidnam est? Et ait:
Haec est amphora egrediens; et dixit. Angelus qui
loquebatur in propheta, egressus ideo est, ut aliam
visionem ei ostenderet. Praecepit ergo ut levet oculos
ad magna contemplanda, et videat amphoram,
id est mensuram peccatorum populi Israel consummatam
atque plenam. Amphora enim, quae Hebraice
 dicitur epha vel ephi, plenitudinem designat peccatorum.
Ipsi quoque amphorae nomen imponit angelus
dicens: Hic  est oculus eorum in universa
terra, id est ostensio omnium peccatorum.
Impleta enim peccatorum mensura, juxta quod Dominus
ad Judaeos dicit: Implete mensuram patrum
vestrorum, et in Genesi: Nondum completa sunt
peccata Amorrhaeorum, restat ut sit oculus, id est
ostensio et vindicta superveniente justa ira Dei. Sic
et delicta illius populi latuerant, cum nondum impleta
essent. Jam vero adimpleta pandebantur omnibus
et monstrabantur cunctis gentibus, quales
fuissent in terra sua.
Et ecce talentum plumbi portabatur, et ecce
mulier una sedens in medio amphorae. Et dixit:
 Haec est impietas. Et projecit eam in medio amphorae,
et misit massam plumbeam in os ejus. Ut
autem ipse angelus exponit, vocabatur impietas, id
est idololatria et negatio Dei. Talentum plumbi massam
dicit. Portabatur autem vel suo impetu per
aerem, vel jussione Dei. Talentum illud vel massa
plumbi signat gravissimum pondus peccatorum, quo
populus ille premebatur. Angelus ergo Domini arreptam
mulierem projecit in medium amphorae, ut in
plenitudine peccatorum portaretur in Babylonem,
ubi, sicut in sequentibus legitur, portabatur, ibique
captivitatis pondere premeretur; et quoniam in suo
scelere gloriabatur, talentum vel massam plumbi misit
angelus in os ejus, id est amphorae, ut impietatem
 clauderet, et obturato ore nequaquam se ultra
jactaret in suo scelere, sed aeterno silentio conticesceret.
Et levavi oculos meos et vidi, et ecce duae mulieres
egredientes, et spiritus in alis earum. Duae
mulieres sunt decem tribus, quae dicuntur Israel, et
duae quae vocantur Juda. Decem tribus captae sunt ab
Assyriis, et duae a Chaldaeis. Spiritus in alis earum,
potestates diaboli, qui vocatur in Evangelio immundus
spiritus, et de quo Salomon: Si spiritus potestatem
habentis ascenderit super te, locum tuum ne dimiseris.
Hoc ergo spiritu, quasi flatu venti raptatae
istae mulieres, volatu celeri ad omne nefas ferebantur.
Et habebant alas quasi alas milvi, quae est
avis rapacissima, et domesticis avibus semper insidians.
 Bene ergo haec avis convenit istis mulieribus
Judae et Israeli, quae propter nimia peccata traditae
sunt potestati daemonum, et ab eis in captivitatem
ductae. Et levaverunt amphoram, in qua erat
impietas, et massa plumbi inclusa. Inter terram
et coelum, et dixi ad angelum qui loquebatur in
me. Propheta vero jam non interrogat quae essent
mulieres: sciebat enim prophetico spiritu, nec quid
portent, quia angelo docente cognoverat, sed quo
portent, inquiens: Quo istae deferunt amphoram?
et dixit ad me. Respondit angelus: Ut aedificetur
ei domus in terra Sennaar, et stabiliatur, et ponatur
ibi super basim suam. Sennaar campus est
Chaldaeorum, in quo post diluvium filii Adam turrim
superbiae aedificare conati sunt, sed a Domino confusa
 est lingua quae omnibus una erat. Unde et ipsa
civitas Babylon, id est confusio, dicta est. Amphora
ergo cum impietate deferebatur in Babylonem, ut
ibi super basim, id est super sedem stabilem ponatur,
ibique aeterna statione ponatur. Sennaar interpretatur
dentium excussio, vel fetor eorum. Amphora
itaque cum impietate ad terram Sennaar defertur,
et ibi ei locus stationis paratur, quia diabolus
auctor impietatis in cordibus reproborum, quos
impietas vel fetor libidinis possidet, requiescit. Quod
vero Sennaar excussio dentium dicitur, significat
quia reprobi excussos et perditos habent dentes,
quibus verba Dei molere, hoc est, meditari debuerant,
et ideo pereunt, quia cibum divini eloquii in
ventrem memoriae non transmittunt. Juxta spiritualem
 sensum, hae duae mulieres haereticos et Judaeos
designant, qui egrediuntur a facie Domini, et feruntur
incerto erroris spiritu, delectantur jurgiis et
contentionibus. Hi etiam super se levant pondus impietatis,
et in Babylone (id est in confusione) aedificant
sibi domum.