CAPUT VI. 
Et conversus sum, et levavi oculos meos, et vidi,
et ecce quatuor quadrigae egredientes de medio duorum
montium, et montes, montes aerei. In quadriga
prima equi rufi, et in quadriga secunda equi nigri,
et in quadriga tertia equi albi, et in quadriga quarta
equi varii, fortes. Et respondi, et dixi ad angelum,
 qui loquebatur in me: Quid sunt haec, domine mi?
Et respondit angelus, et ait ad me. Transit propheta
ad aliam visionem, et oculos cordis altius porrigit
ac videt quatuor quadrigas egredientes de medio
duorum montium, qui erant aerei et fortissimi,
et qui nulla possunt vetustate consumi. In quadriga
secunda equi nigri, reges Persarum et Medorum
mortiferi propter Assuerum, quo regnante, ad petitionem
Aman hostis Judaeorum, idem rex omnem
gentem Judaeorum edicto publico morti adjudicavit.
In quadriga tertia equi albi. Macedones, sub quorum
rege Antiocho describitur Machabaeorum victoria.
In quadriga quarta equi varii fortes. Ideo varii, quia
Romanorum reges alii clementes fuerunt erga Judaeos,
ut C. Claudius, alii persecutores eorum exstiterunt,
 ut C. Caligula, Nero et Vespasianus. Quaerente itaque
propheta, quid significarent quae cernebat, angelus
respondit: Isti sunt quatuor venti coeli, id
est climata sive plagae, qui egrediuntur ut stent
coram dominatore omnis terrae. Nil enim regna
terrae absque Dei permissu et voluntate facere possunt.
In qua quadriga erant equi nigri, egrediebantur
in terram aquilonis, et albi egressi sunt post
eos, et varii egressi sunt ad terram austri. Qui autem
erant robustissimi, exierunt et quaerebant ire et
discurrere per omnem terram. Et dixit: Ite et perambulate
terram. Et perambulaverunt terram. Et
vocavit me, et locutus est ad me dicens. Proinde
praetermittit propheta de quadriga prima, in qua
 erant equi rufi, jam enim defecerat omne regnum
Babyloniorum, et Medi ac Persae omnem Asiam tenebant,
sub quorum rege Dario haec omnia Zacharias
contemplatus est. Quadriga itaque, in qua erant
equi nigri, egrediebantur ad aquilonem, ut ibi jubente
Domino Chaldaeorum destrueretur imperium.
Albi quoque post eos egressi sunt, id est, Macedones
secuti Medorum vestigia, ut regna Chaldaeorum
suo subderent imperio. Quarti, id est varii et fortes
Romani, exibant ad terram austri, et jubentur ire
et perambulare omnem terram. Romanorum enim
potentia in quatuor mundi partibus suum dilatavit
imperium. Deinde ad prophetam conversus angelus,
dixit: Ecce qui egrediuntur in terram aquilonis,
requiescere fecerunt spiritum meum in terra aquilonis.
 De tertia quadriga dicit, in qua erant equi
albi, per quos figurabantur Macedones, qui et ipsi
post nigros ad terram aquilonis egrediebantur. Hi
ergo requiescere fecerunt spiritum Domini in terra
aquilonis, quia vindictam Dei impleverunt subverso
Medorum imperio. Nam Alexander, rex Macedonum,
Darium Persarum et Medorum regem interfecit, et
ejus regnum in Macedones transtulit. Hi ergo requiescere
fecerunt spiritum prophetalem, Dei spiritum in
terra aquilonis, quia vindictam exercuerunt populi
Dei, et voluntatem ejus in illorum interitu compleverunt.
Grandis enim est consolatio eorum qui opprimuntur,
si hostes suos cito cognoverint perituros.
Quidam spiritualiter per quatuor quadrigas quatuor
 intelligunt Evangelia: per equos, electos Dei, in diversitate
colorum diversas gratias possidentes. Quorum
alii sunt rufi martyrio, alii nigri, squalore poenitentiae
fuscati, sive illi qui obscura Christi mysteria
penetrant. Scriptum est enim: Posuit tenebras
latibulum suum. Alii albi, virginitatis candore fulgentes,
sive in baptismo mundati. Nonnulli varii fortes
diversarum curationum et virtutum gratiam habentes.
Hoc autem quod dicitur, Hi qui egrediuntur
in terram aquilonis, requiescere fecerunt spiritum
meum in terra aquilonis, significat quia ad
praedicationem evangelicam gentes quae erant in
aquilone, hoc est, in frigore infidelitatis, et sub potestate
diaboli, qui dixit, Ponam sedem meam ad
aquilonem, crediderunt, et in eis spiritus Domini
 requievit.
Et factum est verbum Domini ad me dicens:
Sume a transmigratione ab Holdai et a Tobia et ab
Idaia, et venies tu in die illa, et intrabis in domum
Josiae filii Sophoniae, qui venerunt de Babylone, et
sumes aurum et argentum, et facies coronas, et pones
in capite Jesu filii Josedech sacerdotis magni,
et loqueris ad eum dicens: Haec ait Dominus exercituum
dicens: Ecce vir oriens nomen ejus, et subter
eum orietur, et aedificabit templum Domino. Ordo
verborum confusus est. Est autem talis conjunctio:
Sume tibi ab Holdai et a Tobia et ab Idaia, qui venerunt
de Babylone, et sumes subaudis ab eis munera
quae afferuntur, aurum et argentum, et intrabis
in domum Josiae filii Sophoniae, et facies ibi coronas
 auro argentoque distinctas, et unam ex eis
pones super Jesum filium Josedech sacerdotem magnum,
et loqueris ad eum: Ecce vir oriens nomen
ejus, et subter eum orietur, id est repente
succrescet ex radice sua, et in similitudinem germinis
pullulabit. Significat autem Zorobabel, qui ex
humili et captivo in ducem populi surrexit, et aedificavit
templum Domino. Hoc est enim quod dicit:
Et aedificabit templum Domino.
Et ipse exstruet templum Domino, et ipse portabit
gloriam, id est alteram coronam. Et sedebit et
dominabitur super solio suo. Et erit sacerdos super solio
suo, et consilium pacis erit inter illos duos. Et coronae
erunt Helen et Tobiae et Idaiae et Hen. Hucusque
 de Zorobabel: nunc iterum repetit de Jesu sacerdote,
de quo prius dixerat. Sed et pontifex (inquit) Jesus
sedebit in solio suo, hoc est, in throno sacerdotali,
et erit pax inter duos illos, hoc est, inter Zorobabel,
qui de stirpe regia erat, et Jesum qui de Levitica
tribu descenderat, ut sacerdotium et regnum pariter
Dei populum regant, ipsasque coronas postquam
impositae fuerint capiti Jesu filii Josedech, et capiti
Zorobabel filii Salathiel, consecrabis in templo nominibus
eorum, a quibus oblatae sunt, id est Helem
et Tobiae et Idaiae et Hen. Filio Sophoniae memoriale
in templo Domini. Et qui procul sunt, venient
et aedificabunt in templo Domini, et scietis quia Dominus
exercituum misit me ad vos. Erit autem hoc,
 si auditu audieritis vocem Domini Dei vestri. Repositis
autem coronis in templo Domini, et in aeternam
memoriam consecratis, venient de toto erbe
gentes, et aedificabunt in templo, et scietis quoniam
Dominus misit me ad vos. Videndum quod cum superius
tres posuerit viros, Holdai et Tobia et Idaia,
nunc primum nomen mutatum est: pro Holdai enim
positum est Helem. Quartum est additum, quod prius
non fuerat dictum, id est, Hen. Holdai interpretatur
deprecatio Domini, Tobias bonus Domini, Idaia notus
Domini, Hen gratia. Helem vero, quod pro Holdaia positum
est, interpretatur somnium. Tradunt Hebraei,
istos tres, id est Holdai, Tobia, et Idaia, esse tres
pueros, Ananiam, Azariam, Misaelem, qui venerunt
de captivitate, et haec munera aurum et argentum
 in templo Domini obtulerunt: quartum vero,
quod supra non est, id est Hen, Danielem dicunt
esse, et ipsum venisse cum munere; idcirco autem
Helem positum esse pro Holdai, quod Helem somnium
interpretetur, ut ex interpretatione ostendatur Daniel,
et tres pueri qui in Babylone regalis somnii
mysteria cognoverant. Josias autem iste, ad quem
intrare propheta jubetur, et in cujus gratiam a Septuaginta
translatoribus dicuntur esse coronae, eo
quod apud illum servarentur, aedituus, id est custos
Domini templi erat. Haec juxta litteram, sicut se habet
Hebraeorum traditio. Spiritualiter jubetur propheta sumere
a transmigratione aurum et argentum. Transmigratio
populi Judaeorum, id est populi Deum confitentis,
sunt vitia et peccata, quae cum quis coepit
 relinquere et agere poenitentiam, et desiderare patriam,
id est Hierusalem coelestem, offert in templo
Domini aurum et argentum, intellectu et sermone
Dominum confitendo. Ex hoc auro et argento fiunt
coronae in templo Josiae, qui interpretatur salvatus,
et filius est salvationis Domini. Domus Ecclesia est,
in qua est populus salvatus a Domino, qui est filius
visitationis Domini. Visitavit enim Dominus eos qui
male aegrotabant, peccatorum languore decubantes.
Imponuntur hae coronae Jesu filio Josedech sacerdoti
magno, quod nobis a captivitate diaboli liberatis,
et proficientibus per singulas virtutes nostras Dominus
coronatur, imo in nobis coronas ipse accipit.
Recte autem filius dicitur Josedech, qui interpretatur
Dominus justitiae, quod Deus Pater Domini Salvatoris
 juste singulis pro suis meritis restituet. Unde confidenter
dicebat Apostolus: Reposita est mihi corona
justitiae, etc. Praecipitur itaque prophetae, ut postquam
imposuerit coronas super caput Jesu filii Josedech
sacerdotis magni, dicat ad eum: Ecce vir
oriens nomen ejus. Christus qui Jesus dicitur, qui
salvavit mundum, nunc oriens vocatur, quia in diebus
ejus orta est justitia. Et subter eum orietur, subaudis
multitudo credentium. Et aedificabit templum
Domino, id est Ecclesiam. Et dominabitur super
solio suo, quia cum venerit ad judicium, sedebit
super sedem majestatis suae. Et erit sacerdos super
solio suo, quia ipse est rex, ipse pontifex, et ipse
sedebit tam in regali quam in sacerdotali throno.
 Et consilium pacis erit inter duos illos, ut nec regale
fastigium sacerdotalem deprimat dignitatem, nec sacerdotii
dignitas regale fastigium, sed consentiat
utrumque in unius Domini Jesu gloriam.