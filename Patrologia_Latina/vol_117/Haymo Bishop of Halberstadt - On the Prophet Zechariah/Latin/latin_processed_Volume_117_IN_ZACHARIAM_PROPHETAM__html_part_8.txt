CAPUT VII. 
Et factum est in anno quarto Darii regis, factum
est verbum Domini ad Zachariam in quarta noni
mensis, qui est Casleu. Et miserunt ad domum Dei
Sarasar et Rogommelech, et viri qui erant cum eo
ad deprecandam faciem Domini, ut dicerent sacerdotibus
domus Domini exercituum et prophetis loquentes.
Mensis nonus, qui apud Hebraeos dicitur Casleu,
apud nos vocatur December. In cujus mensis
quarta die miserunt ad templum Domini, quod jam
 instauratum erat, ad Zorobabel et Jesum Sarasar et
Rogommelech, qui (ut Hebraei autumant) principes
erant Persarum Dominum timentes, ut quia audierant
instauratum templum, quaererent a sacerdotibus et
prophetis, utrum secundum consuetudinem pristinam
flere deberent et jejunare, an luctum in laetitiam
et gaudium convertere. Nunquid flendum
mihi est in mense quinto? Quinto mense, qui apud
Romanos vocatur Augustus, subversa est Hierusalem
a Nabuchodonosor. Ob quam causam usque ad illud
tempus jejunaverant, desolationem templi luctu et
moerore consolantes. Nunc vero quoniam templum restructum
videbant, et causam non superesse tristitiae,
interrogant utrum hoc nunc facere debeant. Et hoc
est quod dicit, Nunquid sanctificare me debeo, sicut
 feci jam annis multis? Jejunium vocant enim sanctificationem,
quia in jejunio ab omnibus voluptatibus
abstinebant, et bonis operibus atque eleemosynis
vacabant. Unde et propheta dicit, Sanctificate jejunium.
Jejunium sanctificare est adjunctis aliis
bonis, a vitiis abstinere. Postquam ergo interrogaverunt
Persarum principes per legatos quos miserant,
fit sermo Domini ad prophetam, imperans ut
loquatur ad omnem populum. Loquebatur etiam ad
sacerdotes, quid debeant respondere.
Et factum est verbum Domini exercituum ad me
dicens: Loquere ad omnem populum terrae et ad
sacerdotes dicens, Cum jejunaretis et plangeretis in
quinto et in septimo mense per hos septuaginta annos,
nunquid jejunium jejunastis mihi? In quinto
 mense jejunabant, quia in illo subversa est Hierusalem
a Chaldaeis, septimo autem, quia tunc occisus
est Godolias, quem praefecerat rex Babylonis terrae,
et reliquiae populi dispersae sunt. Dicit ergo Dominus:
Quid mihi proderat quod jejunabatis et plangebatis
per septuaginta annos desolationis Hierusalem,
cum non mihi, sed vobis jejunaretis?
Et contra, Et cum comedistis et bibistis in festivitatibus
vestris, nunquid non vobis comedistis,
et vobismetipsis bibistis? Non enim his rebus placatur
Deus, sed bonis operibus, in judicio et justitia
et veritate. Esca autem nos non commendat Deo.
Nunquid haec sunt verba, quae locutus est Dominus
in manu prophetarum priorum, cum adhuc Hierusalem
 habitaretur, et essent opulenta, et ipsa et
urbes in circuitu ejus, et ad austrum et in campestribus
habitaretur? Cum (inquit) adhuc staret
Hierusalem, et bonis omnibus ubique abundaret, et
summa pace frueretur, haec ipsa quae ego nunc dico,
loquebantur ad vos priores prophetae. Quae autem
essent illa, in sequentibus manifestatur.
Et factum est verbum Domini ad Zachariam dicens,
Haec ait Dominus exercituum, dicens: Judicium
verum judicate, et misericordiam et miserationes
facite, unusquisque cum fratre suo. Viduam et
pupillum et advenam et pauperem nolite calumniari,
et malum vir fratri suo non cogitet in corde suo. Et
noluerunt attendere, et averterunt scapulam recedentes,
et aures suas aggravaverunt ne audirent, et cor
 suum posuerunt ut adamantem, ne audirent legem et
verba, quae misit Dominus exercituum in spiritu suo
per manum prophetarum priorum, et facta est indignatio
magna a Domino exercituum. Et factum est
sicut locutus est, et non audierunt, sic clamabunt
et non exaudiam, dicit Dominus exercituum. Et dispersi
eos per omnia regna quae nesciunt, et terra
desolata est ab eis, eo quod non esset transiens et
revertens, et posuerunt terram desiderabilem in desertum.
Haec sunt (inquit) quae mihi plus placent
quam jejunium quinti et septimi mensis, quae quia
non fecistis, traditi estis captivitati et opprobrio.
Facite (inquit) misericordiam et miserationem.
Misericordiam facere est, eleemosynam pauperi
dare: miserationes vero, debitoribus indulgere, quae
 duo in propheta Isaia ita dicuntur, Frange esurienti
panem tuum. Ecce misericordiam. Et paulo
supra, Dissolve colligationes impietatis, solve fasciculos
deprimentes: ecce miserationes. Ordo autem
rectissimus est, ut judicium sequatur misericordia,
maxime in fratres quos vel sanguinis vel
ejusdem fidei nobis jungit affinitas. Nam quod in
lege dicitur, Non misereberis in judicio, in ipso
judicio non est illi miserendum, sed convicto et reatum
suum confitenti misericordia impendenda est.
De viduis quoque et pupillis Dominus praecepit:
Esto pupillis pater et pro viro mater eorum. Advenae
quoque et pauperi praecipit calumniam non inferendam,
quia alterum peregrinatio humiliat, alterum
egestas. Cum haec et alia praeceperit Dominus,
 illi econtra fecerunt, et verterunt ad eum dorsa, et
recedentem, id est avertentem se scapulam, et aures
aggravaverunt, sicut surdae aspides. Quapropter ad
magna peccata facta est magna Dei indignatio, et
dispersi sunt per regna, quae antea nescierunt, Assyriorum,
Medorum et Persarum, et terra quae fluebat
lacte et melle, versa est in solitudinem. Possunt
et haec referri ad eos qui in Ecclesia positi de virtutum
copia superbiunt, nec Deo doctori gratias agunt,
idcirco justo Dei judicio permittuntur tentari a diabolo,
et captivantur sub lege peccati, et desolatur
terra eorum, id est, anima quondam Trinitatis hospitium,
et vertitur in desertum, derelicta a Deo inhabitatore.