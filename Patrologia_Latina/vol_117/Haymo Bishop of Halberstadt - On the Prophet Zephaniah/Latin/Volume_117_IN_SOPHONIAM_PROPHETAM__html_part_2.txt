CAPUT PRIMUM.  
Verbum Domini quod factum est ad Sophoniam
filium Chusi, filii Godoliae, filii Amariae, filii Ezechiae,
in diebus Josiae filii Ammon regis Judae. Tradunt
Hebraei, cujuscumque pater aut avus ponitur in
titulo, ipsos quoque fuisse prophetas. Ergo hic
Sophonias ab avis et atavis prophetali stirpe generatus
 est. Sophonias enim habuit patrem Chusi,
avum Godoliam, proavum Amariam, atavum Ezechiam.
Interpretatur Sophonias (ut dictum est) specula
sive arcanum. Prophetae enim speculatores
erant, sicut ad Ezechielem dicitur: Speculatorem
dedi te domui Israel. Arcana quoque Domini
eis revelabantur, sicut in Amos dicitur: Non faciet
Dominus verbum, nisi ante revelaverit servis suis
prophetis. Hic ergo speculator filius erat Chusi,
qui interpretatur humilitas, vel Aethiops meus.
Habebat autem avum Godoliam, qui dicitur magnitudo
Domini; proavum Amariam, qui sermo
Domini interpretatur; atavum Ezechiam, qui vertitur
in fortitudinem Domini. Itaque de fortitudine
Domini nascitur sermo Domini, de sermone
 Domini magnitudo Domini, de magnitudine Domini
generatur humilitas, quia quo magis aliquis ad
virtutis perfectionem conscenderit, eo amplius se
humiliabit, dicens cum propheta: Humiliatus sum
usquequaque, Domine, etc. Confitebitur quoque
se Dei Aethiopem, quia Chusi Aethiops meus interpretatur,
id est, agnoscet se peccatorem, et dicet
cum Joanne apostolo: Si dixerimus quia peccatum
non habemus, nosipsos seducimus, etc. Hic talis
et tantus, bene dicitur fuisse in diebus Josiae regis
sanctissimi, qui interpretatur elevatio Domini. Tempore
ergo elevationis exstitit filius humilitatis, quia
per humilitatem elevamur ad coelestem elevationem.
Congregans congregabo omnia a facie terrae,
dicit Dominus, congregans hominem et pecus, congregans
 volatile coeli et pisces maris. Diu exspectaverat
Dominus peccantem Judam sub malis regibus,
et quasi aliquam poterant habere excusationem, et
dicere: Volumus servire Domino, sed prohibemur a
regibus nostris. Unde dedit eis justissimum regem
Josiam, qui eos exemplis et monitis voluit reducere ad
cultum Dei, sed illi nihilominus in idololatria permanserunt.
Quapropter juste prophetatur de eis eversio
Hierusalem, et captivitas populi, ac victoria Nabuchodonosor.
Congregans congregabo omnia. Non
(inquit) ultra ad poenitentiam exspectabo, sed omnia
congregans consumam. Non homo, non pecus, non
volatilia aut pisces remanebunt, iram meam etiam
bruta sentient animalia; quia enim propter hominem
creata sunt omnia, jure interfectis hominibus
 sequitur solitudo et raritas bestiarum. Et ruinae
impiorum erunt. Ad primum quoque Domini adventum
haec ipsa prophetia referri potest, quando ex
Judaeis et gentibus per fidem congregati sunt,
quidam velut homines ratione utentes, alii quasi
pecus simplices et ineruditi, leves ut aves, curiosi
veluti pisces, qui maris profunda rimantur. Et ruinae
impiorum erunt. Non tantum in ultimo judicio
erunt ruinae impiorum, cum audierint, Discedite
a me, maledicti, in ignem aeternum, sed et in primo
jam adventu hoc factum est, quando venit Dominus
in ruinam, ut ruerent qui male stabant, et qui vivebant
peccato, morerentur et inciperent vivere
justitiae. Sive simpliciter in adventu Christi primo
 fuerunt ruinae impiorum negantium Christum et
nolentium recipere fidem ejus. Et disperdam homines
a facie terrae, dicit Dominus, et extendam
manum meam super Judam et super omnes habitatores
Hierusalem. Extensio manuum gestum
percutientis ostendit. Et disperdam de loco hoc
reliquias Baal, id est cultores ejus, qui pauci remanserant
in Juda de caede hostium. Ad tantam
namque impietatem venerant, ut in templo Dei
statuam Baal ponerent, quam imaginem Ezechiel
vocat idolum zeli, et in eodem sanctuario Deum et
idola venerarentur. Et nomina aedituorum cum
sacerdotibus. Aeditui sunt janitores, id est aedium
custodes, ipsi sunt Hebraice Nathinei. Hic autem
despective sacerdotes vocat aedituos, quos a fano, id
 est templo fanaticos dicimus. Et aedituos ergo et
sacerdotes quondam Dei minatur se disperdere.
Et eos qui adorant super tecta militiam coeli,
et adorant et jurant in Domino, et jurant in Melchon.
Super tecta enim, id est in domatibus stantes,
solem et lunam et caetera sidera adorabant, et pariter
in nomine Domini, et in nomine Melcho, qui interpretatur
rex, jurabant.
Et qui avertuntur de post tergum Domini, et
qui non quaesierunt Dominum, nec investigaverunt
eum, subaudis disperdam; illos videlicet, qui declinantes
a cultura Domini, adorant militiam coeli,
et jurant per nomina idolorum, et adorant Baal et
idolum Sidoniorum. Tropologice Hierusalem Ecclesiam
significat Domini, de qua in adventu suo disperdet
 omnem idololatriam et reliquias Baalim,
quod interpretatur in sublimioribus, id est vanam
gloriam et pompam falsae admirationis; necnon
etiam eos, qui jurant in Domino, et in Melcho, id
est illos qui Deo et saeculo se putant posse servire,
cum econtra Dominus: Nemo potest duobus dominis
servire. Et quia vertuntur de post tergum Domini,
id est qui ad mala opera declinantes, relinquunt
iter quo Dominum sequi debuerunt. Potest etiam
per tergum Domini, corporeus adventus ejus intelligi,
quo visibilis fuit, sicut per ejus faciem divinitas
quae a nulla creatura, ut est, videri potest.
Unde et ad Moysen dictum est: Est locus apud me,
et stabis supra petram. Cumque transierit gloria
mea, tollam manum meam, et videbis posteriora
 mea. De post tergum Domini recedunt, qui aut
eum incarnatum non credunt, aut ejus praecepta
contemnunt.
Silete a facie Domini Dei, quia juxta est dies
Domini. Sileat, revereatur, intremiscat. Diem
Domini, juxta litteram, intelligimus tempus captivitatis
et ultionis in populum Judaeorum. Vel spiritualiter
diem extremi judicii, non est absurdum
intelligere. Quia praeparavit Dominus hostiam,
sanctificavit vocatos suos. Hostiam praeparatam,
populum dicit, qui in tempore vindictae velut hostia
mactandus erat. Sanctificavit vocatos suos, quasi
ad celebre convivium invitatos. Solebant enim epulum
habentes sanctificari, id est ablui, et cultioribus
 vestibus indui. Vocatos ergo Nabuchodonosor et
Chaldaeos debemus accipere, quos ipse vocabat ad
puniendos peccatores; nam et per Jeremiam servum
suum dicit: Vocavi (inquiens) Nabuchodonosor servum
meum. Quidam diem Domini, quando praeparavit
hostiam suam, de primo adventu ejus accipiunt,
quando singularis hostia, id est verus agnus Christus
immolatus est. Vocatos et sanctificatos, apostolos
et eos qui per eos ad fidem venerunt, intelligunt.
Et erit in die hostiae Domini, visitabo super principes
et super filios regis. Dies hostiae Domini,
tempus est Judaicae captivitatis, quando omnis populus
erat immolandus ab hostibus; tunc visitavit
Dominus super principes et super filios regis Josiae,
quos omnes vel captos constat fuisse, vel occisos.
 Sive generaliter filios regis, stirpem regiam dicit.
Et super omnes qui induti sunt veste peregrina,
id est exotica et pretiosa, sive super eos, qui pro Dei
cultu idola venerabantur.
Et visitabo super omnem qui arroganter ingreditur
super limen in die illa; id est, qui quondam
fastu et dignitatis supercilio, gradus sive limen
templi conscendunt. In Hebraica veritate habetur:
Qui transibunt limen; quod faciunt cultores veste
daemonis, qui limen templi illius non calcant, - sed
pertransibunt. Qui complent domum Domini Dei sui
iniquitate et dolo; id est divitiis iniquitate paratis.
Tropologice haeretici peregrinis vestibus induuntur,
qui relicta veste Christi, quam accepimus in baptismo,
assumunt impietatem pro pietate, pro veritate mendacium.
 Ipsi quoque super limen arroganter ingrediuntur,
qui spreta simplicitate fidei, Ecclesiam per erroris
sui praedicationem iniquitate et dolo complent.
Et erit in die illa, dicit Dominus, vox clamoris
a porta piscium, et ululatus a secunda, et contritio
magna a collibus. Portam piscium eam portam
secundum litteram dicit, quae vicinior erat mari, et
ducebat Diospolim et Joppen. Quodque sequitur,
Ululatus a secunda, portam dicit secundi muri
in eadem maris via. Secundam autem Hierusalem,
etiam in libro Regum legimus: Misit ad Oldam
propheten uxorem Sellum, quae habitabat in Hierusalem
in secunda. Contritionem a collibus, perturbationem
designat de monte Sion, et excelsiore
scilicet urbis parte, qua capta, facilior erat ad
 prona descensus. Tropologice per portam piscium,
sensus oculorum exprimitur; per secundam, sensus
aurium. Per hos quippe duos sensus, videlicet
audiendi et videndi, maxime peccatores judicandi
sunt, per quos peccati delectatio ad sensus reliquos
emanat. Erit enim contritio magna a collibus, quia
conteretur quidquid fuerat excelsum. Vox enim
Domini super omnem superbum et arrogantem, et
humiliabitur. Sunt qui duas portas, baptismum intelligunt
et poenitentiam, et a prima porta vox clamoris
illorum erit, qui non servaverunt quod in baptismo
promiserunt. Ululatus a secunda, eorum qui
non egerunt poenitentiam de his quae post baptismum
commiserunt.
 Ululate, habitatores Pilae, conticuit omnis populus
Chanaan. Pilam hoc loco vas debemus accipere,
in quo frumenta pinsuntur, id est tunduntur,
et est producta pi syllaba. Nam aliud est pila pi
correpta, sphaera videlicet pilorum, qua pueri ludunt.
Pilam ergo appellat Hierusalem, quasi enim vi
et impetu frumenta feriente desuper pilo tunditur;
ita de porta piscium et de secunda atque de collibus
proruens, decurret Chaldaeorum vel Romanorum
exercitus, et comminuet omnia. Populum autem
Chanaan, populum Judaeorum appellat, quia impietates
Chananaeorum agebant: nam et Daniel impudicum
senem semen Chanaan vocat. Venientibus
itaque hostibus, conticescent nimio metu, et suorum
scelerum conscientia exagitati, nec saltem
 Deum quem offenderunt, invocare audebunt. Disperierunt
omnes involuti argento; illi videlicet qui
divitiis confidebant, et se quasi involutos et circumseptos
nimiis opibus aestimabant, et idcirco pauperes
despiciebant. Et notandum quod non futuro tempore
dixit: Conticescet Chanaan, aut disperibunt,
sed de praeterito, conticuit et disperierunt;
quia quod certissime venturum erat, quasi jam venisse
praevidebat. Non autem soli peribunt, qui in
suis divitiis gloriantur, sed etiam qui inflantur de
dignitatibus saeculi, tument vana nobilitate, pulchritudine
vel robore corporis, caeterisque mundi
vanitatibus extolluntur.
Et erit in tempore illo scrutabor Hierusalem in
lucernis, et visitabo super viros defixos in faecibus
 suis. Cum (inquit) Chaldaei vel Romani venerint
ceperintque Hierusalem, tunc scrutabor cum lucerna
omnia loca civitatis, in quibus abscondi poterunt,
etiam cloacas et obscuras speluncas, ut nullus possit
effugere. Hoc, qui subversionem a Romanis factam
legerit, ita gestum inveniet. Visitabit etiam
super viros defixos in faecibus suis, hoc est, qui in
corporibus confidunt. Despective enim fortitudinem
corporis faeces vocat. Sive defixos in faecibus vocat
peccatores, qui consuetudine peccandi, defixi sunt
in suis illecebris, nec ab eis poenitendo ablui volunt.
Hi tales, qui dicunt in cordibus suis: Non faciet
bene Dominus, et non faciet male, id est, nec
bonis bona retribuet, nec malis mala rependet. Tropologice
autem in die illa, id est in consummatione
 mundi, scrutabitur Deus Hierusalem, id est Ecclesiam
in lucerna, hoc est in judicio Christi, qui ex
humanitate constat et divinitate, sicut lucerna ex
testa et lumine, per quem Deus Pater omne faciet
judicium; et visitabit super viros defixos in faecibus
suis, hoc est, ulciscetur in eis, quibus sua peccata
placuerunt, cum defenderent mala sua, blasphemantes
Deum, tanquam tales eos fecisset, et
tollentes providentiam Dei, ut nec bene facere prodesset,
nec obesset male facere. In lucerna ergo Dominus
Hierusalem scrutabitur, id est proferet omnia
abscondita in lucem. Neque tantum de operibus sed
etiam de otiosis sermonibus et de subtilissimis cogitationibus
ratio fiet et vindicta.
 Et erit fortitudo eorum in direptionem, et domus
eorum in desertum, et aedificabunt domos, et
non habitabunt: et plantabunt vineas, et non bibent
vinum earum. Manifeste de Judaeis dicitur,
quorum fortitudo et omnis exercitus captivitatis
tempore in direptionem data est, et domus destructae,
et agri et vineae vastatae. Nec prolongata est
ultio, nec ultra exspectavit patientia Dei, sed velociter
restituit eis quod merebantur. Sed et juxta
tropologiam in die judicii omnis malorum fortitudo
dabitur in direptionem. Qui aedificaverunt domos
non super petram, sed super arenam, nec plantaverunt
vineam electam, sed vineam Sodomorum et
Gomorrhae. Talis ergo plantatio peribit.
Juxta est dies Domini magnus, juxta et velox
 nimis. Vox diei Domini amara, tribulabitur ibi fortis.
Dies irae dies illa, dies tribulationis et angustiae,
dies calamitatis et miseriae. Juxta litteram omnia
haec vel de Babylonica, vel de Romana captivitate
dicuntur. Tunc enim experti sunt diem amaram,
qui Deum ad amaritudinem provocaverant. Tribulati
sunt ibi fortes et potentes, fuit dies illa dies
irae, quia saepe quidem antea sustinuerant iram
Dei, sed non in consummatione. Haec autem ira finis
eorum fuit, quia perdiderunt locum, regnum,
et gentem, et in omnes mundi terminos dispersi
sunt. Possunt haec tropologice referri ad consummationem
saeculi, quando erit vox amara, quae dirigetur
ad eos qui in sinistris erunt, Ite in ignem
aeternum, etc. Tribulabitur ibi fortis, quia etiam
 sancti pavore solventur, et virtutes coelorum movebantur.
Erit quoque dies irae, tribulationis et angustiae,
quando plangent omnes gentes, et nullus
erit effugii locus, nullus alteri auxiliabitur. Erit
dies tenebrarum et caliginis, dies nebulae et turbinis,
quod necesse est ut eos persequantur tenebrae,
qui dum male agerent, odio habebant lucem.
Erit dies tubae et clangoris, quod (ut Apostolus
ait) fiet judicium in momento, in ictu oculi, in novissima
tuba. Haec autem omnia erunt super civitates
munitas, id est super omnem mundi confidentiam
et praesumptionem. Et super angelos
excelsos, opera videlicet perversa, et rectam Domini
viam declinantia.
Et tribulabo homines, et ambulabunt ut caeci,
 quia Domino peccaverunt, et effundetur sanguis
eorum sicut humus, et corpus, sicut stercora, sed
et argentum eorum et aurum eorum non poterit liberare
eos in die irae furoris Domini. In igne zeli
ejus devorabitur omnis terra, quia consummationem
cum festinatione faciet cunctis habitantibus
terram. Manifestum est quod idcirco haec omnia
Hierusalem sustinuerit, quia peccaverunt Domino
Christo, tradendo eum morti. Tunc ambulaverunt,
ut caeci, ignorantes quid agerent; et quia fuderant
sanguinem prophetarum, et sanguinem ejus qui est
Dominus prophetarum, idcirco effusus est sanguis
eorum sicut humus, et corpora eorum jacuerunt
insepalta velut stercora. Divitiae quoque eorum iniquitate
 et nimia sollicitudine quaesitae, non poterunt
liberare dominos et possessores suos, quia ignis
irae Domini devorabit eos et omnem terram regni
illorum. Faciet autem Dominus consummationem
cum festinatione. Nam quadragesimo secundo anno
post passionem Domini possessa est Hierusalem a
Romanis, et consummatio facta est cum festinatione.
Sed et in mundi fine tribulabuntur impii homines,
id est carnales et qui secundum hominem
vixerunt, et ambulabunt ut caeci, quia verum lumen
perdiderunt. Quod vero sequitur: Effundetur
sanguis eorum sicut humus, in die judicii non poterit
effundi sanguis, cum jam erunt immortalia
corpora. Ergo nomine sanguinis illud debemus accipere,
quo vegetatur et vivit anima, fidem videlicet,
 spem, et charitatem, caeterasque virtutes, in
quibus est vita animae. Qui ergo hunc animae sanguinem
fuderit, id est qui hominem malo exemplo
vel perversa doctrina necaverit fundetur, in die
judicii sanguis ejus, id est si quid vitale in bonis
operibus videbatur habere, cogetur amittere.
