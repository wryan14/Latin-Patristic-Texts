Omnipotens Deus, quia verissime verus et solus
Deus est, omnino in sua aeterna et incommutabili
scientia praescivit omnia antequam fierent, sicut
 Scriptura testatur, dicens: Deus aeterne, qui es
absconditorum cognitor, qui nosti omnia antequam
fiant (Dan. XIII, 42). Praescivit ergo sine dubio et
 bona quae boni erant facturi, et mala quae mali erant
gesturi. Sed in bonis ipse fecit sua gratia ut boni
essent; in malis vero non ipse fecit ut essent mali,
quod absit; sed tantum praescivit eos proprio vitio tales
futuros. Neque enim praescientia Dei imposuit eis
necessitatem ut aliud esse non possent, sed tantum
quod illi futuri erant ex propria voluntate, ille ut
Deus praevidit ex sua omnipotenti majestate. Unde
Scriptura incontaminabilem justitiam ejus nobis
insinuans, ait de illo: Nemini mandavit impie agere,
et nemini dedit spatium peccandi. Quod ergo impie
agunt impii et iniqui, et spatium temporis vitae hujus,
quod eis Deus dedit ad bene agendum, ipsi
e contrario convertunt ad malum exercendum, non
Dei, sed ipsorum est culpa, et ideo recte damnantur
 ipsius justitia. Praescivit autem idem omnipotens
Deus etiam aeternam illorum damnationem, sed ex
merito ipsorum, quos in propria malitia perseveraturos
praevidit, non ex sua, quod absit, iniquitate,
qui nihil injuste constituit, et qui reddet unicuique
secundum opera sua (Rom. II, 6), id est, et bene agentibus
bona aeterna, et male agentibus mala perpetua.
Ergo bonos praescivit omnino, et per gratiam suam
bonos futuros, et per eamdem gratiam aeterna praemia
accepturos, id est, et in praesenti saeculo bene
victuros, et in futuro feliciter remunerandos, utrumque
tamen ex dono misericordiae Dei. Unde Apostolus:
Vasa misericordiae ejus appellat, dicens:
ut ostenderet divitias gratiae suae in vasa misericordiae,
quae praeparavit in gloriam (Rom. IX, 23). E contrario
 autem, malos et praescivit per propriam malitiam
malos futuros, et praescivit per suam justitiam aeterna
ultione damnandos. Sicut praesciebat de Juda proditore,
quod eum esset traditurus, sicut Evangelium
dicit, cum esset unus ex duodecim (Joan. VI, 72).
Praesciebat etiam aeternam ejus damnationem cum
diceret: Vae autem homini illi per quem Filius tradetur.
Bonum erat ei si natus non fuisset homo ille
(Marc. XIV, 21). Sic et de impiis Judaeis praesciebat
sine dubio eorum impieta em futuram, de qua praedixit
in psalmo: Dederunt in escam meam fel, et in
siti mea potaverunt me aceto (Ps. LXVIII, 22). Praesciebat
et subsequentem ipsorum damnationem, de
 qua in eodem psalmo subjunxit: Deleantur de libro
viventium, et cum justis non scribantur (Ibid., 29).
Sed in istis et in omnibus iniquis illud prius ex
propria est pravitate, istud sequens ex divina aequitate.
Hoc modo et de praedestinatione Dei omnino
sentiendum est, quia in bonis praedestinavit, et
ipsam eorum bonitatem futuram ex dono gratiae
suae, et pro eadem bonitate aeternam ipsorum remunerationem,
ut ipsius dono fierent boni, ipsius dono
essent remunerati. Unde ait Apostolus: Qui praedestinavit
nos in adoptionem filiorum per Jesum Christum
in ipsum (Ephes. I, 5). Et in alio loco: Quos
praescivit et praedestinavit conformes fieri imaginis
Filii sui (Rom. VIII, 29). Praedestinavit itaque electos
suos, ut et nunc assumerentur in adoptionem
 filiorum Dei per gratiam baptismi, et in futuro efficiantur
conformes imaginis Filii Dei, per eamdem
Dei gratiam secundum imaginem ejus renovati et
glorificati. Praedestinavit omnino ut et hic essent
boni, non ex se, sed ex illo; et illic beati non per se,
sed per illum. In utroque ergo bona sua in eis et de
eis futura praescivit et praedestinavit. In malis vero et
impiis non praedestinavit omnipotens Deus malitiam
et impietatem, id est ut mali et impii essent, et aliud
esse non possent. Sed quos praescivit  et praedestinavit malos atque
impios futuros proprio vitio, ipse eos praedestinavit
ad aeternam damnationem justo judicio: non quia
aliud esse non potuerunt, sed quia aliud esse noluerunt.
Ipsi igitur sibimetipsis exstiterunt causa perditionis.
 Deus autem judex justus et ordinator justus
ipsius damnationis: non enim praedestinavit injusta,
sed justa; praedestinavit tamen et coronas justis et
poenas injustis, quia utrumque est justum. Quam
justitiam ejus commendans nobis Apostolus, ait:
Nunquid iniquus Deus qui infert iram? Absit (Rom.
III, 5). Et quia modo omnibus praerogat patientiam,
ut convertantur ad poenitentiam: et qui pereunt,
suo contemptu et duritia pereunt; quia tantam bonitatem
Dei contempserunt, iterum alio loco dicit:
An divitias bonitatis et patientiae, et longanimitatis ejus
contemnis, ignorans quoniam benignitas Dei ad poenitentiam
te adducit? Secundum duritiam autem tuam
 et cor impoenitens thesaurizas tibi iram in die irae et
revelationis justi judicii Dei, qui reddet unicuique secundum
opera sua (Rom. II, 4-6). Hinc etiam alia
Scriptura testatur dicens: Deus mortem non fecit,
nec laetatur in perditione vivorum. Impii autem manibus
et verbis accersierunt illam, et aestimantes amicam
defluxerunt, et sponsiones posuerunt ad illam, quoniam
digni sunt qui sint ex parte illius (Sap. I, 13, 16).
Non ergo omnipotens Deus ulli hominum causa mortis
vel perditionis existit, sed ipsam mortem et perditionem
manibus et verbis ipsi impii sibi accersunt,
dum nequiter operando, et nequius aliis persuadendo,
et sibi et illis damnationem adducunt: dum viam
iniquitatis et perditionis amantes, a recto itinere
deflectuntur, et ad perpetuam damnationem, tanquam
 datis inter se dextris, pari consensu nequitiae
quasi ex voto et sponsione festinant, foederati mortis
et vitae aeternae inimici, ipsi secundum duritiam
suam, et cor impoenitens thesaurizant sibi iram in
die irae. In qua die justi judicii Dei, quia unusquisque
secundum opera sua recipit, nemo ex Dei praejudicio,
sed ex merito propriae iniquitatis condemnatur.
Non enim ille aliquem praedestinavit ut malus
esset, sed vere omnem malum praedestinavit ut impunitus
non esset : quia et unaquaeque
lex justa crimen non habet, ne sit injusta;
et tamen criminosum punit, ut vere sit justa. Qui
ergo dicit quod hi qui pereunt praedestinati sunt ad
perditionem, et ideo aliter evenire non potest; similiter
 quoque et de justis, tanquam et ipsi ideo salventur
quia praedestinati ad salutem, aliud esse non potuerunt;
qui ergo haec tam confuse et insulse dicit, et illis
tollit meritum damnationis, et istis meritum salutis.
Ac per hoc quid aliud agit, nisi ut et pereuntibus secundum
illum sit imposita necessitas perditionis, et
his qui salvantur sit imposita necessitas salutis? atque
ideo nec illi juste damnentur, quia justi esse non
potuerunt, nec isti juste remunerentur, quia aliud
quam justi esse nequiverunt: ut in utraque parte
et perditio et salus non sit ex judicio propriae actionis,
sed ex praejudicio divinae praeordinationis. Et ubi
erit illud: Qui reddet unicuique secundum opera sua?
(Rom. II, 6.) Et iterum: Nunquid iniquus Deus qui
infert iram? Absit (Rom. III, 5). Aperte namque causa
 perditionis illorum qui pereunt, in Deum refertur,
si ipse eos ita ad interitum praedestinavit, ut aliud
esse non possent: quod sentire vel dicere horribilis
blasphemia est. Sed Ecclesiae catholicae fides, cujus
filii et sectatores esse debemus, ita nobis firmissime
tenendum insinuat, ut superius juxta
Scripturae sanctae auctoritatem breviter designavimus:
videlicet, omnipotentem Deum in malis
ipsorum malitiam praescisse, quia ex ipsis est; non
praedestinasse, quia ex illo non est; poenam vero
eorum et praescisse quia Deus est, et praedestinasse
quia justus est, ut et in illis sit meritum suae damnationis,
et in illo potestas et judicium juste damnantis.
Non enim praedestinat Deus, nisi quae ipse facturus
 est: praescivit vero multa quae ipse facturus non est:
sicut omnia mala; quae mala utique mali faciunt, non
ille. Ipsos quoque malos non ideo perire quia boni
esse non potuerunt, sed quia boni esse noluerunt, et
suo vitio vasa irae apta in interitum (Rom. IX, 22)
perseveraverunt, et in massa damnationis vel originali
vel actuali merito permanserunt. In bonis autem
omnipotens Deus, sicut supra satis ostensum est,
utrumque praescivit et praedestinavit, ut et in praesenti
vita per suam gratiam existerent boni, et in
futura etiam beati. Utriusque enim boni eorum, id
est et praesentis et futuri, ipse est auctor et ipse
largitor, et idcirco sine dubio utriusque praecognitor
et praedestinator: quia et ipsi ex seipsis non solum
aliud esse potuerunt, sed etiam aliud fuerunt antequam
 per eum, qui justificat impium, ex impiis
justi efficerentur. Sive autem in illis qui salvantur,
sive in illis qui pereunt, voluntas propria remuneratur,
voluntas propria damnatur. Sed in illis quia per
gratiam Domini Salvatoris est sanata, ut ex mala et
prava fieret bona et recta, est procul dubio dignissime
coronata: in istis autem, quia non acquiescit per
Salvatorem recipere sanitatem, justissime per eumdem
judicem sentiet perpetuam damnationem. Et
hoc est breviter totum quod de libero arbitrio juxta
veritatem fidei catholicae est tenendum, quod scilicet
omnem hominem liberi arbitrii condiderit Deus. Sed
quia per unum hominem peccatum intravit in mundum,
et per peccatum mors, et ita in omnes homines pertransiit,
in quo omnes peccaverunt (Rom. V, 12), ita
 istud liberum arbitrium in universo humano genere
illius praevaricationis merito vitiatum et corruptum,
ita obcaecatum est et infirmatum, ut sufficiat homini
ad male agendum, id est ad ruinam iniquitatis, et ad
hoc solum possit esse liberum: ad bene vero agendum,
id est ad exercitium virtutis et fructum boni
operis, nullo modo assurgat et convalescat, nisi per
fidem unius Mediatoris Dei et hominum hominis
Christi Jesu et donum Spiritus sancti instauretur,
illuminetur atque sanetur: sicut ipse Salvator in
Evangelio promittit dicens: Si vos Filius liberaverit,
tunc vere liberi eritis (Joan. VIII, 36). Et Apostolus
ait: Ubi Spiritus Domini, ibi libertas (II Cor. III, 17).
Ut per hanc gratiam Christi et Spiritus Christi humanum
liberum arbitrium liberatum, illuminatum
 atque sanatum, dicat gratulans illud Psalmistae: Dominus
illuminatio mea et salus: quem timebo? (Psal.
XXVI, 1.) Qui igitur hanc gratiam libertatis accipere
desiderat, ut ad bene et pie vivendum veraciter liber
fiat, non de suis viribus praesumat, sed illi se fideliter
sanandum corroborandumque committat, de quo
idem Psalmista dicit: Apud Dominum gressus hominis
dirigentur, et viam ejus volet (Psal. XXXVI, 23).
Illum oret atque illi supplicet dicens: Gressus meos
dirige secundum eloquium tuum, et non dominetur me
omnis injustitia (Ps. CXVIII, 133). Et iterum: Domine,
deduc me in via tua, et ingrediar in veritate tua (Ps.
V, 9). Et caetera similia. Haec vobis breviter rescrips
ad ea quae jussistis. Nunc fideliter deprecor et exhortor
 ut in simplicitate et sinceritate verae fidei
fundati, claudatis aures vestras adversus linguam
nequam illius vanissimi et miserrimi hominis, qui
cum sit paratus ad contentionem, et contumax adversus
 veritatem, maluit se infelix, diabolico
inflatus spiritu, a Christi Ecclesia et sacerdotibus
separare, quam sua profana et inaniloquia deserere.