CAPUT VII.  
Septimo capitulo talem definitionem ponit.
1. Liberum arbitrium inter media dona Dei deputandum:
ideoque eo peccari potuisse.
Ubi hoc breviter dicendum, et distinguendum est,
quod iste licet donum Dei dicat esse liberum arbitrium:
tamen naturale illud tantummodo asserit
more Pelagianorum; cum fides Ecclesiae multum
distinguat inter dona naturae et dona gratiae: ut,
quod dedit omnipotens Deus homini naturaliter mentem
rationalem et intellectualem, et in eadem mente
memoriam, intelligentiam, voluntatem; quod dedit
etiam naturaliter corpori humano substantiam, formam,
speciem, incolumitatem, sensum videndi, audiendi,
olfaciendi, gustandi, tangendi, vivificante
 illud anima et sensificante, manifeste sint dona et
munera naturae, quae prima creatione Deus homini
inseruit, et creando naturaliter dedit; quod autem
dat Deus homini fidem, spem, charitatem, pietatem,
bonam voluntatem, boni operis facultatem, et caetera
hujusmodi dona suae gratiae, dona Spiritus sancti,
de quibus Apostolus dicit: Haec autem omnia
operatur unus atque idem spiritus dividens singulis
prout vult (I Cor. XI, 12). De quibus etiam in psalmo
dictum esse exponit, Ascendens in altum captivam
duxit captivitatem, dedit dona hominibus (Eph. IV, 8;
Ps. LXVII, 19); unde et ipsum liberum arbitrium
fides catholica, fides vera inter dona gratiae deputat.
Quia, licet naturaliter illud homini Deus inseruerit,
quando eum creavit utique bonum, et bona voluntate
 praeditum; tamen et tunc indigebat gratia Conditoris,
ut in bono quo creatum fuerat permaneret;
et primi illius peccati merito amissa libertate infirmatum,
vitiatum atque corruptum, et velut quadam
ruina depressum, nullatenus valet assurgere ad illud
aeternum et summum bonum, ad quod homo conditus
est, nisi Dei gratia sanetur, redintegretur, illuminetur
et liberetur: nec potest omnino aliter fieri
liberum, nisi fuerit Dei gratia liberum, per eum qui
dicit: Si vos Filius liberaverit, tunc vere liberi eritis
(Joan. VIII, 36): ut fiat in nobis quod Apostolus
ait: Ubi spiritus Domini, ibi libertas (II Cor. III, 17):
et ideo, sicut diximus, insanus et Pelagianus est
error, si quis liberum arbitrium, quod in Adam periit
 peccando, amisso dono naturae et dono gratiae,
 aliter putat esse liberum, nisi fuerit Christi gratia
liberatum.
Quod autem dicit iste, illud  liberum arbitrium,
 bonum et rectum, et bona voluntate ad superna et
divina erectum, quale in primo homine conditum
fuit, ita ut esset sine ullo peccato, et posset non
peccare si vellet: quod, inquam, tale et tam magnum
bonum non inter summa, sed inter mediocria
Dei dona esse asserit deputandum, multum a veritate
discordat. Quia, sicut diximus, tantum ac tale erat
in illo primo homine liberi arbitrii bonum, quale in
nullo est sanctorum in praesenti vita: in quibus, licet
sit liberum arbitrium jam Christi gratia liberatum
atque sanatum, tamen tanta est illa sanitas, ut,
quandiu mortaliter vivunt, sine peccato esse non
 possint; et cum multum velint atque desiderent non
peccare,  non possint tamen non peccare. Unde et
quotidie indigent supplicare et veraciter dicere Patri
coelesti: Dimitte nobis debita nostra, sicut et nos
dimittimus devitoribus nostris. Non ergo medium, sed
summum donum erat secundum eum modum, quo
tunc homo in paradiso vivebat, liber a peccato, et libertatem
non peccandi habens in propria voluntate
quandiu pie Deo se subjiceret regendum atque juvandum,
licet adhuc esset perficiendum in melius, si
in Dei obedientia permansisset, ut tantam virtutem
acciperet, ut jam peccare non posset. Ut autem tale,
et tam liberum arbitrium in illo primo homine peccare
posset, fecit hoc desertio Dei et praesumptio
sui; dum sub Deo esse negligens, et in sua potestate
 esse volens, amisit donum divinae gratiae, amisit
bonum naturae, et invenit se sub damnatione miseriae.