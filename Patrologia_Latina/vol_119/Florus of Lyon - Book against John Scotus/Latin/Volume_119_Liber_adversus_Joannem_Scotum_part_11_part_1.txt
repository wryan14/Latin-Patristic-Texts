CAPUT VIII. 
Octavo capitulo has definitiones ponit.
1. Interioris hominis substantialem trinitatem in
essentia, et voluntate, et scientia contineri.
2. Nec aliud ei esse et velle, nec aliud velle et scire,
sed haec tria unam naturam, totamque animae naturam
voluntatem esse.
3. Liberam voluntatem esse naturam hominis,
ejusque liberum motum, ac potestatem movendi,
quod sit liberum arbitrium, hoc donum Creatoris.
4. Sicut animale corpus potuit mori, quia adhuc
 non erat perfectum, id est spiritale, ita voluntas libera,
 adhuc animalis merito, quia mortalis, potuit
peccare, quoniam adhuc non erat perfecta, quae utique
perfectio libertatis post mandati custodiam impleretur,
dum ei peccandi voluntas penitus auferretur.
5. Hunc motum nulli animalium praeter hominem
concessum.
6. Sitque talis differentia inter liberum hominis arbitrium,
et ejus substantiam, ut natura in voluntate
rationali, liberum vero arbitrium ejus libertate, sive in
motu liberae naturaliter voluntatis, sive in munere intelligentiae.
7. Quae tria, id est liber, motus, intelligentia, liberum
arbitrium inter se componunt: ut, sicut substantia
in qua est, trina sit: est enim, et vult, et scit: ita
 et illud trinum fiat: liber, motus, intelligens.
Quod ergo dicit, interioris hominis substantialem
trinitatem in essentia et voluntate et scientia contineri,
ex parte ex disputationibus sancti Augustini in libris
de Trinitate sumpsit; ex parte de suo excogitavit.
Dicit enim beatus Augustinus de sancta et summa
Trinitate disputans (lib. IX, cap. 2, et lib. XV, cap. 7),
et de mente hominis ubi ad imaginem et similitudinem
Dei conditus est, similitudinem ad Deum trahens,
ut per illam imaginem trinitatis quae est in
mente hominis sublevaret nos ad contemplandum
utcunque Trinitatem quae Deus est. Dicit, inquam,
haec tria, id est esse, nosse, et velle, ita in mente
hominis inveniri, ut et distincte tria sint, et substantia
 unum sint; videlicet quando mens, quae naturaliter
est, naturaliter novit se et naturaliter vult, id est
diligit se, nec ad aliud tunc refertur ejus notitia et
voluntas nisi ad seipsam. Tunc enim licet distincte
intelligantur haec tria esse in mente, id est esse
et nosse se, et velle se, tamen et ipsum esse
natura, id est essentia mentis est, et omnino
naturaliter novit se, et naturaliter vult se; et tota
est, et sicut tota habet esse, sic etiam tota se novit,
sic tota se vult et diligit. Et ideo tunc quanta est
essentia ejus, tanta est et notitia ejus et voluntas
ejus. Et ex hac comparatione admonet beatus doctor,
ut ex similitudine mentis nostrae exsurgamus
ad contemplandam veram Trinitatem quae Deus est:
ut sicut haec tria, id est esse, nosse se, et velle se,
 ita inveniuntur in mente hominis, ut et proprie singula
discernantur, et tamen substantialiter et naturaliter
unum sint. Et quanta est ipsa mens, tanta
tunc sit et notitia sui et dilectio sui, quia tota se novit,
tota se diligit: ita ex hac imagine et similitudine
Dei sublevemus intellectum ad ipsam Trinitatem
Domini, et agnoscamus in ipsa beata et summa
Trinitate, distincte et proprie tria esse, id est Patrem,
et Filium, et Spiritum sanctum, et haec tria
essentialiter et naturaliter unum esse, et aequalia
esse, ut quantus est ibi Pater, tantus agnoscatur esse
et Filius, tantus et Spiritus sanctus. Sicque, velut
per speculum et in aenigmate mentis nostrae discamus
intelligere sanctam Trinitatem, distinctam personis,
 unitam substantia, aequalem natura atque potentia.]
Iste vero cum haec legisset, tam utiliter et salubriter
ad illuminationem nostrae fidei dicta, non est
contentus moderamine et pietate sancti doctoris, ne
terminos ab eo praefixos excederet: sed addidit de suo
quod haec tria quae in mente hominis contemplantur,
Trinitas sit substantialis: cum Trinitas substantialis
et substantiva, id est quae substantialiter in personis
consistat, nullatenus inveniri possit, nisi unius
Dei. Unde et idem doctor, ne quis erret in talibus
sollicite admonet, et docet in eisdem libris, quod
non homo sit haec tria, sed hominis vel in homine
sint haec tria. Cum e contrario in sancta Trinitate
illa tria quae distincte ibi agnoscuntur, nullatenus
 dici debeant aut possint in uno Deo esse, sed vere
unus Deus esse. Neque enim Trinitatem dicimus
esse in Deo, sed ipsam Trinitatem Deum: sic enim
ipse sanctus doctor dicit (lib. XV de Trinit., cap. 6):
 Habet illa tria in mente,
vel mentem: ac per hoc illa tria non homo sunt, sed
hominis sunt, vel in homine sunt. Detracto etiam
corpore, si sola anima cogitetur aliquid, ejus mens
est tanquam caput ejus, vel oculus, vel facies, sed
 non haec ut corpora cogitanda sunt. Non igitur anima,
sed quod excellit in anima, mens vocatur:
nunquid autem possumus dicere Trinitatem sic esse
in Deo, ut aliquid Dei sit, nec ipsa sit Deus?
Iste vero postquam non recte substantialem Trinitatem
in mentis essentia et voluntate et scientia
contineri dixit, addit adhuc aliud pejus, dicens de
ipsa hominis mente: Nec aliud ei esse et velle, nec
aliud velle et scire; totamque animae naturam voluntatem
esse; sed haec tria unam naturam. Cum e contrario
firmissime fides teneat nullam creaturam esse,
id est nec angelicam, nec humanam, quae ita sit
simplicis naturae, vel essentiae, ut quod est ei esse,
hoc sit intelligere, quia videlicet potest esse et non
intelligere. Nec quod est ei esse, hoc est velle, quia
 potest esse et non velle. Nec hoc illi est esse quod
nosse, quia potest esse et non nosse. Nec hoc illi est
esse quod diligere, quia potest esse et non diligere.
Solius autem divinae naturae est summa illa et ineffabilis
simplicitas, ut quod est ei esse, hoc ei sit
quidquid veraciter dicitur esse. Verbi gratia, quod
est ei esse, hoc est intelligere, quia non est in illo
aliud essentia et aliud intelligentia: sed quod est
essentia, hoc intelligentia; et quod intelligentia,
hoc essentia. Similiter non est illi aliud esse et
aliud sapientem esse, quia non est in illo aliud essentia
et aliud sapientia: sed quod essentia, hoc
sapientia, et quod sapientia, hoc essentia. De qua
re idem beatus doctor ita loquitur, dicens:
 
Et post aliqua: 
Item cum de solo Filio loqueretur, ita ait de illo:

Cum ergo haec ita sint, quomodo iste ausus est
dicere de creatura humanae mentis: Nec aliud est ei
esse et velle, nec aliud velle et scire, sed haec tria
unam naturam totamque animae naturam voluntatem
esse? Cum e contrario sanctus doctor quem sibi sequi
videtur, et cujus cautelam atque moderationem
sua levitate atque vanitate nimis impudenter transcendere
praesumit, inter illa tria quae in mente humana
velut quaedam similitudo Trinitatis inveniuntur,
id est esse, nosse, diligere, tantam distantiam
esse ostendat, ut sic de his dicat (de Trin. l. X, c. 11,
12):  Ecce, secundum veritatem
quam sanctus vir docet, in ipsa hominis mente
quanta est distantia et diversitas: inter haec tria,
quae naturaliter in illa et illius sunt; id est inter memoriam
sui et intelligentiam sui et dilectionem sui,
 dum per solam memoriam sui meminit, per solam
intelligentiam se intelligit, per solam dilectionem se
diligit: aliud ergo ibi potest memoria, aliud intelligentia,
aliud dilectio: nec quod potest memoria,
hoc potest intelligentia, nec quod potest intelligentia
hoc memoria: nec quod potest memoria et intelligentia,
hoc voluntas. Et si mentis essentia distincte
consideretur, quod potest substantialiter in his tribus,
absque illis utique non possit. Iste autem e
contrario dicit, menti non aliud esse et aliud velle;
nec aliud velle et aliud scire. Quod si recipiatur,
quid aliud ista et nova, inaudita praesumptione, asseritur,
nisi, ut Deus simplicis est naturae, ita et mens
humana simplicis naturae esse credatur? Si enim
quod est humanae menti esse, hoc est velle, manifeste
 non est ibi aliud essentia, et aliud voluntas;
sed ipsa essentia voluntas, et ipsa voluntas essentia.
Item, si humanae menti non est aliud velle et aliud
scire, ergo non est ibi aliud voluntas et aliud essentia;
sed ipsa voluntas scientia, et ipsa scientia voluntas.
Ex hac incredibili ratione sequitur ut dicatur,
sicut et iste dicit, quod ipsa mens sicut tota
est essentia, sic tota sit voluntas, tota scientia. Et
sicut de Deo verissime creditur ut de ipso solo
veraciter dicatur quia quod habet, hoc est; habet
enim justitiam, sed ipse justitia est; habet sapientiam,
sed ipse sapientia est; habet bonitatem, sed
ipse bonitas est; sequitur, inquam, ut et de humana
mente similiter dicatur: quia quod habet, hoc est:
videlicet quia habet voluntatem, sed ipsa est voluntas;
 habet scientiam, sed ipsa est scientia; ita ut,
sicut de Deo credimus, non sit illi aliud esse et
aliud habere.
  Ecce ergo isto auctore, imo deceptore, contra
omnem fidei veritatem, contra Scripturae sanctae
auctoritatem, contra paternorum dogmatum sinceritatem,
imo contra omnem divinam humanamque
rationem, inventa est creatura, id est mens humana,
quae sit naturae simplicis, ac per hoc incommutabilis,
sicut Deus naturae simplicis et incommutabilis, est.
Cum e contrario veritas clamet, et ipse sanctus Augustinus,
sicut supra ostendimus, manifeste affirmet
quia omnis creatura multiplex, nullo autem modo
vere simplex; et iterum dicat: nihil mutabile simplex,
omnis autem creatura mutabilis. Eligat ergo iste
 alterum de duobus: si mentis natura, sicut asserere
conatur, natura simplex est mutabilis non est, quia,
sicut ipse doctor dicit, et verissime dicit, nihil mutabile
simplex; si autem ipsa mentis natura, sicut
omnis creatura vere mutabilis est, simplex non est.
Absit igitur ut beatus Augustinus, qui omnem creaturam
affirmat esse mutabilem et multiplicem, nec
 ullo modo simplicem, talia senserit vel scripserit de
natura mentis humanae, ut eam non tantum similem,
sed etiam aequalem Deo esse assereret, si eam immutabilis
et simplicis naturae esse dixisset! Legat
qui voluerit et valuerit diligentissime, et attentissime
perscrutetur dicta illius de hac re in libris de
Trinitate, et inveniet eum dixisse illa tria quae in
mente hominis reperiuntur, de quibus saepe dictum
est, propter unitatem substantiae mentis cui insunt,
unum esse, et unam mentem esse, unamque substantiam;
inveniet eum dixisse, quia haec menti substantialiter
insunt, et mentem esse substantiam, et notitiam
sui substantiam, et voluntatem sui substantiam.
Item inveniet eum dixisse quod mens tota se novit,
tota se vult, vel diligit; nusquam tamen illic eum
 dixisse inveniet ipsam mentem esse notitiam, ipsam
mentem esse voluntatem: cum superius jam ex
ejusdem verbis ostensum sit, aliud ibi esse notitiam,
per quam solum se mens novit, et aliud voluntatem,
per quam solum se mens diligit. Cur itaque, cum
tota se novit mens, non dixit ipsam mentem esse
notitiam? Et cum tota se vult, non dixit ipsam mentem
esse voluntatem? nisi quia mens ipsa creatura
est, et simplex non est; et aliud est illi esse, aliud
nosse, aliud velle. Sed si aliquis, vel iste qui hoc
dixit, opponat: quomodo ergo haec tria unum, una
mens, una substantia, si est ibi aliud, et aliud, agnoscat
haec tria et substantialiter unum posse dici,
quia una, et in una substantia sunt. Et potentialiter
aliud, et aliud, quia, sicut ipse doctor ostendit, aliud
 in ipsa mente potest memoria, aliud intelligentia, aliud
voluntas. Cum e contrario in divina Trinitate possimus
dicere alius, et alius, et alius; sed nullo modo dicere
possimus aliud, et aliud, et aliud, propter summae simplicem
naturae unitatem. Ibi ergo summa simplicitas,
ubi nunquam inveniri potest aliud, et aliud.
Invenitur quidam antiquus disputator, cum de incorporea
animae tractaret natura, inter caetera ita de
ea dixisse: Et cum vult anima, si tota vult, tota
voluntas est, ubi utique circumspecte et cautissime
sic asseruit ipsam animam secundum quemdam modum
aliquoties totam dici posse voluntatem, cum
scilicet tota vult, quia manifeste non extra se, sed
in se, et apud se vult, ut nullo modo eam absolute
definierit esse voluntatem, sed suspense posuerit ac
 dixerit, si tota vult, tota voluntas est: unde indubitanter
intelligendum est, imo unicuique in seipso
naturaliter agnoscendum, quia si tota non vult, tota
voluntas non est. Potest namque unum atque idem
ex parte velle, et ex parte non velle potest idipsum,
quod tota vult, penitus non velle. Et ideo juxta hujusmodi
voluntatis mutabilem et variabilem motum,
non est dicenda absolute ac definitive animae natura
tota esse voluntas: quia procul dubio hoc non est,
nec cum ex parte vult, vel cum omnino id quod voluerat
non vult, habens semper in se naturaliter
velle: ita tamen ut, manente semper sui natura atque
substantia, id ipsum velle secundum ea quae appetit
sive respuit, vel maneat eodem modo, vel mutetur
 aut pereat. Cesset itaque iste dicere totam animae naturam
esse voluntatem, id est ipsam animam voluntatem
esse. Quia non est naturae simplicis, ut Deus,
ut quod illi est esse, hoc sit velle, nec aliud sit illi
esse, aliud habere voluntatem.
Quae cum ita sint, abigatur ab auribus fidelium
tam impium et profanum commentum; meminerint
qui talem doctorem mirantur et libenter audiunt,
se esse Christianos; meminerint se fidem
catholicam, fidem veram sentiendi de Deo integram
sibi inviolatamque servandam; meminerint depositum
paternae doctrinae fidelissime custodiendum: et impias
vocum praesumptiones omni pietatis intentione
vitandas: sicut Apostolus vehementissime commendat,
dicens: O Timothee, depositum custodi, devitans
 profanas vocum novitates, et oppositiones pseudonymae,
id est falsi nominis scientiae; quam quidam promittentes
circa fidem exciderunt, vel circa fidem naufragaverunt
(I Tim. VI, 20, 21). Discamus non habere aures
prurientes, id est avidas, et appetentes inanium
et anilium fabularum. De quo malo Apostolus dicit:
Erit enim tempus cum sanam doctrinam non sustinebunt:
sed ad sua desideria coacervabunt sibi magistros
prurientes auribus: et a veritate quidem auditum
avertent, ad fabulas autem convertentur (II Tim.
IV, 3, 4). Quid enim restat talia dicentibus vel recipientibus,
id est humanam mentem ita Deo
exaequari ut, sicut Deus, ita etiam ista simplicis sit
naturae: nisi ut, sicut pessimi antiqui haeretici
dixerunt, ejusdem naturae esse blasphement Deum et
 animam.
Post haec dicit iste: Liberam voluntatem esse naturam
hominis, ejusque liberam motum, ac potestatem
movendi; quod sit liberum arbitrium hoc donum Creatoris.
Nos autem, ut jam diximus, et ut ipsa rei veritas
evidenter ostendit, non dicimus hominem esse
voluntatem, sed hominis esse voluntatem; quia videlicet
aliud est ei esse, aliud velle; et ideo non homo
voluntas, sed hominis est voluntas. Ostendit
tamen iste quod Pelagiano errore, secundum naturam
tantum hominis liberum arbitrium esse sentiat,
et donum esse naturae, non donum gratiae, id est
voluntatis humanae, ut ipse dicit, liberum motum,
ac potestatem movendi. Per quod manifeste ostendit
ita se sentire quod voluntas humana non solum
 liberum naturaliter motum habeat, ut moveatur ad
appetendum bonum vel malum, sed etiam liberam
potestatem qua faciat ipsum bonum vel malum;
sed e contrario fides catholica tenet, contra omnes
hujuscemodi errores, quod liberum arbitrium, etsi
fuit in homine naturaliter rectum et integrum ante
peccatum, tamen peccati merito depravatum, imo
amissum, nullum habeat motum, id est appetitum
bonae voluntatis, nec potestatem ipsius bonae voluntatis
implendae, nisi per occultam gratiam, donante
et inspirante illo de quo Apostolus verissime dicit:
Deus est enim, qui operatur in nobis, et velle, et perficere
pro bona voluntate (Phil. II, 13). Habet namque,
ut jam diximus, naturaliter a Creatore insitum
 ut possit velle, ut possit etiam posse quod bonum
est; ut autem hoc velit, ut hoc possit non habet ex
se, sed ex illo tantum qui operatur in cordibus fidelium
et velle et perficere pro bona voluntate. Inde
est illa ecclesiastica et fidelissima definitio, quam
beatus papa Coelestinus ponit in Decretis suis dicens
(Coelest., Epist. ad Gall. episc. 819): 
Et iterum (Ibid., 8):  Ex qua apostolica et ecclesiastica
 definitione certissime ostenditur nihil
posse in homine liberum arbitrium ad appetendum
vel peragendum bonum, nisi fuerit Christi gratia liberatum.
Est tamen liberum ad malum, quia, cum
peccat, non aliqua necessitate cogitur, sed voluntate
propria depravatur.
Addit deinde iste et dicit: Sicut animale corpus
potuit mori, quia adhuc non erat perfectum, id est
spirituale, ita voluntas, libera adhuc animalis merito,
quia mortalis potuit peccare, quoniam adhuc non erat
perfecta, quae utique perfectio libertatis post mandati
custodiam impleretur, dum ei peccandi voluntas auferretur;
ubi quid aliud dicendum de corpore animali
et spirituali, nisi quod Apostolus docet dicens: Si
est corpus animale, et est spirituale, sicut scriptum
 est: factus est primus homo Adam in animam viventem:
novissimus autem in spiritum vivificantem (I
Cor. XV, 44, 45). Et supra, cum de resurrectione
mortuorum loqueretur, ait: Seminatur corpus animale,
surget corpus spirituale (Ibid., 44). In quibus
verbis quomodo distinguendum est corpus animale et
corpus spirituale, nisi quod corpus animale per animam
tantummodo mortaliter et corruptibiliter vivificatur?
Quale erat corpus Adae etiam ante peccatum;
quia, etsi necdum erat morti et corruptioni destinatum,
poterat tamen peccati merito corrumpi et
mori: sicut utique et in illo factum est et in universa
ejus progenie fit, justo illius judicio atque vindicta
qui ait: Donec revertaris in terram unde sumptus
es, quia pulvis es, et in pulverem reverteris. Spirituale
 vero corpus dicitur, non quod corpus esse
desistat, et spiritus fiat: quia licet spirituale, vere
tamen corpus ab Apostolo appellatur; sed tunc corpus
spirituale erit quando per spiritum immortaliter,
et incorruptibiliter vivificabitur; Quale et in se
exhibuit novissimus Adam, id est Dominus Jesus
Christus in resurrectione, per quam utique mortale
corpus quod susceperat, in immortalitatem et incorruptionem
transtulit, et in sanctis suis per eamdem
incorruptionis gratiam in novissimo die exhibebit.
Cum etiam in ipsis, juxta eumdem Apostolum:
Corruptibile hoc induerit incorruptelam, et
mortale hoc induerit immortalitatem, ut absorbeatur
quod est mortale a vita; et impleatur, sicut ipse dicit,
 sermo qui scriptus est: Absorpta est mors a victoria
(Ibid., 53, 54); ut corpus quod nunc animale
seminatur in morte, tunc resurgat spirituale (Ibid.,
44), nullo jam alimento sustentandum, nulla molestia
corrumpendum, nulla morte dissolvendum, sed
solo spiritu aeterna immortalitate vivificandum. Quale
erat etiam futurum corpus Adae nulla intercedente
morte, Deo ejus obedientiam remunerante, si non
peccasset.
Itaque verum quidem est quod adhuc animale esset
corpus Adae, nec in illam immortalitatem commutatum,
quae ei fuerat danda, si pie obediens Deo
permansisset: ita ut et si non peccasset, posset non
mori, et si peccasset, posset mori; manifestum est
 eum ideo mori potuisse, quia necdum fuerat immortalitate
donatus. Quod autem in illo homine adhuc
animalis esset voluntas, id est secundum animae humanae
appetitum, et non secundum spiritum Dei
vivens sive intelligens, ut nondum esset in interiori
homine, id est in spiritu mentis suae spiritalis, sed
adhuc animalis, id est animaliter, non spiritaliter
sentiens; de qualibus dicit Apostolus: Animalis
autem homo non percipit ea quae sunt spiritus Dei
(I Cor. II, 14): Non ita ostendit Apostolus, qui sacramentum
illud magnum quod futurum erat in Christo
et in Ecclesia, ab ipso dicit esse prophetatum,
quando divino utique repletus Spiritu ait: Propter
hoc relinquet homo patrem suum et matrem suam, et
adhaerebit uxori suae, et erunt duo in carne una
 (Eph. V, 31). Quibus verbis Apostolus exponendo
subjunxit; Sacramentum hoc magnum est: Ego autem
dico in Christo et in Ecclesia (Ibid., 32): Quomodo
ergo non spiritalis erat voluntas ejus ad recte
vivendum, spiritu adjuta, et illuminata, quae erat
etiam prophetali gratia sublimata; potuit tamen
peccare etiam spiritualis voluntas in deterius lapsa;
sicut ostendit idem Apostolus etiam spiritales posse
tentari, id est tentatione peccati aliqua superari, ubi
ait: Fratres, et si praeoccupatus fuerit homo in aliquo
delicto, vos qui spirituales estis, hujusmodi instruite
in spiritu lenitatis, considerans teipsum,
ne et tu tenteris (Gal. VI, 1). Sic ergo voluntas
illius hominis etiam spiritualis poterat tentari,
poterat tentatione superari; et, si pervenisset
 obediendo ad illam plenitudinem beatitudinis
ubi jam peccare non posset, non ab eo peccandi voluntas
auferretur, ut iste dicit, quae in eo nulla erat,
sed ipsa bona voluntas, quae illi inerat, tanta felicitate
perficeretur, ut ad malum mutari non posset. Triplex
enim status humanae voluntatis fideliter intelligi potest,
videlicet quod primus ille homo ita bonae voluntatis
conditus est, ut, si vellet, posset non peccare.
Nunc autem etiam sancti homines, quia ex
vitiata illius propagatione nascuntur, quamvis velint,
non possint non peccare. Unde et quotidie veraciter
Deo dicunt: Dimitte nobis debita nostra (Matth. VI, 12).
In illa autem beatitudine quae eis donanda est, tanta
virtute solidandi sunt, ut jam non possint peccare,
 sicut tanta incorruptionis gratia induendi, ut nunquam
possint mori.
Mirum est autem cur iste subjungere voluerit et
dicere: Hunc motum, id est liberi arbitrii, nulli animalium,
praeter hominem, concessum cum omnibus
manifestum sit, quod ubi nulla rationalis natura est,
sicut in omnibus brutis, et irrationalibus jumentis,
nulla rationalis voluntas esse possit ad appetenda
bona vel mala: sed ad omnia quae agunt solo naturali
bruto et insensato appetitu ducantur. Unde et
quaecunque ab eis fiunt, quantum ad ea pertinet,
nec bona dici possunt nec mala, nec vitia
nec virtutes. nisi forte ideo sibi quodam modo
comparavit humani arbitrii motum, et brutorum
animantium appetitum, quod, sicut ille irrationalis
 appetitus solo naturae incitamento agitur, ita et iste
humani arbitrii motus solo naturae suae instinctu ad
quod voluerit ducatur. Quod quam sit contrarium
veritati supra jam saepius demonstratum est.
Et in tantum disputator iste auditorum sensibus et
auribus abuti praesumpsit, ut auderet, velut quidam
fabricator et figulus mendaciorum, novam liberi
arbitrii definitionem velut luteam et lutulentam fingere,
et quasi magnum aliquid intuentium oculis
proponere. Subjunxit enim posthaec et ait: Sitque
talis differentia inter liberum hominis arbitrium et
ejus substantiam, ut natura ejus sit in voluntate rationali:
liberum vero arbitrium in ejus libertate sive in
motu liberae naturaliter voluntatis, sive in munere intelligentiae.
 Ecce quale liberum arbitrium docet:
 utique Pelagianum, non Christianum! cujus scilicet
natura sit rationalis voluntas, effectus vero in sua
naturali  voluntatis libertate consistat; et ex sola,
vel in sola naturali voluntate habeat libertatem, et
motum, et intelligentiae munus. Nos autem, secundum
veritatem fidei, ita  liberum arbitrium in homine
agnoscimus, ut, licet menti rationali naturaliter
sit a Deo insitum, et bonum, ac rectum prima
conditione collatum; tamen peccati merito depravatum,
et naturali virtute spoliatum, nullam possit
habere ad verum bonum libertatem, nullum bonae
voluntatis motum, nullum intelligentiae lumen, nisi
 illius gratia fuerit instauratum, qui ait: Si vos Filius
liberaverit, tunc vere liberi eritis (Joan. VIII, 36); et
qui sua inspiratione monet, quorum voluerit corda
ad fidem, sicut propheta dicit: Et movebo omnes gentes,
et veniet Desideratus cunctis gentibus (Agg. II,
8): Et cui quotidie supplicantes dicimus: Da mihi
intellectum, et discam mandata tua (Ps. CXVIII, 73).
Et iterum: Intellectum da mihi, et vivam (Ib., 144).
De quo etiam intellectu largitori gratias agentes dicimus:
Benedicam Domino, qui tribuit mihi intellectum
(Ps. XV, 7). Hoc namque est vere liberum arbitrium:
non, juxta istum Pelagiani erroris assertorem, munus
naturae, sed munus gratiae; et liberum, quia Christi
gratia liberatum.
Iste vero cum nominasset illa tria, id est arbitrii
 libertatem, motum, intelligentiam, quae omnia in sola
naturae vi constare affirmat, producit adhuc ejusdem
liberi arbitrii, quod ipse confingit, velut novam
quamdam effigiem ex tribus partibus sive membris
compactam, et dicit: Quae tria, id est liber, motus,
intelligentia, liberum arbitrium inter se componunt:
ut, sicut substantia in qua est, trina sit: Est enim et
vult, et scit; ita et illud trinum fiat, id est liber, motus,
intelligens. Quae omnia utique idcirco dicit, ut in
his solis, id est in ipsa natura, et his quae insunt
ipsi naturae, liberum arbitrium constare contendat,
videlicet ut, sicut menti humanae naturaliter tria
quaedam insunt, id est esse, velle, scire, cum haec
duo, id est voluntas, et scientia tantummodo sui, et
non alterius rei intelligitur, ita etiam liberum arbitrium
 ex ipsa mente procedens, et in ipsa consistens,
non aliunde sed ex illa habeat libertatem, motum,
intelligentiam; ut sit homini naturaliter per hujuscemodi
arbitrium, liber, motus, intelligens. Nec
dicit mentem humanam tria illa in se habere, sed
naturae simplicis trinam esse. Et eodem modo etiam
liberum arbitrium esse trinum, quis unquam audivit
tam contentiosam erroris impietatem? Qua ita laborat
includere, et velut quibusdam terminis communire
liberum arbitrium, ut omnino illud in sola humanae
naturae virtute concludat, et ab eo penitus
Dei gratiam excludat. Quid ergo ei respondendum
 est, cui jam de hac re superius tam multa responsa
sunt? Nisi ut si Christianus vel esse vel videri cupit,
abjiciat hunc insanum, mortiferum errorem, quem
quanto subtilius sibi sequi, et asserere videtur, tanto
infelicius a diabolo includitur et excaecatur; et, abjectis
humanarum adinventionum falsis et fallacibus
argumentis, totum se Scripturae sanctae veritati, et
Ecclesiasticorum Patrum auctoritati, et fidei simplicitati
humiliter submittat; ne, dum libertatem suam
sibi committit, et a Christo alienat, vere a Christo
alienari mereatur. Maledictus enim homo qui confidit
in homine, et ponit carnem brachium suum, et
a Domino recedit cor ejus (Jer. XVII, 5). Benedictus
autem vir qui confidit in Domino, et erit Dominus fiducia
ejus (Ibid., 7).