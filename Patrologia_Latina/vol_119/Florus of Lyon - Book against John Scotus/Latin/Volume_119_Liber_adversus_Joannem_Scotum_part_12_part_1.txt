CAPUT IX.  
  Nono capitulo has definitiones ponit:
1. Praescientiam et praedestinationem similitudine
rerum temporalium ad Deum transferri.
2. Et omnem praedestinationem praescientiam esse
Si ergo ex usu rerum temporalium, quae trium
temporum diversitate variantur, id est praeteriti,
praesentis et futuri, magis ad temporalia pertinent,
ubi tam multa futura exspectantur: quia videlicet
praescientia et praedestinatio proprie rerum est futurarum:
apud Deum vero sicut nihil est praeteritum,
ita etiam nihil futurum, in cujus aeterna scientia
aeternaliter omnia praesentia sunt. Et idcirco haec
duo magis translative, quam proprie ad Deum dicuntur;
quomodo iste superius tam frequenter definivit
 praescientiam et praedestinationem non solum Dei,
et in Deo esse (quod etiam nos fatemur), sed etiam
ipsam substantiam et essentiam Dei esse? Quapropter
si ipse in sua disputatione tam contrarius sibi
est, ut quod prius affirmat, postea destruat, quid
necesse est, ut nos ejus vanitatem evacuemus, qui
tam apte se ipsum evacuat? Si autem aliqua regula
sophisticae disputationis, quam ipse solam sequitur,
talis est, ut licite apud saecularem sapientiam quod
uno loco affirmatur, altero subvertatur, quis non
videat quam sit contemnenda et penitus abjicienda,
ubi nulla est firmitas veritatis, et tam impudens, tam
procax, tam petulans libertas est falsitatis.
Quod vero ait: Omnem praedestinationem praescientiam
 esse, ex parte verum est quidem: Quia omnis
praedestinatio futurorum non sine praescientia sit, per
quam ipsa futura praesciuntur. Sed si hoc ideo dictum
est, quia si nihil amplius agat praedestinatio in
 rebus, vel de rebus futuris quam praescientia, manifestissime
falsum est: Quia praescientia ipsae res futurae
tantummodo praesciuntur; praedestinatione vero
etiam statuuntur, praefiniuntur et decernuntur. Et
ideo praedestinatio impiorum ad supplicium aeternum
non tantummodo praescivit, sed etiam justo et aeterno
judicio statuit ac praefinivit quid essent passuri.