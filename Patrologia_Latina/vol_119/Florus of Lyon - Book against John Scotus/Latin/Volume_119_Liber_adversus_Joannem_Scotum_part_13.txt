CAPUT X. 
Decimo capitulo quatuor definitiones ponit hoc
modo:
1. Deum praescire aut praedestinare peccata, vel
mortem vel poenas hominum vel angelorum a contrario
intelligendum sit.
2. Omne malum peccatum, et poenam ejus esse: et
 haec nihil esse .
3. Peccatum, ejusque consequentias in morte atque
miseria constitutas, non aliud esse quam integrae vitae
beataeque corruptiones, ita ut singula singulis opponantur.
Integritati quidem peccatum, vitae mors,
beatitudini miseria. Illa sunt, haec penitus non sunt.
4. Omnem perversae voluntatis defectum vel privationem
vel peccatum, finisque ipsius mors miseriaque
suppliciorum aeternorum omnino nihil esse; ac
per hoc nec praesciri, nec praedestinari.
Ecce ad quid perducta est ista diabolica disputatio,
ut homo qui vult videri Christianus, paganis
et diabolicis argumentationibus omnem fidem praescientiae
et praedestinationis divinae, qua impios praescivit
et praedestinavit esse damnandos, quantum in
 se est, subvertat et destruat, non solum justum Dei
judicium, et aeternum atque incommutabile ejus consilium
in eorum damnatione evacuans; sed etiam
peccatum, et omnem poenam ac damnationem quae
peccatum consecuta sunt, nihil esse contendens. Ac
per hoc, quia nihil sint, nec praesciri a Deo, nec
praedestinari potuisse. Ita ut ubicunque in Scripturis
sanctis, sive in dogmatibus Patrum talia praescisse
et praedestinasse legitur, a contrario accipi debeat,
id est ut omnino ea nec praescisse nec praedestinasse
intelligatur. Quod quid est aliud dicere, quam aperte
insanire? Quis enim unquam fidelium vel sentire vel
dicere praesumpsit quia quod dixit veritas, non est
veritas; quod docuit fides, falsum est; quod omnes
credunt fideles, nihil est. Certe iste propterea haec,
 id est peccatum et omnem poenam, ac miseriam, et
calamitatem, vel temporalem vel aeternam nihil esse
contendit, quia non habent essentiam in semetipsis
existendi vel subsistendi, sicut videmus habere substantiam
 existendi vel subsistendi terram, aquas et
ignes, herbas et arbores et quaecunque ejusmodi
sunt, sicut etiam novimus et credimus substantiam
existendi et subsistendi habere animas hominum, et
spiritus angelorum bonorum sive malignorum. Et
propterea affirmat diabolicae praesumptionis audacia,
Deum solas rerum substantias et scire et praescire
et praedestinare potuisse; ea vero quae ipsis substantiis
contraria et poenalia sunt, quia existendi
substantiam non habent, nullatenus a Deo praesciri
vel praedestinari; ac per hoc nec sciri potuisse.
Ergo nec peccatum primi hominis praescivit, quia
peccatum substantiam existendi non habet; nec poenam
peccati praescivit, id est mortem, miseriam, supplicium
sempiternum: quia haec similiter in seipsis
 substantialiter non existunt. Et ubi est quod fides
firmissime et immobiliter tenet: Omnipotentem
Deum verissime praescium esse futurorum omnium:
ubi est quod per prophetas suos, in Scripturis sanctis,
tot peccata hominum, tot poenas, et clades et miserias
peccatorum spiritu suo venturas praedicit? Ubi
etiam quod ipse unigenitus Dei Filius, qui est Veritas
aeterna, tot persecutiones Ecclesiae suae, tot bellorum
commotiones, et laborum ac terrorum pressuras,
terraemotus etiam et pestilentias, et fames
utique praesciendo praenuntiat, et ut patientissime
a suis tolerentur monet? cur tam apertum mendacium,
imo tam inauditam et impiam blasphemiam
iste impius proferre ausus est, contra totius sanctae
Ecclesiae fidem, contra Scripturarum coelestium veritatem,
 contra omnipotentem Dei majestatem ore
sacrilego et verbis impiis obstrependo? Quid est
autem quod in tantum consilium et deceptionem
diaboli imitari et adjuvare conatur, ut ea quae verissime
et certissime impios passuros Deus praenuntiat
et comminatur, id est aeterna supplicia, iste labiis
iniquis et lingua dolosa velut peccatoribus blandiendo
affirmet nihil esse; sicut serpens in initio, ut
terrorem mortis, quam Deus comminatus fuerat, a
corde hominis excluderet, et ad peccandi delectationem
provocaret: nequaquam, ait, morte moriemini
(Gen. III, 4); ita namque et iste, serpentis imitator,
dicendo quod tormenta aeterna, quae Deus peccatoribus
denuntiat, nihil sunt, quid aliud agit, quam
ut terrorem salubrem a cordibus audientium tollat,
 eosque ad peccandum infrenes et praecipites
reddat.
Et ideo constantissima et immobili fide tenendum
omnipotentem Deum omnia futura praescire, id est
bona et mala, nec solum naturas omnium rerum, antequam
eas crearet, praescisse; sed etiam quaecunque
ipsis naturis possunt esse contraria, et poenalia similiter
praescisse. Non quia substantialiter existunt, sed
quia substantiis ab eo conditis poenaliter nocent.
Hanc enim fidem Scriptura confirmat dicens: Deus
aeterne, qui absconditorum es cognitor, qui nosti omnia
antequam fiant (Dan. XIII, 42). Et ipse Dominus
in Evangelio de his fideles suos terret, dicens:
Ostendam vobis quem timeatis: Timete eum qui, postquam
 occiderit, habet potestatem mittere in gehennam;
ita dico vobis, hunc timete (Luc. XII, 5). Iste autem
e contrario dicit omnes poenas suppliciorum aeternalium,
tam hominum quam angelorum malorum, quae
illis comminata et praeparata sunt, omnino nihil esse.
Si autem poenae aeternae malignorum angelorum et
hominum pessimorum praedestinatae non sunt, quid est
quod ipse justus judex et damnator ipsorum in illo judicio
se dicturum praedixit: Ite, maledicti, in ignem
aeternum, qui paratus est diabolo et angelis ejus? (Matth.
XXV, 41.) Si paratus utique, et praedestinatus, an angelis
damnatis et damnandis est praedestinatus; impiis
autem, qui eodem aeterno igni pariter puniendi sunt,
non est paratus nec praedestinatus? Sed praedestinatas
impiis poenas et supplicia sempiterna etiam beatum
 Enoch, patriarcham antiquissimum (qui ambulavit
cum Deo, et non comparuit, quia tulit eum
Dominus), ante diluvium prophetasse, beatus Judas
apostolus, loquens de impiissimis haereticis qui ipsis
temporibus apostolorum impugnare coeperunt
Ecclesiam Dei, ita testatur dicens: Prophetavit autem
et de his septimus ad Adam Enoch dicens: Ecce
venit Dominus in sanctis millibus suis facere judicium
contra omnes, et arguere omnes impios de omnibus
operibus impietatis eorum, quibus impie egerunt, et
de omnibus duris, quae locuti sunt contra eum peccatores
impii (Jud. l4, 15). Hoc judicium damnationis
impiorum et iniquorum et blasphemantium hominum
ab initio mundi tam mirabiliter praedictum,
et in finem mundi verissime implendum etiam beatus
 Petrus apostolus his verbis denuntiat, dicens:
Fuerunt vero et pseudoprophetae in populo, sicut et
in vobis erunt magistri mendaces, qui introducent
sectas perditionis, et eum qui emit eos Dominum negant,
superducentes sibi celerem perditionem (II Petr.
II, 1). De quibus et paulo post adjungit: Quibus
judicium jam olim non cessat, et perditio eorum non
dormitat (Ibid., 3). Si ergo quaerimus istius judicii
aeternam apud Deum praedestinationem, audiamus
vigilanter quod ait: Quibus jam olim judicium
non cessat, id est, non nunc primum judicantur;
nec tunc primum quando de corpore exient ad supplicium
sempiternum. Sed hoc judicium damnationis
eorum jam olim est decretum, jam olim ex aeternitate
praedestinatum; et jam olim eis praeparari non
 cessat. Si autem quaerimus quae poena illis inferatur
tali judicio, et perditio, inquit, eorum non dormitat,
item de eisdem impiis et blasphematoribus idem apostolus
dicit: Hi sunt fontes sine aqua, et nebulae turbinibus
exagitatae, quibus caligo tenebrarum reservatur
(II Petr. II, 17): Quomodo eis reservatur, nisi quia
ipsis ab initio est praeparata, et in fine reddenda?
Quod eisdem pene verbis beatus Judas apostolus attestatur
dicens: Hi sunt nubes sine aqua, quae a ventis
circumferuntur: arbores autumnales, bis mortuae,
eradicatae: fluctus feri maris despumantes suas
confusiones; sidera errantia, quibus procella tenebrarum
in aeternum servata est (Jud. 12, 13).
Contra haec tam horrenda, tam terribilia, quae
 omnipotens Deus per prophetas et apostolos suos
impiis et peccatoribus comminatur, dicit iste:
Omne malum, peccatum et ejus poenam non esse. Et
iterum asserit: Naturae integritatem, vitam, beatitudinem
esse. E contrario autem peccatum, mortem, miseriam
penitus non esse. Addidit adhuc: omnem perversae
voluntatis defectam vel privationem, vel peccatum,
finemque ipsius mortem et miseriam suppliciorum
aeternalium omnino nihil esse: ac per hoc nec praesciri
a Deo, nec praedestinari. De quibus omnibus si
aliquid singillatim dicendum est, manifeste novit
fides quia malum quod est contrarium bono, sicut
vitium virtuti, tenebrae luci, infirmitas sanitati, substantialiter
non est. Quia, sicut jam supra dictum
est, substantiam per se existendi et subsistendi non
 habet, sicut coelum, terra, aqua, aer, ignis, et reliqua
sive corporea sive spiritalis creatura. Sed desertio
summi boni, cui, ut beata esse possit, inhaerere
debet creatura rationalis angelica vel humana,
hoc nomen accepit ut dicatur malum. Deserendo
ergo rationalis creatura, in angelis sive in hominibus
peccantibus, summum bonum, defecit ab ipso
bono, et privata est bono, et hoc ei est summum
malum. Sive ergo dicamus malum esse desertionem
boni, vel defectum a bono, vel privationem boni,
rectissime dicimus, sicut et vitium desertio virtutis,
et tenebrae privatio lucis, et infirmitas nihil aliud,
quam defectus est sanitatis; similiter et peccatum
manifeste nullam habet substantiam in se existendi
et subsistendi. Sed desertio justitiae et defectus a
 justitia tale nomen accepit. Ita etiam mors substantiam
in se existendi et subsistendi non habet, sed
vitae amissio tale nomen accepit. Item quod dicitur
poena nullam in se existendi substantiam habet, sed
dolor et ex dolore cruciatus tale nomen accepit:
quod nihil est aliud quam tranquillitatis et quietis
naturalis perturbatio, vel amissio, hoc namque agit
poena, ut tranquillitas et quies naturae ipso dolore
et cruciatu turbetur vel amittatur.
Sed haec omnia, id est malum, peccatum, poena,
mors, miseria, quae et ipsa nihil est aliud quam
amissio felicitatis, licet per se et in se existendi vel
subsistendi nullam habeant substantiam, tamen omnino
necesse est ut in aliqua vel ex aliqua substantia
fiant. Nam et desertio boni, quod dicitur malum,
 et desertio justitiae, quod appellatur peccatum, manifeste
in animo fiunt vel angelico vel humano. Sic
amissio vitae, quae appellatur mors, et amissio tranquillitatis
vel quietis naturalis, quae appellatur poena;
et amissio felicitatis, quae vocatur miseria, in
utroque fieri inveniuntur, id est et in anima, et in
corpore. Nam et anima moritur desertione vitae suae,
quod Deus illi est: et corpus moritur amissione vitae
suae, quod anima illi est: et haec duo, id est
mors animae et mors corporis, quid aliud in utroque
nisi vel felicitatis vel tranquillitatis amissio est?
Poena autem quae in cruciatu et dolore sentitur, manifeste
vel in anima agitur vel in corpore; et cum
in corpore agitur maxime ex alio corpore irrogatur:
 ut cum flagellis caeditur, gladiis vulneratur, vel quibuscunque
tormentis vexatur: quod etiam in suppliciis
aeternis futurum est, ubi damnatorum corpora
igni et sulphure torquebuntur. Qui tamen omnes
dolores et cruciatus, corporibus de corporibus illati,
sic fiunt in corpore, ut per corpus etiam animae
sint. Anima namque sine corpore et dolere et cruciari
potest; sicut illa damnati divitis in inferno,
anima cruciabatur qui ait, quia crucior in hac flamma
(Luc. XVI, 24); corpus vero sine anima dolere
non potest.
Omnipotenti itaque Deo de quo scriptum est: Domino
enim Deo, antequam crearentur, omnia fuerunt
agnita: sic et post perfectum respicit omnia (Eccli.
XXIII, 29). Et iterum: A saeculo et usque in saeculum
 respicit, et nihil est novum in conspectu ejus (Ibid.,
XXXIX, 21). Et iterum cum de hominibus Scriptura
loqueretur ait: Et omnia opera eorum quasi sol in
conspectu Dei: non praeterit illum omnis cogitatus, et
non absconditur ab eo ullus sermo (Eccli. XVII, 26):
Isti, inquam, omnipotentissimo et ineffabili Creatori,
cui, antequam crearentur, in aeterna scientia sua
omnia fuerunt agnita, qui, etiam postquam omnia
perfecit, non aliter, sed sic respicit facta, sicut vidit
facienda, nihil videlicet extra se, sed in se omnia
cernendo. Et ideo in conspectu ejus nihil est novum,
nec quando primum est creatum, quia semper fuit
in ejus scientia aeternum: quem omnia opera hominum,
sicut in clarissimo sole non latent; quem nullus
hominum praeterit cogitatus, a quo nullus eorum
 sermo absconditur; iste tam mirabilis Creator et
gubernator, sicut omnium rerum quae futurae erant,
naturam et speciem et ordinem in sua aeterna praescientia
semper novit, ita etiam ipsarum rerum statum,
et sive ad meliora profectum, sive ad deteriora
defectum aeternaliter praevidit; et quae ad se proficientibus
praemia, quae autem a se deficientibus supplicia
deberentur, justissimus operis sui ordinator,
et praescivit et praedestinavit, et se impleturum praedixit.
Et ideo sive malum et peccatum, in quibus
est defectus a bono; sive mors et poena, quae illi defectui
juste debetur, semper fuit in praescientia Conditoris;
qui mensuram proficiendi et deficiendi in
creaturis suis solus veraciter agnoscit, et ipsorum
profectuum atque defectuum solus judex justus existit.
 Ita et mors et peccatum et omnis poena ac miseria
quae peccatum consequentur, quia substantiam
nullam habent in se existendi, nihil sunt. Et quia
creaturae rationali, cujus defectus et corruptio his
nominibus significantur, nimis nocent, in ejus substantia
vel corporali, vel spiritali, veraciter sentiuntur.
Et quae non sunt substantia existendo, sunt omnimodis
perniciosa nocendo. Desinat ergo hujusmodi
blasphemia, et omnipotens Deus sicut omnium
naturarum conditor, et status earum verissimus
agnoscatur cognitor, et justissimus ordinator.