CAPUT XI. 
Undecimo capitulo sequitur iste, et dicit.
 1. Non esse Dei praedestinationem, nisi de his qui
praeparati sunt ad aeternam felicitatem.
2. Abusive translateque dici praescire Deum et praedestinare:
a simili praescivit quae facturus esset; a
contrario praescivit, quae facturus non esset, pro nescivit.
Similiter a simili praedestinavit quos praeparavit
ad gratiam. A contrario praedestinavit impios ad
interitum vel supplicium aeternum: si enim praedestinati
sunt, necessario peribunt, poenasque patientur
inevitabiles. Quod si ita est, quomodo juste judicabitur
mundus, quem necessitas praedestinationis cogit
perire.
3. Sanctas Scripturas praescientiam simul et praedestinationem,
aut solam absolutam praedestinationem,
non nisi in iis quos Deus elegit ad aeternam beatitudinem
 possidendam, inveniantur posuisse.
4. Apostolum praescientiam et praedestinationem in
solis sanctis, Augustinum aliquoties in reprobis a contrario
posuisse.
Imprimis quod dicit, non esse Dei praedestinationem
nisi de his qui praeparati sunt ad aeternam felicitatem.
Sive ex suo sensu hoc dixerit, sive ab aliis
audierit, nos tamen veraciter scimus quia iste est
error moderni temporis apud plurimos, dum non
putant praedestinationem Dei, nisi in parte electorum,
in Scripturis inveniri: nec ipsum beatum Paulum
apostolum in Epistolis suis, nisi de solis similiter
electis praedestinationem posuisse, sicut et in sequentibus
dicit. Sed acquiescendum et obediendum
est humiliter veritati; et non quod semel nobis persuasum
 est, contentiose defendendum, sed potius
Scriptura sancta diligentius perscrutanda, non solum
apostolica, sed etiam prophetica, ex qua omnis apostolica
auctoritas descendit. Sicut ipse beatus Paulus
statim in principio Epistolae ad Romanos evidenter
declarat, segregatum se esse dicens in Evangelium
Dei, quod ante promiserat per prophetas suos in Scripturis
sanctis (Rom. I, 1). Et in fine ejusdem Epistolae
omne mysterium evangelicae praedicationis, in
qua est etiam profundissimum mysterium praescientiae
et praedestinationis Dei, per Scripturas propheticas
confirmat esse revelatum, ita dicens: Ei autem
qui potens est vos confirmare, secundum Evangelium
meum, et praedicationem Jesu Christi, secundum revelationem
mysterii aeternis temporibus taciti, quod nunc
 patefactum est per Scripturas Prophetarum, etc.
(Rom. XVI, 25, 26). Itemque in Actibus apostolorum de
seipso loquitur dicens: Usque in hodiernum diem
sto testificans minori, atque majori, nihil extra dicens,
quam ea quae Prophetae sunt locuti futura esse, et
Moyses (Act. XXVI, 22). Cum ergo ipse Apostolus
ostendat atque confirmet in illud Evangelium Dei,
quod ante promisit per prophetas suos in Scripturis
sanctis se segregatum, et omne illud mysterium
quod evangelizat per Scripturas prophetarum testetur
patefactum, nihilque se extra dicere, quam quae
scripta sunt in lege et prophetis, manifestum est
hujus rei, id est divinae praescientiae et praedestinationis,
altitudinem non solum in Apostolo, qui ex
 Scripturis propheticis omnem suam praedicationem
confirmat; sed etiam in ipsorum prophetarum Scripturis
diligentius investigandam, et quod in utrisque
festa veritatis declaratione fuerit inventum, fideliter
nobis, et sine ulla controversiarum disceptatione
omnimodis sequendum.
Primo itaque quid ipse Apostolus, qui se nihil
extra dicere nisi quae scripta sunt in lege et prophetis
testatur, de hac re dicat audiamus, nec tam absurdi,
nec contentiosi simus ut, ubi ipsa res, id est
praedestinationis veritas apparet, ideo negemus pro
praedestinatione dictum, quia nequaquam ibi praedestinationis
nomen positum inveniatur: sed, sive
sonet ibi expresse praedestinatio, sive ipsius praedestinationis
veritas certissime clarescat, una et pari
 fide suscipiatur. Dicit itaque ipse primum de sola
praedestinatione electorum ita: Nam quos praescivit
et praedestinavit conformes fieri imaginis Filii sui,
ut sit ipse primogenitus in multis fratribus: Quos
autem praedestinavit, hos et vocavit; et quos vocavit,
hos et justificavit; quos autem justificavit, illos et
magnificavit (Rom. VIII, 29, 30). Post quae verba si
nihil omnino dixisset de parte reproborum, etiam
utique e contrario intelligere debueramus quid de
eis esset sentiendum, videlicet, ut ex praedestinatione
electorum ad gloriam agnosceremus etiam
praedestinationem esse reproborum ad poenam. Sicut
et in symbolo tantummodo vitam aeternam, quod
est praemium sanctorum videmur confiteri; et tamen
e contrario similiter indubitanter credere et
 intelligere debemus mortem aeternam, quod est damnatio
iniquorum. Hanc enim regulam intelligendi in
Scripturis ipse nos Apostolus docet, qui cum dixisset,
de resurrectione disputans: Seminatur corpus
animale, surget corpus spirituale (I Cor. XV, 44), ne
sine auctoritate Scripturae spirituale corpus dixisse
videretur, statim quod e contrario veraciter intelligendum
esset adjunxit, dicens: Si est corpus animale
et spirituale (Ibid.). Et continuo utrumque
confirmans ponit testimonium Scripturae, et dicit:
Sicut scriptum est, factus est primus homo Adam
in animam viventem: novissimus Adam in spiritum vivificantem
(ibid., 45). Similiter et illud utique intelligitur
quod, cum Deus primo homini dixisset: De ligno
scientiae boni et mali ne comedas; quocunque
 die comederis ex eo, morte morieris (Gen. II, 17).
Utique inobedienti comminatus est mortem; sed
nunquid non agnoscit fides quid e contrario sentiendum
sit; id est quod obedienti praeparaverit vitam?
Item cum loquitur Deus ad Abraham: Masculus cujus
praeputii caro non fuerit circumcisa octava die, peribit
anima illa de populis suis: quia pactum meum irritum
fecit (Gen. XVII, 14). Manifestum est masculum istum,
qui non est octava die circumcisus, periturum de
populis suis, quia pactum Dei irritum fecit: Non
utique in utero materno, nec in illa tam recenti infantia,
quando aliquid bonum aut malum nullatenus
agere potuit, sed utique in paradiso, in praevaricatione
Adae, in quo omnes, sicut Apostolus dicit, peccaverunt
 (Rom. V, 12); qui ex illa damnata origine
descendunt. Sicut ergo iste octava die minime circumcisus,
manifeste periturus denuntiatur ob reatum
primae praevaricationis, ita e contrario fideliter
intelligendum est eum qui rite et legitime esset circumcisus,
ab illo reatu absolvendum.
Haec diximus ut manifeste intelligamus quod,
etiamsi Apostolus in illa praedestinationis disputatione
de reproborum parte tacuisset, debuisset tamen
fides nostra, quid de eis sentiendum esset, e
contrario advertere et intelligere; sed non tacet,
cum statim post aliquam et electorum, et reproborum
similitudinem, simul ponens in duobus geminis Isaac
et Rebeccae ita adjungat: Cum enim necdum nati
essent, aut aliquid egissent bonum aut malum (ut secundum
 electionem propositum Dei maneret), non ex
operibus, sed ex vocante dictum est: Quia major serviet
minori, sicut scriptum est: Jacob dilexi, Esau
autem odio habui (Rom. IX, 11, 12, 13; Mal. I, 1, 2).
Manifeste igitur in hoc exemplo, et in Jacob, absque
ullis meritis dilecto et electo, qui similiter tenebatur
originalis peccati obnoxius, ut frater et ex eadem
veniebat massa in Adam damnata, declarata est
praedestinatio electorum ad vitam. In Esau autem
solo originalis peccati reatu odio habito, praedestinatio
reproborum ad interitum. Tale est, et quod
post paululum de utraque parte subjungitur: Ergo
cujus vult miseretur, et quem vult indurat (Rom. IX,
18). Et quod deinde addit: Annon habet potestatem
figulus luti ex eadem massa facere aliud quidem vas
 in honorem, aliud vero in contumeliam (Ibid., 21);
de quibus vasis honoris et contumeliae statim subjungit:
Quod si volens Deus ostendere iram, et notam
facere potentiam suam sustinuit in multa patientia
vasa irae aptata in interitum: ut ostenderet divitias
gloriae suae in vasa misericordiae, quae praeparavit in
gloriam? etc. (Ibid., 22, 23.) In quibus omnibus
evidentissime agnoscitur Apostolum non de sola
electorum, quam primo loco posuit, sed in toto isto
disputationis suae contextu, de utriusque partis praedestinatione,
sive in vitam, sive in mortem; et
exemplis, et testimoniis tractasse propheticis, dum
in Jacob proponit formam electorum, in Esau vero
formam reproborum. In quibus utique duabus partibus,
cujus vult Deus miseretur, et quem vult indurat:
 sed miseretur misericorditer adjuvando, indurat juste
deserendo; et tanquam figulus luti ex eadem massa
simul tota damnata, facit aliud vas in honorem misericorditer
liberando, aliud vero in contumeliam juste
damnando: ut duo ex his ordines existant, quorum
alii sint vas irae, et alii vas misericordiae; illa aptata
in interitum, ista in gloriam praeparata. Sed aptata in
interitum et suo merito, et Dei justo judicio; praeparata
autem in gloriam nullo suo merito, sed solo
divinae gratiae beneficio. Cum ergo tam aperte dicat
Apostolus: Et vasa irae aptata in interitum, et vasa
misericordiae praeparata in gloriam, et ex eadem massa
aliud vas fieri in honorem, aliud vero in contumeliam:
quis non intelligat in his verbis utriusque partis
 divinam praedestinationem manifestissime ostensam:
dum et electi nullo suo merito, sed sola Dei bonitate
praedestinantur ad vitam; et reprobi nullo Dei praejudicio,
sed solo suo vel originali vel actuali merito
praedestinantur ad interitum, nec eis divina praedestinatio
necessitatem pereundi imponit, sicut nec
necessitatem peccandi, sed necessitatem tantummodo
justa supplicia patiendi: ut qui voluntate permanent
in peccatis, necessitate crucientur in poenis.
Ita etiamsi tanta illa Apostoli de hac re disputatio
ex hoc loco usque ad finem, ubi ait: Conclusit
enim Deus omnia in incredulitate, ut omnium misereatur
(Rom. XI, 32): diligenter, et fideliter consideretur,
de utriusque partis praedestinatione, sive in
uno populo Judaeorum in his, qui excaecati, et in
 his qui secundum electionem gratiae salvari meruerunt;
sive in utroque, id est Judaeorum et Gentium,
dum illi tanquam naturales rami fracti sunt: et isti
tanquam oleaster in bonam olivam inserti (Ibid.,
17), indubitanter eum inveniet et suis verbis, et
maxime testimoniis propheticis disputantem. In quibus
tamen propheticis testimoniis, quae nobis beatus
Apostolus tanta auctoritate proposuit, ut nihil omnino
de hujus rei, id est, divinae in utramque partem
praedestinationis profunditate, et obscuritate
nisi ex eorum firmitate, et evidenti attestatione
docere voluerit. Illud praecipue omni pietatis consideratione
attendendum est quod cum nusquam in
eis expresse et proprie verbum praedestinationis sonet;
tamen quia ipsae res ad utramque praedestinationem
 pertinentes manifestissimae apparent, et evidentissimae
declarantur, confidentissime Apostolus
ad tantae rei confirmationem, atque doctrinam ea
assumpsit, et ita tenenda atque intelligenda Ecclesiae
tradidit: sua scilicet auctoritate, et exemplo nos informans
et instruens, ut non contentiose et supervacue
de ipso verbo praedestinationis in sanctorum
prophetarum eloquiis inter nos disceptemus, vel
(quod absit) etiam rixemur; sed pacifica et pia intelligentia,
ubicunque res ipsa manifestissime declaratur,
indubitanter omnino divinam praedestinationem
et agnoscere, et asserere debeamus.
Primum namque testimonium propheticum, quod
de hac reposuit, illud ex Genesi est de quo ita ait:
Promissionis enim verbum hoc est: Secundum hoc
 tempus veniam, et erit Sarae filius (Rom. IX, 9):
ubi licet non videatur sonare praedestinatio, sonat
tamen aperte promissio, quae non aliter recte intelligitur,
nisi ipsa promissio fideliter praedestinatio
accipiatur electi seminis Abrahae, id est eorum qui
filii Dei deputantur, et a filiis carnis divina gratia
discreti sunt. Sicut ipse Apostolus in eodem loco
exponit dicens: Non qui filii carnis, hi filii sunt
Dei; sed qui filii sunt promissionis aestimantur in semine
(Ibid., 8). Secundo loco illud iterum ex Genesi
testimonium posuit: De duobus geminis Isaac
et Rebeccae, quo dictum fuerat: Quia major serviet
minori (Gen. XXV, 23): ubi licet praedestinatio minime
sonare videatur, tamen res ipsius praedestinationis
 tam profunde et granditer ibi demonstrata
est, ut moneat nos, et solerter excitet Apostolus in
toto illo oraculo, quod tunc Rebeccae de eisdem geminis
divinitus, responsum est, hoc vigilanter et
fideliter intendere, et considerare debere, quod nec
damnati erant ex utero materno, necdum aliquid
egerant bonum aut malum in vita propria, et utique
ex uno erant concubitu procreati; et tamen tanta
distantia omnipotens Deus inter utrumque discrevit,
ut nullis eorum praecedentibus vel bonis, vel malis
meritis, sola bonitate, et judicio suo unum ex eis
praeferret, et alterum servituti subjugaret.
Et ne hoc parum esse existimaremus, quod quasi
de humanis et inhumanis rebus dictum esse videbatur,
quia major serviet minori; videlicet quasi hoc
 tantummodo in rerum temporalium statu in eis esset
implendum, dum in eorum posteris unus regno sublimatus,
alteri sibi subdito, et servienti dominatur:
erigit adhuc Apostolus intelligentiam nostram ad
majoris rei considerationem adjuncto testimonio ex
Malachia propheta, in quo de eisdem geminis non
temporaliter, sed aeternaliter discretis, neque in rebus
tantum temporalibus sed etiam aeternalibus
magna distantia separatis, ipse Deus loquitur dicens:
Jacob dilexi, Esau autem odio habui (Mal. I, 2). Unde
non aliter recte intelligitur hoc testimonium propheticum,
nisi fideliter illi quod ex Genesi sumptum est
testimonio conjungatur, ut scilicet, sicut illud quod
ibi dictum est, Quia major serviet minori, ita etiam
istud quod in propheta Deus loquitur: Jacob dilexi,
 Esau autem odio habui, antequam nati essent, et antequam
aliquid egissent bonum aut malum. In divino
utique justo judicio utrumque praecessisse accipiatur,
id est et dilectio Dei in Jacob, et odium Dei in
Esau. Et cum haec duo, id est in alterum dilectio,
et in alterum odium Dei, et nativitatem eorum, et
omne meritum vitae eorum juxta verum et apostolicum
sensum praecesserint, cum nec isti possent imputari
mala aliqua quae necdum fecerat, nec illi bona
aliqua, quae nulla perpetraverat, ita solummodo
juste facta intelliguntur, ut omnipotens Deus, qui
aeternaliter ista in suo judicio, et de unius electione,
et de alterius reprobatione statuerat, ac praedefinierat,
originalem in eis reatum ex praevaricatione Adae
venientem, cui utique ambo aequaliter tenebantur
 obnoxii, futurum praeviderit, unum misericorditer
diligendo liberaret, alterum juste odiendo reprobaret
atque damnaret. Quatenus ex hoc fideliter intelligamus
profundiorem et occultiorem divini judicii dispositionem,
et illam generalem in Adam totius humani
generis damnationem illuminante nos sensu
apostolico altius perspiciamus: ex qua omnipotens
Deus, et quos voluerit sola sua gratia liberat, et
quos noluerit aeterna sua aequitate condemnat. Et
licet in hoc prophetico testimonio, quod Deus dicit:
Jacob dilexi, Esau autem odio habui, non sonet verbum
praedestinationis; ipsa tamen rei veritas ita
evidenter apparet, in utriusque partis electionem,
vel reprobationem, ut nihil fortius et expressius dici
 potuerit, quam ut ex forma istorum geminorum alios
omnipotens Deus aeterna misericordia sua dilexisse,
alios aeterno suo judicio odisse, sua attestatione manifestetur.
Huic testimonio prophetico et sensui apostolico,
videlicet quo et dilectio et odium Dei in duobus geminis
adhuc in utero materno positis ex misericordia
et judicio Dei intelligitur, etiam illud de Isaia
propheta mirabiliter consonat et concordat, ubi
omnipotens Deus, electi populi ab utero auxiliator,
et e contrario reprobi populi similiter tanquam ex
utero transgressoris condemnator ostenditur, dicente
eodem propheta in primis ad populum electum: Haec
dicit Dominus faciens et formans te, ab utero auxiliator
tuus (Isa. XLIV, 2). Deinde post aliqua ad populum
 reprobum ex persona Dei subjungens: Et
transgressorem ex ventre vocavi te (Isa. LXVIII, 8):
ut certissime quod in illorum geminorum forma demonstratum
declarat Apostolus, hoc in duplici genere
hominum, electorum scilicet et reproborum, lucidissime
tenendum appareat. Dum et isti divino judicio
ex ventre transgressores arguuntur: et illis
similiter Deus ex utero auxiliator ostenditur, quatenus
ex eadem massa originaliter tota damnata in
utero materno fiant alia vasa in honorem, et alia in
contumeliam (Rom. IX, 21, 15). Similiter in tertio
testimonio prophetico, quod ita posuit: Moysi enim
dicit: Miserebor cui miserebor, et misericordiam
praestabo cujus miserebor (Exod. XXXIII, 19): manifeste
verbum praedestinationis non sonat. Res tamen
 ita manifesta est, ut de ea nullatenus dubitari possit.
Cum omnipotens Deus omnibus aequaliter ex
prima illa transgressione damnatis, non utique ullis
praecedentibus bonis meritis, sed sola gratia sua
misereatur cui miseretur, et misericors fiat, cui
misericordiam praestiterit; manifeste caeteris, quibus
hanc gratiam conferre noluerit, justo et aeterno
suo judicio odio habitis atque damnatis.
Posthaec quartum testimonium propheticum sicut
et tertium de Exodo posuit, ita subjungens: Dicit
enim Scriptura Pharaoni: Quia in hoc ipsum excitavi
te, ut ostendam in te virtutem meam, et annuntietur
nomen meum in universa terra (Rom. IX, 17). Ubi,
licet nomen praedestinationis expresse non sonet,
tamen ipsa praedestinatio malorum merito iniquitatis
 suae ad interitum sempiternum, tam aperte ostenditur,
ut qui haec fideliter audit, et intelligit, de ea
dubitare non possit: dum ille impius, et durus, et
indomabilis rex Aegyptiorum, divino judicio, sive ex
massa damnatae originis, sive ad potestatem regii
honoris, in hoc tantummodo excitatus est, ut qui ex
semetipso, et in semetipso dignus erat interitu
aeterno, apponente Deo  iniquitatem super
iniquitatem ejus, augeret contemptum in Dominum,
quo tantis ac talibus plagis admirabili potentia Dei
mereretur flagellari, et ad ultimum cum omni similiter
impio populo suo aeterna submersione, et perditione
deleri; ut et illi justissime reciperent quod
merebantur; et omnipotens Dei virtus, sive in flagello,
 sive in perditione eorum magnificentius omnibus
innotesceret, et ex unius poena plures ad cognitionem
Dei et salutem suam proficerent.
Sicut de hac re beatus Ambrosius evidentissime
tractans, ita dicit:  Haec beatus Ambrosius.
Apostolus vero praemissis duobus testimoniis, quorum
unum ad misericordiam, quae electis confertur:
alterum ad judicium, quod reprobis irrogatur, pertinet;
et velut utrumque concludens, et utrumque clementi
et justa voluntate Dei fieri docens, subjungit:
Ergo cujus vult miseretur, et quem vult indurat (Ibid.,
 18). Deinde adversus audaciam et praesumptionem
hominum, qui non recognoscentes fragilitatem suam,
nec propria merita attendentes, divina potius judicia,
quae non intelligunt, reprehendere non pertimescunt,
proponit quintum testimonium ex Isaia propheta ita
dicens: O homo, tu qui es, qui respondeas Deo? nunquid
dicit figmentum ei qui se finxit: Quid me fecisti
sic? (Isa. XLV; Rom. IX.) Ubi et verbum praedestinationis
minime sonat: et tamen ipsa in utramque partem
praedestinationis justitia tam clare et perfecte
defenditur, ut omnino compellat fideliter audientem
verissime cognoscere, quia ille omnipotens Creator
verus est figulus, et omnes homines de limo terrae ab
eo conditi, ejus figmentum: et ideo justissima ratione
non posse judicare figmentum de figulo suo, sed potius
 figulum de figmento suo, qui solus novit aeterno
consilio suo unumquodque vas tam magni figmenti
sui benigne formare, et ad quos usus ei placuerit
utique justos et debitos ordinare atque disponere.
Quod ut adhuc apertius insinuet, adjungit sextum
testimonium ex Jeremia propheta, et dicit: Annon
habet potestatem figulus luti ex eadem massa facere
aliud quidem vas in honorem, aliud vero in contumeliam?
(Rom. IX, 21.) Ibi namque, id est in Jeremia
propheta legimus dixisse Dominum ad eum, Surge,
descende in domum figuli, et ibi audies verba mea
 (Jer. XVIII, 2 seq.). Cumque ingressus fuisset propheta,
ecce figulus faciebat opus e luto manibus
suis, et subito dissipatum est opus quod faciebat,
statimque conversus fecit illud vas alterum, sicut
placuerat in oculis ejus. Tunc propheta jussus est
ire et clamare ad populum ex persona Dei: Nunquid
sicut figulus iste non potero facere vobis, domus Israel?
Ait Dominus: Ecce sicut lutum in manu figuli, sic vos
in manu mea, etc. (Ibid., 7). Qua lectione prophetica
manifeste Deus ostendit et se esse figulum, et
omne humanum genus in manu ipsius quasi lutum in
manu figuli, ut ex eo faciat vasa diversa, sicut placuerit
in oculis ejus: ex una videlicet massa, et tota
in Adam aequaliter damnata, efficiens vasa suo judicio
distincta atque diversa, dum aliud ex eis fit in
 honorem, aliud vero in contumeliam: et illud etiam
vas quod suo merito, et divino judicio fingitur in interitum,
si subito per poenitentiam figuli inter manus
dissipetur, ut jam non sit aptatum in interitum,
continuo per sapientiam et bonitatem figuli formatur
et efficitur vas alterum, ut sit in honorem, ut placeat
oculis conditoris: tumque in omnibus his verbis non
inveniatur proprie expressa praedestinatio, ipsa tamen
praedestinationis virtus et veritas in utramque
partem, et electorum videlicet et reproborum, et
vasorum in honorem, et vasorum in contumeliam,
tanta luce manifestatur, tanta discretione distinguitur,
ut nihil certius, vel manifestius inveniri possit.
Quae omnia idcirco tam sollicita, et diligenti consideratione
legentibus proponenda existimavimus, ut
 juxta hanc formam sensus apostolici in omnibus
Scripturis propheticis non multum laboremus de
verbo praedestinationis, cum omnino ipsa veritas
rerum ad divinam praedestinationem pertinentium
tam clare, et multipliciter ibi proponatur, ut vix
ea omnia invenire vel capere sufficiat humana fragilitas.
De quibus hic aliqua, exempli gratia, subjungere,
maxime, quae planiora et evidentiora sunt necessario
studuimus, ut ex his et pacifice, ac fideliter
audientes, facilius informentur, et contentiosi, si veritatem
suscipere non renuerint, citius corrigantur.
Nec de illa nunc electorum praedestinatione aliquid
dicimus, cum ad eam intelligendam, ac fideliter
credendam et plenissime omnino sufficiant prophetica
testimonia, ab Apostolo, sicut ostendimus, lucidissime
 prolata. Nec de ea, Domino largiente, aliquis
nostrum dubitet; sed tantum de illa justi judicii praedestinatione
qua impios ad interitum praeordinavit ac
praedestinavit; de qua inter multos multa haesitatio est,
pauca ex multis, et manifesta testimonia replicamus.
Legimus itaque in libro Genesis, quod omnipotens
Deus totius humani generis interitum (praeter eos
qui misericordia ipsius in arca erant salvandi), propter
nimias iniquitates et impietates ipsorum, ut
generaliter et in praesenti perirent, poena diluvii
deleti, et in futuro  aeterna damnatione puniti longe
 ante praedixerit, ad sanctum patriarcham Noe ita loquens:
Finis universae carnis venit coram me. Repleta
est terra iniquitate a facie eorum, et ego disperdam
eos cum terra (Gen. VI, 13). De qua etiam generali
omnium perditione paulo superius eadem Scriptura
dicit: Dixitque Deus: Non permanebit spiritus
meus in homine in aeternum, quia caro est. Eruntque
dies illius centum et viginti annorum (Ibid., 3). Et
post pauca: Videns autem Deus quod multa malitia
hominum esset in terra, et cuncta cogitatio humani
cordis intenta esset ad malum omni tempore, poenituit
eum quod hominem fecisset in terra (Ibid., 5, 6).
Ubi et paulo post subditur: Delebo, inquit, hominem,
quem creavi, a facie terrae, ab homine usque ad
animantia, a reptili usque ad volucres coeli. Poenitet
 enim me fecisse ea (Ibid., 7). Quid evidentius tali
praedictione et praedestinatione de generali omnium
impiorum, quibus tunc mundus plenus erat, interitu?
Quam et sancto et electo patriarchae longe ante Deus
annuntiare voluit, et apud se in aeterna et interna
consilii sui dispositione statuit ac praefinivit, dum
non per angelum, nec per prophetam aliquem illius
temporis, sed apud semetipsum, haec statuisse et
praefinisse ostenditur. Et tamen benignissimus judex,
et conditor etiam illos, quos merito, ut ostenditur,
iniquitatum et impietatum eorum ad tam horrendum
exitium atque interitum praedestinaverat, non
sine misericordiae suae bonitate et pietate reliquit,
tribuens eis tempus et spatium poenitendi, ut intra
centum et viginti annos, aut digne poenitendo Deo
satisfacerent, aut si secundum duritiam suam et cor
 impoenitens thesaurizarent sibi iram in die irae, inexcusabiliter
perirent. Ita illos et merito impietatis
suae ad interitum praedestinavit, nec tamen praedestinatione
ad peccandum ullatenus compulit, quos tot
annis ad poenitentiam exspectavit.
De istorum infelici contumacia et damnatione terribili
etiam liber Ecclesiasticus, adjuncto eorum interitu,
 qui educti ex Aegypto per Moysen terram repromissionis
propter incredulitatem suam intrare
non potuerunt, sed eorum cadavera prostrata sunt
in deserto, ita dolenter et lamentabiliter loquitur
dicens: Non exoraverunt pro peccatis suis antiqui
gigantes, qui destructi sunt confidentes suae virtuti:
et non pepercit peregrinationi illorum, et exsecratus
est illos prae superbia illorum. Non misertus est illis,
gentem totam perdens, et extollentem se in suis peccatis.
Et sicut sexcenta millia peditum, qui congregati
sunt in duritia cordis sui: et si unus fuisset cervicatus,
mirum si fuisset immunis. Misericordia enim,
et ira est cum illo. Potens exoratio, et effundens iram.
Secundum misericordiam suam, sic correptio illius
hominem secundum opera sua judicat (Eccli. XVI,
 8-13).
Talis est illa praedictio atque praedestinatio Dei
loquentis ad Abraham de futura oppressione atque
afflictione et ereptione seminis ejus, et e contrario
damnatione et perditione oppressorum illius,
cum ei ita dixit: Scito praenoscens quod peregrinum
futurum sit semen tuum in terra non sua, et
subjicient eos servituti, et affligent quadragintis annis.
Verumtamen gentem, cui servituri sunt, ego judicabo:
et post haec egredientur cum magna substantia.
Tu autem ibis ad patres tuos in pace, sepultus
in senectute bona. Generatione autem quarta revertentur
huc: necdum enim completae sunt iniquitates
Amorrhaeorum usque in praesens tempus (Gen. XV,
13-16). Quid hac praedestinatione manifestius? qua
et semen Abrahae tot annorum curriculis praedicitur
 in terra aliena peregrinaturum, et servituti subjiciendum,
atque affligendum, et ex ipsa afflictione gloriosissime
liberandum, et praefinito tempore, id est
quarta generatione, ad terram patribus repromissam
reversurum, ipsumque beatissimum patriarcham in
pace et senectute bona patribus sociandum: e contrario
autem gentem, et regem Aegyptiorum, qui eos
 oppressuri erant, aeterno Dei judicio perditioni perpetuae
destinatos. Similis est, aut etiam multo evidentior
illa praenuntiatio, ac praedestinatio de interitu
Amorrhaeorum, imo septem gentium pessimarum,
quas tanto ante omnipotens Deus merito impietatis
ipsorum se disperditurum ac deleturum statuisse ac
praefinisse, ad Abraham loquens manifestissime declaravit,
cum dixit: Necdum enim completae sunt iniquitates
Amorrhaeorum usque in praesens tempus.
Promiserat namque eidem sanctissimo patriarchae,
quod, illis deletis. regna et terras eorum semini ejus
in possessionem traderet. Nec tamen hoc judex justus
et misericors, velut personarum, quod absit,
acceptor, propter solam bonitatem et promissionem
suam ad Abraham facere voluit; sed secundum divitias
 bonitatis, et patientiae et longanimitatis suae tot
saeculis exspectavit et distulit, et spatium poenitentiae
dedit, ut illarum gentium multitudo si in suis impietatibus
perseveraret, et peccatorum suorum cumulum
adimpleret, in plenitudine iniquitatum suarum
justissime puniretur; ejusque loco semen Abrahae,
quod Deo erat serviturum, non personae acceptione,
non justitiae et aequitatis suae merito; sed sola divina
bonitate succederet. Cumque jam tempus appropinquaret,
et perditionis earumdem gentium propter
iniquitates suas, et introductionis seminis Abrahae
in terras earum per misericordiam Dei, ita de earum
peccatis, et instanti, justa perditione, ad ipsum semen
Abrahae, id est ad populum Israel, Deus loquitur,
dicens: Ne polluamini in omnibus his quibus
 contaminatae sunt universae gentes, quas ego ejiciam
ante conspectum vestrum, et quibus polluta est terra:
cujus ego scelera visitabo, ut evomat habitatores suos
(Lev. XVIII, 24, 25). Et post pauca: Omnes enim exsecrationes
istas fecerunt accolae terrae, qui fuerunt
ante vos, et polluerunt eam. Cavete ergo ne et vos similiter
evomat, cum paria feceritis, sicut evomuit gentem,
quae fuit ante vos (Ibid., 27, 28).
Jam vero de extrema earumdem gentium perditione,
qua et in praesenti, et in futuro saeculo procul
dubio perierunt, ita generaliter Scriptura loquitur,
dicens: Domini enim sententia fuerat, ut indurarentur
corda eorum, et pugnarent contra Israel, et caderent,
et non mererentur ullam clementiam, ac perirent,
sicut praeceperat Dominus Moysi (Jos. XI, 20). Quid
 apertius inveniri potest de praedestinatione impiorum
ad interitum sempiternum, quam quod omnipotens
Deus, qui hoc futurum in occulto judicio suo statuerat,
tanto ante, et Abrahae ista praedixerat, et ipse
postea mediis temporibus frequentissime comminatus
est, et ad extremum ejus sententiae, id est consilii
atque judicii fuisse Scriptura confirmat, ut non mererentur
ullam clementiam, sed in sua impietate atque
contemptu funditus et aeternaliter perirent. De
his divinis judiciis etiam liber Sapientiae ita ad Deum
loquitur, dicens: Quis enim dicet tibi: Quid fecisti;
aut quis stabit contra judicium tuum? aut quis in
conspectu tuo veniet vindex iniquorum hominum? aut
quis tibi imputabit si perierint nationes quas tu fecisti?
 Nec enim est alius Deus quam tu, cui cura est
de omnibus: ut ostendas quoniam non injuste judicas
judicium: neque rex, neque tyrannus in conspectu tuo
inquirent de his quos perdidisti. Cum sis ergo justus,
juste omnia disponis (Sap. XII, 12-15). Item cum
eadem Scriptura distantiam faceret divinae bonitatis
erga populum suum, et justae severitatis erga inimicos
ipsorum, Aegyptios videlicet, quos aeternae perditioni
destinaverat, ita dicit: Ostendens quemadmodum
tuos exaltares, et adversarios illorum necares.
Cum enim tentati sunt, et quidem cum misericordia
disciplinam acceperunt, scierunt quemadmodum cum
ira judicati impii tormenta paterentur. Hos quidem
tanquam pater monens probasti: illos autem tanquam
rex durus interrogans condemnasti (Sap. XI, 9-11).
 Et iterum: Oportebat enim illis quidem sine excusatione
supervenire interitum exercentibus tyrannidem:
his autem tantum ostendere, quemadmodum inimici
illorum exterminabantur (Sap. XVI, 4). Et iterum:
Tetigit autem tunc et justos tentatio mortis, et commotio
in eremo facta est multitudinis, sed non diu permansit
ira tua: erat enim sola tentatio irae sufficiens
(Sap. XVIII, 20, 25); impiis autem usque in novissimum
sine misericordia ira supervenit (Sap. XIX, 1).
Et paulo post de aeterno eorumdem Aegyptiorum in
mari Rubro interitu, ita dicit: Adhuc enim inter
manus habentes luctum, et deplorantes ad monumenta
mortuorum, aliam sibi assumpserunt cogitationem inscientiae:
et quos rogantes projecerant, hos tanquam
fugitivos persequebantur: ducebat enim illos ad hunc
 finem digna necessitas, et eorum, quae acciderant,
commemorationem amittebant: ut quae deerant tormentis,
repleret punitio; et populus quidem tuus mirabiliter
transiret, illi autem novam mortem invenirent
(Ibid., 3, 4, 5).
Similiter et in libro Danielis prophetae (Dan. II,
32) quatuor futurorum magnorum et cardinalium
regnorum, et ordo et tempora, et aeterna et destructio
juxta divinae praedestinationis judicium, sive
sub specie quatuor metallorum in statua a rege in
somnis visa, sive sub diversitate quatuor bestiarum
de mari ascendentium; sive aperta praenuntiatione
regum atque bellorum usque ad tempora, et interfectionem,
atque interitum ipsius Antichristi, et adventum
Christi ad judicium admirabili Dei praescientia
 et dispositione manifestantur. Quae utique regna,
adjuncto regno Antichristi, quanta et quam horrenda
mala in universo mundo exercuerint, et in quantum
maxime Ecclesiam Dei oppresserint et impugnaverint,
quis digne aestimare sufficiat? Et tamen ut omnia
haec aeterno praescientiae et praedestinationis divinae
judicio facta, vel futura esse intelligantur, tam
mirabiliter (ut diximus) suo ordine praedicta, suis
temporibus distincta, suis terminis finienda; tanto
ante prophetica revelatione et agnita, et descripta
sunt.
Quod si etiam ipsum nomen praedestinationis, quod
nihil est aliud quam decretum et praefinitio divini
judicii in verbis propheticis, invenire cupimus, est
 locus mirabilis et memorabilis apud Isaiam prophetam,
ubi historice de regni Babylonii et Assyrii
destructione, mystice autem de totius civitatis diaboli
in fine saeculi perditione loquitur, et omnipotentem
Deum jurantem, id est immobili veritate sua verba
firmantem inducit, et ait (Isa. XIV, 24, 26, 27): Juravit
Dominus exercituum dicens: Si non, ut putavi,
ita erit: et quomodo mente tractavi, sic eveniet. Et
paulo post: Hoc consilium, quod cogitavi super
omnem terram: et haec est manus extenta super universas
gentes. Dominus enim Deus exercituum decrevit:
et quis poterit infirmare? et manus ejus extenta, et
quis avertet eam? Ecce manifeste praedestinatio interitus
reproborum, id est omnium gentium populo
Dei adversantium, et inimicarum, per divinae mentis
 tractatum et consilium, atque decretum, et per manus
extensionem, per quam omnia opera implenda
et perficienda significantur sub jurisjurandi testificatione,
id est divini consilii immobili firmitate apertissime
declaratur.
In illa quoque visione arboris magnae, cujus aspectus
erat usque ad fines terrae, quam rex vidit in
somnis Deo jubente abscidi, per quam significabatur
altitudo mundanae potentiae, quae superbiae merito
frequenter divino judicio subvertitur et dissipatur:
divini consilii praedestinatione, et decreto, atque sententia
per angelorum sanctorum ministeria haec fieri
demonstrentur. Sic ipse rex in ejusdem somni narratione
ait: Videbam in visione capitis mei super stratum
 meum: et ecce vigil, et sanctus de coelo descendit.
Clamavit fortiter, et sic ait: Succidite arborem, et
praecidite ramos ejus, excutite folia ejus, et dispergite
fructum ejus, etc. (Dan. IV, 10, 11). Et post pauca: In
sententia vigilum decretum est, et sermo sanctorum et
petitio, donec cognoscant viventes, quod dominetur
Excelsus in regno hominum, et cuicunque voluerit, dabit
illud (Ibid., 14). Non enim haec propter solum
Nabuchodonosor gesta sunt; sed ad terrorem et humiliationem
omnium mundialium potestatum, qui
legunt ista vel audiunt, ut omnes contremiscant,
omnes cognoscant quod dominetur Excelsus in regno
hominum: cujus potestate atque judicio regnandi
potentia aliis, atque aliis tribuatur. Quod quia per
angelica ministeria disponitur atque peragitur,
 etiam in sententia vigilum decretum esse, et sermo
sanctorum, et petitio in talibus impleri dicitur.
Quam tamen vigilum sententiam propheta in sequentibus
sententiam Altissimi esse testatur dicens: Haec
est interpretatio sententiae Altissimi, quae pervenit super
dominum meum regem (Ibid., 21). Ista itaque
judicii divini sententia, qua ut talia gerantur in
mundo decretum et praefinitum est apud Deum, et
Altissimi est, et angelorum sanctorum: sed Altissimi
judicando et jubendo; sanctorum vero angelorum,
qui sub illo et secundum illum omnia inferiora
judicant, obediendo et exsequendo. Inde accipiunt
potestatem, ut sit sermo eorum in talibus tanquam
jubentium. Et tamen petitio adjungitur, ut quaecunque
 in mundo per eos exercenda sunt, apud Deum
orando obtineantur.
Haec praedestinatio et praefinitio divini judicii etiam
apud Ezechielem prophetam breviter ostenditur, ubi
in persona totius regni et sacerdotii Judaici merito
impietatis suae in novissimis temporibus, Christo
Domino adveniente, destruendi ad reprobum regem
dicitur: Tu autem, profane, impie dux Israel, cujus
venit dies in tempore iniquitatis praefinita, haec dicit
Dominus: Aufer cidarim, tolle coronam (Ezech. XXI,
25): coronam enim regni esse et cidarim sacerdotum
manifestum est. Quod utrumque Christo Domino
adveniente ab illo populo sublatum esse videmus,
et hoc quando advenit eis dies in tempore iniquitatis
praefinita. Tale est et illud apud eumdem
 prophetam, quod Dominus ad gladium exacutum atque
limatum ad caedem et perditionem impiorum ita
dicit: Ut dareris super colla vulneratorum impiorum,
quorum venit dies in tempore iniquitatis praefinita
(Ibid., 29). Sic igitur utramque praedestinationem,
et Apostolus in Epistolis suis, et prophetae in
Scripturis antiquis manifestissime ostendunt: per
quam nihil injuste, nihil inordinate, sed totum justitia
et ratione disponitur.
Quam auctoritatem apostolicam atque propheticam
beatus Augustinus fideliter sequens, in justis
Dei judiciis et dispositionibus non timuit praedestinationem
verissime dicere, non, sicut iste dicit, fallaciter
simulare, qui nobis duas, nescio quas mendacissimas
et fallacissimas regulas tradere conatur,
 id est a simili et a contrario, ut quod per unam
quasi veraciter affirmatur, per alteram, quasi falsum
sit, penitus destruatur. Ita vult ut quidquid, vel in
Scripturis sanctis, vel in dogmatibus Patrum de hac
praedestinatione, quae ad partem reproborum pertinet,
simpliciter et veraciter dicitur, licenter velut a
contrario ita intelligatur; ut factum pro non facto,
et dictum pro non dicto positum intelligatur. Quis
unquam talem audivit insaniam? Nunquid non procul
ab auribus omnium repellendus est, qui tam apertum
et impium mendacium contra veritatem Scripturarum,
contra puritatem paternae doctrinae audet
sentire, audet etiam scribere? Et cum tanta fallacissimis
argumentationibus suis dixerit atque conscripserit,
hic pene in extremo, velut per somnium, recordatus
 est Scripturarum sanctarum, et apostoli, et
Augustini.
Et tamen quod per Scripturas sanctas et Apostolum,
definit, nihil de praedestinatione malorum ad
supplicium aeternum dici, quam apertum mendacium
sit, supra sufficienter putamus ostensum. Dicit de Deo
secundum ridiculam et omnibus conspuendam regulam
suam: Praescivit quae facturus non esset, pro nescivit.
Quis audivit unquam tale? ut ubi legimus quod
Deus aliquid praescivit, intelligamus, nescivit. Quod
utique utrumque falsum est, ut aut praescivit intelligatur,
nescivit, aut quod Deus facturus non esset, dicatur
quia nescivit: Qui vere, et aeterna scientia sua, sicut
praescivit quaecunque erat facturus, sic etiam
 praescivit quaecunque non erat facturus. Verbi gratia,
praescivit quod Lazarum esset resuscitaturus, et
fecit: praescivit quod Judam non esset suscitaturus,
nec fecit; iste autem dicit: praedestinavit impios ad
interitum vel supplicium aeternum, pro non praedestinavit;
id est ut, ubi legimus praedestinavit, inaudita
insania intelligamus non praedestinavit. Proponit
etiam quaestionem: Quomodo juste judicabitur mundus,
quem necessitas praedestinationis cogit perire?
quod absit ut aliquis nostrum dicat. Quia apertissimae
blasphemiae est ut Deus praedestinationis suae
praejudicio aliquem cogat peccare, et peccando perire.
Sed praedestinationis suae justo judicio, quos
perseverantes in peccatis punire decrevit, revocat
potius a peccatis, et salubrem terrorem incutit audientibus,
 ut timentes corrigantur, et correcti minime
damnentur.