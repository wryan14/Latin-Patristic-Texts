CAPUT XII. 
Duodecimo capitulo hujusmodi definitiones ponit.
1. Omnem praescientiam Dei praedestinationem esse,
et omnem praedestinationem praescientiam.
2. Omnem praedestinationem Dei omnino esse praeparationem
gratiae: omnemque gratiam, donum. Omnem
igitur divinam praedestinationem donorum ejus
praeparationem.
3. Poenam impios juste torquere, quae donum non
est: alioquin, si esset donum, non torqueret, sed utique
liberaret. Non esse igitur praedestinationem poenae.
Quod si esset, non esse poenam, sed gratiam. Esse
autem poenam: non esse igitur praedestinationem ejus.
 Proinde praedestinationem in donis divinae largitatis
semper intelligendam esse.
4. Praedestinatos ad poenam a contrario semper
intelligi, sicut electos pro non electis: filios Dei pro
non filiis.
Has quatuor propositiones longissimas et vanissimas,
et velut syllogismorum artificio contextas, facile
dijudicare et destruere potest, qui ea quae superius
juxta regulam fidei, Domino largiente, diximus, studiose
legerit et fideliter intellexerit. Quis enim non
intelligat quam blasphemum et impium sit quod hic
primo loco posuit dicens: Omnem praescientiam Dei
praedestinationem esse; cum manifeste fides teneat
omnipotentem Deum praescire omnia, id est bona et
mala: et quae facturus ipse sit, et quae facturus non
 sit; praedestinare autem non nisi sola bona, quae
ipse facturus sit, vel misericorditer liberando, et
remunerando electos, vel juste reprobos condemnando,
quia quod justum est, utique bonum est. Si ergo,
juxta istius definitionem, omnis praescientia Dei
praedestinatio est, ergo omnia quae praescivit, etiam
mala, praedestinavit se esse facturum, quod absit!
Quia mala tantummodo praescivit, nec ea ullo modo
praedestinavit, quia nec ipse ea erat facturus, sicut
omnia quae praedestinavit, neque ut fierent ipse statuit
aut praefinivit.
Similiter secundae propositionis caput a falsitate
incipit; et ideo etiam falsitate finitur. Dicit enim:
Omnem praedestinationem Dei, omnino esse praeparationem
 gratiae: quod non ita esse superius apostolicis
et propheticis testimoniis satis ostensum est,
ubi aperte invenimus et demonstravimus praedestinationem
Dei dupliciter debere intelligi, id est aut
in bonis misericorditer remunerandis, aut in malis
juste damnandis. Et ideo, sicut verba beati Augustini,
quae supra posuimus, manifestissime docent, praedestinatio
Dei quando in bono accipitur, tunc tantum
intelligenda est gratiae praeparatio.
Tertia propositione, similiter falsissimum est quod
affirmare conatur, videlicet non esse ullam praedestinationem
poenae. Si enim poena diabolo et angelis
ejus, et omnibus reprobis qui cum eis puniendi sunt,
non esset praedestinata, nullatenus Veritas diceret:
Ite in ignem aeternum, qui paratus est diabolo et angelis
 ejus (Matth. XXV, 41). Et quod in fine hujus tertiae
propositionis ponit, Praedestinationem in donis
divinae largitatis semper intelligendam esse, similiter
falsum est: invenitur enim, et veraciter intelligitur
non solum in divinae largitatis, sed etiam in judiciis
justae damnationis.
Quarta ejus propositio, quae ita se habet: Praedestinatos
ad poenam a contrario semper intelligi, ad
illam insaniam pertinet de qua superius satis diximus,
qua vult ut intelligamus praedestinatos, id est
non praedestinatos. Quod autem, velut exempli gratia,
subjunxit: Sicut electos, pro non electis; filios
Dei, pro non filiis, melius in sequenti capitulo tractabitur,
ubi de his quid ipse sentiat latius exponit.
Recordandum tamen et recognoscendum est beatum
 Augustinum, sicut superius posita ejus verba demonstrant,
dixisse aliquando in Scripturis praescientiam
Dei praedestinationem significare (de Dono pers.,
c. 18). Ex quibus verbis iste velut occasionem suae
argumentationis assumens contra ejus veracissimum
dictum, quod ille aliquando ita docuit debere intelligi,
iste addidit omnem, et tulit aliquando. Atque ita
fecit definitionem falsissimam, dicendo: Omnem praescientiam
Dei praedestinationem esse. Item, quia beatus
Augustinus, sicut supra posuimus, definivit praedestinationem
Dei praeparationem gratiae esse (de Praedest.
Sanct., c. 10), quod tantummodo juxta illius
sensum in parte electorum intelligitur, iste addidit,
omnem, et fecit definitionem falsissimam, dicendo:
Omnem praedestinationem Dei omnino esse praeparationem
 gratiae.