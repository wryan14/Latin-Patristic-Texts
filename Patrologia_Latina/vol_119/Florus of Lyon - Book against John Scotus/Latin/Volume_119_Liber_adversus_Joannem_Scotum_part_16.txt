CAPUT XIII. 
Tertio decimo capitulo ita dicit.
1. Electum Judam pro non electo, et filios Dei
pro non filiis a contrario accipi: sic idem amicus,
qui nunquam non fuerat inimicus.
2. Frustra quaeri filios Dei praeter ejus electos:
frustra putari ejus electos praeter ab eo praedestinatos.
3. Item impie putari praedestinatos a Deo praeter
ejus electos, supervacue aestimari electos Dei praeter
ejus filios, nec esse praedestinatos, si non sint filii Dei.
4. Praedestinatos ad poenas, vel interitum, vel supplicium
nihil aliud sentiendum nisi non praedestinatos;
sed a massa damnabili merito peccati originalis
 atque proprii non esse separatos: ideoque impie vivere
permissos, aeterno igne puniendos.
In his verbis quod ita intelligit Judam inter electos
apostolos a Domino connumeratum, ubi ait: Nonne
duodecim vos ego elegi (Joan. VI, 71)? ut caeteri intelligantur
vere electi, ille vero velut a contrario,
id est per ironiam, ita sit appellatus; melius est si
ita accipiatur, ut Veritas verum dixisse agnoscatur?
ut omnes duodecim electi a Domino esse intelligantur:
sed aliter caeteri, aliter Judas, id est illi aeternaliter
ad regnum, iste temporaliter ad ministerium.
Electus namque ad tempus inter caeteros ad apostolicum
ministerium, missus ad praedicationis officium:
accepit etiam forsitan gratiam miraculorum; unde
et beatus Petrus in Actibus apostolorum sic de eo
 loquitur: Quandoquidem connumeratus erat in nobis,
et sortitus est sortem ministerii hujus (Act. I, 17).
Et cum statuissent duos, et orarent ut Deus ostenderet
quis ex eis in locum quem ipse praevaricando
amiserat, constitui deberet, ita supplicantes dixerunt:
Tu Deus, qui corda nosti hominum, ostende
quem elegeris ex his duobus accipere sortem ministerii
hujus et apostolatus, de quo praevaricatus est Judas,
ut abiret in locum suum (Ibid., 24, 25). Ita ergo electus
erat a Domino, ut temporali quadam dispensatione
conjungeretur apostolis, et sortiretur cum
eis sortem ministerii et apostolatus: ita ut de ipso
gradu apostolico dicatur esse praevaricatus; quod
tamen Dominus non fecit, quasi ignarus futurorum,
qui semper noverat in aeterna sua praescientia, et
 caeterorum apostolorum perseverantissimam fidem,
et illius casum, et ruinam futuram: sicut beatus
Joannes Evangelista dicens testatur: Sciebat enim
ab initio Jesus, qui essent credentes, et quis traditurus
esset eum (Joan. VI, 65). Unde et ipse Dominus, cum
dixisset illud quod supra commemoratum est: Nonne
duodecim vos elegi? (Ibid., 71.) tanquam vere praescius
futurorum, statim subjunxit: Et unus ex vobis diabolus
est. Quod Evangelista exponens de quo dixerit,
addidit continuo: Dicebat autem Judam Simonis
Iscarioten: hic enim erat traditurus eum, cum esset
unus ex duodecim (Ibid., 72). Noverat etiam locum
damnationis ejus in suppliciis sempiternis, qui merito
impietatis suae fuerat destinatus et praedestinatus.
Unde et ab apostolis dictum est: Ut abiret in locum
 suum (Act. I, 25). Et ipse Dominus ait: Vae homini
illi, per quem Filius hominis tradetur: bonum erat ei
si natus non fuisset homo ille (Matth. XXVI, 24). Et
tamen voluit eum, ut dictum est, ad tempus ministerium
et locum apostolatus accipere, ut, cum ille
male abusus fuisset tanta Domini bonitate, Dominus
e contrario bene uteretur magno ejus malo ad nostrum
magnum bonum: docens tali exemplo futuros
in Ecclesia sua malos admistos, sicut et iste in illa
tunc societate apostolorum ad tempus mistus est, et
communicaturos cum Ecclesia non solum sacramenta
 et ministeria divina, sed etiam locum regiminis:
atque ita monstraret suis exemplum patientiae,
quam patienter scilicet toleraret malos, sicut
ipse istum et verissime noverat, et mira patientia
tolerabat; ne putarent veri fideles talium societate
se pollui, vel eorum ministeria, quae secundum Deum
sunt, respuenda: sicut nec beati apostoli illius ficta
societate polluebantur, nec ejus ministerium, in
quantum secundum Deum fiebat, est improbatum.
Cumque usque ad proditionis malum ejus infelicitas
pervenisset, tam magnum unius hominum malum
convertit in totius mundi bonum, dum per hoc ipse
verus immolatus est Agnus, qui abstulit peccatum
mundi: atque ita in tantum bene bonus Dominus
eum elegit ad bonum, ut et bona sua illi concederet,
 et mala illius in nostrum bonum commutaret. Quia
quod praevaricatus est, quod periit, suae malitiae fuit;
quod autem inter bonos electus est, bonitatis Domini.
Si permansisset in bonitate, sicut Apostolus
ait: Vide ergo bonitatem et severitatem Dei; in eos
quidem qui ceciderunt severitatem, in te autem bonitatem,
si permanseris in bonitate (Rom. XI, 22). Quantum
ergo ad temporale apostolatus ministerium attinet,
de quo Dominus tunc loquebatur, cum diceret:
Nonne duodecim vos elegi? (Joan. VI, 71.) Bene potest
dici et iste inter caeteros electus. Quantum vero ad
aeternam beatitudinis electionem, illi tantummodo
electi erant, de quibus cum inter istum et illos faceret
distinctionem, ait: Non de omnibus vobis dico,
ego scio quos elegerim (Joan. XIII, 18).
 Atque ita bene et vere potest intelligi dictum et
adjuncto Juda: Nonne duodecim vos elegi? et illo
segregato tanquam reprobo: Ego scio quos elegerim.
Nec necesse est e contrario accipi. Quod utrumque
verum evidenti ratione monstratur: sic namque
etiam de Saule scriptum est, cum esset eligendus ad
regnum, cui in multis utilis erat futurus quod etiam
forte electus accepit, dicente Scriptura: Erat vir de
tribu Benjamin vocabulo Saul electus, et bonus, et
non erat de filiis Israel melior illo (I Reg. IX, 2). Qui
tamen postea infelicissime reprobatus et abjectus
periit. Et tamen ad tempus bene ad temporalem
quamdam regni utilitatem electus dicitur, qui et
mystica unctione, et sortis electione, per prophetam
sanctum Dei populo praelatus. Ubi autem Scriptura
 evangelica specialiter filium nominet Judam, nos
minime legimus. Quod enim Dominus de apostolis
ait: Non possunt filii sponsi jejunare, quandiu cum
ipsis est sponsus (Luc. V, 34): nulla necessitas cogit,
ut non etiam Juda excepto de caeteris tantummodo
dictum recte intelligi possit. Ad quos utique solos,
illo jam perdito, illud pertinet quod Dominus subjungit,
dicens: Venient autem dies cum auferetur ab eis
sponsus, et tum jejunabunt in illis diebus (Ibid., 35).
Sed si quis etiam ipsum Judam in his verbis Domini
inter filios vult intelligi deputatum , manifeste
 hoc propter aliquam fidem illius in Dominum, et
sacramentorum societatem, qua sanctis apostolis
jungebatur, non a contrario sed bene, et consequenter
ita potuit appellari. Sic et cum Dominum
jam tradenti, et eum osculo designanti, ipse
Dominus ait: Amice, ad quid venisti? (Matth. XXVI,
50) bene potest intelligi, non quod tunc gerebatur,
sed quod dudum fuerat ei exprobratum: ut cum
fuisset aliquando, secundum quemdam modum
discipulus et amicus, in tam crudelem et impium inimicum
repente esset mutatus. Sed et si hoc per ironiam
dictum intelligatur, sicut et intellectum est a
quibusdam, non propterea aliquid valebit hujus novi
et insulsi disputatoris regula: quia aliud est more
humano aliquid per ironiam significare, quod verum
 est, sicut cum malo homini indignantes, vel increpantes
dicimus: Bonus homo es; vel male agenti:
Bene agis; et inimico, Amice; et multa similiter:
aliud juxta diabolicam istius regulam aperta falsitate
negare quod verum est, ut cum aliquis merito impietatis
suae divino judicio veraciter dicitur praedestinatus
ad supplicium, iste nova insania fallaciter doceat
dictum, praedestinatus non praedestinatus: quo perversissimo
et falsissimo sensu nunquam in rebus ad
fidem pertinentibus, quod absit, Scriptura loquitur,
nunquam aliquis doctor ecclesiasticus, nunquam aliquis
vir verax locutus est.
Si autem non ad peccandum, quod absit, sed ad
luendum pro peccatis supplicium nemo justo Dei judicio
est praedestinatus, quid est quod Apostoli in
 oratione sua ad Dominum de Juda dixerunt: De quo
praevaricatus est Judas, ut abiret in locum suum?
(Act. I, 25.) Quid est quod Salomon ait: Universa
propter semetipsum operatus est Dominus, impium
quoque ad diem malum? (Prov. XVI, 4.) Quid est quod
in libro Job legitur: Quia in diem perditionis servatur
malus, et ad diem furoris ducetur? (Job XXI, 30.)
Cur de Aegyptiis in mari Rubro et aeternaliter delendis
atque perituris Scriptura dicit: Ducebat enim
eos ad hunc finem digna necessitas? (Sap. XIX, 4.) Ubi
aperte ostenditur quia et ducebat eos divini judicii
necessitas ad interitum; et tamen digna pro meritis
impietatis, et contemptu eorum. Quid est etiam illud
quod alibi scriptum est: Et qui transgreditur a justitia
ad peccatum, Deus paravit illum ad rhomphaeam?
 (Eccli. XXVI, 27.) Qui etiam de Antichristo adhuc in
fine saeculi revelando et exstinguendo, dixit angelus
ad beatum Joannem in Apocalypsi: Bestia, quam
vidisti, fuit et non est, et ascensura est de abysso, et
in interitum vadit (Apoc. XVII, 8). Si hoc non est
praedestinatum apud Deum, quomodo idem angelus
 dicit: Haec verba fidelissima et vera Dei sunt? (Apoc.
XXI, 5.) Si idem Antichristus homo peccati, filius perditionis
(II Thess. II, 3), cum omnibus sequacibus suis,
non est ad judicium aeternae damnationis praedestinatus,
quomodo tam aperte de eo dicit Apostolus:
Quem Dominus Jesus interficiet spiritu oris sui, et
destruet illustratione adventus sui? (Ibid., 8.) Et de
omnibus qui ab eo seducendi, et cum eo in aeternum
perituri sunt, post pauca subjungit: Eo quod charitatem
veritatis non receperunt, ut salvi fierent, ideo
mittet illis Deus operationem erroris ut credant mendacio,
et judicentur omnes qui non crediderunt veritati,
sed consenserunt iniquitati (Ibid., 10, 11). Quomodo
dicitur, apud Ezechielem prophetam, ad gladium
exacutum et limatum ad caedem et interitum
 impiorum: Ut daretis super colla vulneratorum impiorum,
quorum venit dies, in tempore iniquitatis praefinita?
(Ezech. XXI, 29.) Cur etiam idem propheta de
Judaeis et regnum et sacerdotium amissuris, et in sua
infidelitate perituris sub persona impii regis dicit:
Tu autem, profane, impie dux Israel, cujus venit dies
in tempore iniquitatis praefinita, haec dicit Dominus:
Aufer cidarim, tolle coronam? (Ibid., 25, 26.) Coronam
quippe esse regni, cidarim vero sacerdotii, ut
supra jam diximus, manifestum est.
Quod si quis opponat in his duobus propheticis
exemplis non esse positam praedestinationem, sed
praefinitionem, cognoscat veraciter nihil esse aliud
praedestinationem quam rei futurae praefinitionem.
Quod aperte Apostolus ostendit dicens: Secundum
 praefinitionem saeculorum, quam fecit in Christo Jesu
Domino nostro (Eph. III, 11). Ubi enim hic in Latino
legimus praefinitionem, in Graeco habet Προθέσιν ,
quod proprie in Latinum propositum interpretatur.
Qui sermo etiam in Epistola ad Romanos illo loco est
positus, ubi idem Apostolus dicit: Scimus autem quoniam
diligentibus Deum omnia cooperantur in bonum
his qui secundum propositum vocati sunt (Rom. VIII,
28). Propositum autem Dei non esse aliud quam praedestinationem
Dei ipse Apostolus velut exponit, qui
cum dixisset, his qui secundum propositum vocati sunt,
statim subjunxit, Nam quos praescivit et praedestinavit
conformes fieri imagini Filii sui (Eph. III, 29):
ut ex his omnibus rectissime intelligamus unum atque
idem esse et propositum Dei, et praedestinationem
 Dei, et praefinitionem Dei. Quae praefinitio, id
est praedestinatio, manifestissime et in his verbis
Apostoli ponitur in bono, et in illis verbis prophetae,
quae supra memoravimus, ponitur in malo, dum
hic designat praeordinatos ad vitam; ibi vero praeordinatos
ad interitum. Tales namque sunt vasa irae,
 sicut ipse Apostolus ait (Rom. IX, 22), aptata in
interitum: sive, ut alii transtulerunt, perfecta in interitum:
et suo videlicet merito, et justo divino judicio.
De quibus cum iste dicat: Quod in massa damnata
ex originalis peccati merito sint derelicti et male vivere
permissi, et ad extremum aeterno igne plectendi, et
jam nolens et contradicens nihil aliud dicit quam
divino eos judicio aeterno igni praedestinatos. Nam
si massa illa tota damnata est, utique justo Dei judicio
est condemnata, et condemnata sine dubio ad
aeternam perditionem atque supplicium. Quod quid
est aliud quam hanc eamdem massam divino judicio
damnatam esse ad interitum sempiternum? Ita
dum veritati resistere conatur, ipsam veritatem etiam
 nolens ac nesciens, invicta ratione, confiteri compellitur.