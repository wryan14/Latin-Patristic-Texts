CAPUT XIV. 
Quarto decimo capitulo ita dicit:
1. Ex verbis Augustini probari praedestinatos nonnisi
de justis dici, dicentis: Nescientes enim quis pertineat
ad praedestinatorum numerum, quis non pertineat.
Et iterum: Qui praedestinatos a non praedestinatis
discernere non valemus. Item: Qui cadunt et pereunt,
in praedestinatorum numero non fuerunt.
2. Poenam praedestinatam peccatoribus: ipsos vero
praescitos tantum, non praedestinatos.
3. Hoc etiam legibus humanis conjici, quae hominem
non definiunt ad peccandum: poenas autem peccaturis
 definiendo, nihil aliud appetere, quam pronos
ad peccandum suppliciorum atrocitate territos
cohibere; ac per hoc non minus misericordiae, quam
vindictae transgressoribus suis efficere.
His verbis nos respondemus, imo ex verbis beati
Augustini (de Praed. sanct., c. 10, 16) probari praedestinatos
etiam de injustis dici. Qui cum definiret
quid sit praedestinatio, ita ait: Praedestinatio Dei
quae in bono est, gratiae est praeparatio. Ubi sine dubio
nullatenus adjungeret in bono, nisi sciret praedestinationem
esse etiam in malo, sicut aperte ex
libro Actuum apostolorum ipse demonstrat, ponens
illud testimonium ubi dicitur: Convenerunt enim in
veritate in civitate ista adversus sanctum puerum tuum
Jesum, quem unxisti, Herodes et Pilatus, et populus
 Israel facere quanta manus tua, et consilium praedestinavit
fieri (Act. IV, 27, 28). Ubi et subdidit: Tanta
quippe ab inimicis Judaeis manus Dei et consilium
praedestinavit fieri, quanta necessaria fuerant Evangelio
propter nos. Manifeste igitur et ex verbis libri
divini, et ex verbis sancti Augustini approbatur,
praedestinationem quae hic legitur, non fuisse in bonum
illis, qui tanta et talia passionis tempore in Dominum
exercuerunt, sed in magnum et mortiferum
malum: quamvis Deus illud nobis verterit in bonum.
Si quis autem putat beatum Augustinum velut vitiose
ex jam dicto libro istud testimonium posuisse, quia
apud nos legitur: Quae manus tua et consilium decreverunt
fieri; sciat potius vere et expresse, et proprie,
 sicut in Graeco habetur, ab eo positum; ipse enim
sermo, id est προώρισεν, etiam hic legitur in Graeco,
ubi ille posuit: Quae manus tua, et consilium praedestinavit
fieri. Qui etiam in Epistola ad Romanos
Graece invenitur, ubi Apostolus ait: Quos autem
praedestinavit, hos et vocavit (Rom. VIII, 30). Ex quo
manifestum est eumdem Graecum sermonem proprie
in Latinum interpretari praedestinavit: posse autem
interpretari ad sensum etiam decrevit, sive praefinivit,
ut certissime intelligamus, praedestinatum nihil
esse aliud quam decretum et definitum. Sicut et ex
verbis Isaiae prophetae, quibus ait: Dominus enim
Deus exercituum decrevit (Isa. XIV, 27); et ex illis
verbis libri Danielis: In sententia vigilum decretum
est (Dan. IV, 14), jam supra evidentissime est demonstratum.
 Quid ergo isti prodest, quod tanta intentione et
contentione mentitur, beatum Augustinum definisse
omnem praedestinationem gratiae praeparationem esse;
cum ille nequaquam dixerit omnem, sed praedestinationem
tantummodo, quae in bono est, ita definierit,
et quasi ipse dixerit praedestinatos nonnisi justos
dicendos. Cum ille hoc nusquam dixisse inveniatur,
sed verba quae ille de sola justorum praedestinatione
posuit, qua alii sunt utique praedestinati, alii non
praedestinati: alii pertinent ad numerum praedestinatorum,
alii non; iste minus pervicaciter et impudenter
posuit: quasi ille sanctus doctor semper de
utraque praedestinatione, id est bonorum et malorum,
simul loqui debuisset: aut consequens sit, ut
 cum de sola bonorum praedestinatione disputat, statim
praedestinationem malorum negare videatur.
Quia in illo apertissime in multis locis commemorat
(de Perfect. just., cap. 13) et ostendit. De quibus
hic, exempli gratia, unum testimonium ponimus,
ubi ait: Populum quemdam Psalmus ille culpat, in
quo nec unus erat, qui faceret bonum (Psal. XIII, 3),
dum volunt manere filii hominum, et non esse filii
Dei, cujus gratia homo fit bonus, ut faciat bonum.
De illo enim bono dictum hic debemus accipere,
quod ibi ait: Deus de coelo respexit super filios hominum,
ut videat si est intelligens requirens Deum
(Ibid., 2). Hoc ergo bonum quod est requirere
Deum, non erat qui faceret, non erat usque ad unum,
sed in eo genere hominum quod praedestinatum est
 ad interitum: super hos enim respexit Dei praescientia
protulitque sententiam. Sed quid prodest hoc
exemplum de Dei praedestinatione malorum, contra
istum proponere, cum solita insania paratus sit dicere
auditoribus suis: ut cum audiunt in verbis hujus
sancti doctoris dictum, genus hominum praedestinatum
ad interitum; a contrario intelligant non
praedestinatum, sic illudantur, qui veritatem non in
Scriptura veritatis, sed in mendacii fabricatoribus
quaerunt.
2. Addit adhuc et dicit: Poenam praedestinatam
peccatoribus, ipsos vero praescitos tantum, non praedestinatos.
De qua re et in isto, et in praecedenti capitulo
satis diximus, multis testimoniis manifeste
 ostendentes peccatores, qui in peccatis suis permanserint,
justo Dei judicio poenis praedestinatos. Mirum
est autem quo sensu vel qua ratione possit intelligi
ut Deus peccatoribus praedestinaverit poenas, et peccatores
non praedestinaverit poenis; neque enim
quando eis poenas praedestinavit et praeparavit, ignorabat,
qui eis puniendi et cruciandi essent. Quod
etiam iste confitetur dicens esse praescitos. Si ergo
certissime praesciebat, qui illis poenis juste puniendi
et excruciandi essent, quid aliud fecit cum certissisimis
quibusque certissimas poenas praeparavit, nisi
quod eos certissime poenis praedestinavit? Omnino
enim illi soli eas patientur, quos ille passuros praescivit.
Quid ergo est immutabili praescientia praescisse
illos ad poenas, quam immutabiliter eos poenis praedestinasse?
 Neque enim timendum erat ut quod
certissime praesciebat juste futurum, non praedestinaret
se juste facturum.
3. Alia est autem legum humanarum conditio, quae
sic statuunt peccantibus certa supplicia, ut tamen
qui ita peccaturi sint, ut illis vel illis suppliciis juste
excrucientur, penitus ignorent. Et ideo poenas peccatoribus
praeparare et praedestinare possunt, quas
justas esse noverunt: ipsos tamen peccatores, quos
prorsus ignorant, poenis praedestinare non possunt.
Quod si scirent certissime personas, quae illis suppliciis
dignae essent, possent omnino justissime, sicut
peccatoribus poenas statuere; ita et ipsos peccatores
certa et justa definitione poenis praedestinare, sicut
in ipsa jam judicii examinatione, quos certissime
 comprobaverint capitalis criminis reos, mortem eis
statutam atque decretam ex legibus recitant, et manifesta
sententia ipsos morti adjudicant. Quod eis
utique praestat judicii certa cognitio, ut sicut peccatoribus
poenas, ita et ipsos peccatores poenis praedestinare
audeant. Si ergo utrumque hoc recte et
juste in humano judicio certis cognitionibus informato
atque formato potest fieri, ut et poenae peccatoribus
et peccatores poenis justo et irreprehensibili
judicio decernantur; nec tamen aliquis talium reorum,
vel per ipsas leges vel ipsos judices ad peccandum
cogitur, sed tantum, quia peccavit, juste punitur:
quanto incomparabiliter et ineffabiliter in divino
judicio fieri omnino credendum est, ut quoniam
et ipsas poenas quae peccatoribus juste debentur, et
 ipsos peccatores quibus debentur, aeterna scientia
novit? Cum nulli sit ipse auctor vel causa peccati,
justissime tamen et poenas peccatoribus quas justissimas
novit, et peccatores nunquam sibi ignotos, sed
aeterna veritate notissimos aeternis praedestinat poenis.
Neque enim aliquis nostrum dicit quod iste tam
frequenter objicit: Quod Deus praedestinatione sua
aliquem cogat ad peccandum, sed tantummodo pro
his, quae peccavit, ad luendum supplicium; sicut nec
leges ipsae, decernendo supplicium, compellunt ad
peccatum, sed tantummodo quod spontanee et voluntarie
peccatum est, justa damnationis ultione non
relinquunt impunitum.