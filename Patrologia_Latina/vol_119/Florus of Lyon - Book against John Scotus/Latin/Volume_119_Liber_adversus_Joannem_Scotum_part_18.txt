CAPUT XV.  
Quinto decimo capitulo tales definitiones ponit.
1. Peccata, et eorum supplicia nihil esse.
2. Praescisse et praedestinasse Deum peccata vel
poenas; pro non praescisse, non praedestinasse, non
praeparasse: exemplo Judae, qui electus pro non
electo, amicus pro non amico, filius pro non filio.
3. Poenas malas esse ideo non a Deo, a quo non sit
malum, Deum non punire quae facit, nec ab eis naturalia
munera tollere.
4. Dolorem esse sanitatis absentiam, tenebras lucis,
silentium clamoris, tristitiam gaudii, laborem quietis.
sic praesciri, vel praedestinari peccata vel poenas.
5. Dolendo non ipsum dolorem, sed ipsam sanitatem
nosci, quam non nosse si de illa notionem quamdam
 non haberet.
6. Recordationem sanitatis in sensibus remanere;
ipsam vero in illa substantia, quam Deus creavit, residere.
In istis sex propositionibus illud quod primo loco
posuit, id est peccata et supplicia nihil esse, jam superius,
prout potuimus, est tractatum: quia et si nihil
dici possunt peccata, eo quod nullam habeant substantiam
in se existendi, vel subsistendi, tamen
justitiam deserere, quod est peccare, non potest fieri,
nisi in aliqua et per aliquam substantiam, vel spiritualem,
vel corporalem; spiritualem cum in ipso animo
deseritur veritas, justitia, bonitas, et subintrant
his contraria, id est mendacium, iniquitas, malitia,
quae licet nullam habeant subsistendi naturam, sunt
 tamen magna vitia, vel languores naturae, id est ipsius
animi, cui dominantur, et cujus sanitatem atque
integritatem violant: ita ut ipse animus his incurvatus
et depressus ex libero servilis, et ex sano
infirmus efficiatur, dicente Domino in Evangelio:
Quia omnis qui facit peccatum servus est peccati
(Joan. VIII, 34). Et Psalmista dolenter et miserabiliter
implorante: Ego dixi: Domine, miserere mei, sana
animam meam, quoniam peccavi tibi (Psal. XL, 5).
Sed quia haec mala sic incipiunt in animo, ut maxime
tamen per corpus exerceantur, transit malum spiritualis
naturae, id est animi, in malum corporalis
naturae, id est ipsum corpus; et ita velut quaedam
pestis totum simul commaculat et corrumpit, ut
peccato dominanti anima serviens redigat in eamdem
 servitutem corpus suum; et fiant membra corporis
ipsius arma iniquitatis peccato, quibus ipsa iniquitas
et peccatum fortius et violentius in utroque dominetur.
Unde Apostolus fidelibus dicit: Et ne exhibeatis
membra vestra arma iniquitatis peccato; sed
exhibete vos Deo tanquam ex mortuis viventes, et
membra vestra arma justitiae Deo (Rom. VI, 13).
Huic tanto et tam mortifero languori totum hominem
sibi vindicanti et saucianti, solus ille unus et
verus medicus potest adhibere medelam et sanitatem
conferre, qui de seipso ait: Non est opus sanis
medico, sed male habentibus (Matth. IX, 12), et de
quo scriptum est: Ipse enim salvum faciet populum
suum a peccatis eorum (Matth. I, 21). De quo etiam
 Apostolus ait: Fidelis sermo et omni acceptione
dignus, quia Christus Jesus venit in hunc mundum
peccatores salvos facere (I Tim. I, 15).
Iste ergo qui tam assidue dicit, et repetit peccata
nihil esse, quid aliud conatur agere, diabolo instigante,
nisi ut ea quasi leviget in cordibus auditorum,
ut non doleant, non agnoscant quanto malo teneantur,
nec curent dicere cum Psalmista: Miserere mei,
Deus, secundum magnam misericordiam tuam, et
secundum multitudinem miserationum tuarum dele
iniquitatem meam. Amplius lava me ab iniquitate mea
et a peccato meo munda me. Quoniam iniquitatem
meam ego cognosco, et peccatum meum contra me est
semper (Psal. L, 2-5). Abjiciatur ergo deceptor iste ab
auribus et cordibus fidelium, et contra tam magnam
 miseriam imploretur dolenter et simpliciter magna
Dei misericordia: contra multitudinem tantarum
miseriarum quaeratur multitudo miserationum,
ut deleatur iniquitas, lavetur homo ab ipsa iniquitate,
mundetur a peccato, quo erat sordidus et immundus
effectus; cognoscat iniquitatem suam, et
peccatum suum non putet esse nihil, nec ponat illud
post dorsum suum, sed ante oculos semper habens
imploret illum qui dixit: Delevi ut nubem iniquitates
tuas, et quasi nebulam peccata tua (Isa.
XLIV, 22). Similiter et supplicia, quae peccatis debentur,
ita extenuare, sic levigare et annullare contendit,
ut ea semper nihil esse confirmet; quae licet in
se substantiam nullam habeant existendi, tamen
per corporales naturas, id est ignem aeternum, et
 stagnum sulphuris, et vermes nunquam deficientes
damnatorum et corporibus, et animis, inferuntur:
dum et animas et corpora simul excruciant. Et
ideo, licet non sint substantialiter, sunt tamen
semper poenaliter, et infeliciter in eorum animis
et corporibus, quos sine fine excruciant.
Quocirca non nos delectet audire ab isto misero
seductore peccatorum supplicia nihil esse; sed potius
audiamus quod verissime Veritas dicit: Mortuus est
autem et dives, et sepultus est in inferno. Elevans
autem oculos suos cum esset in tormentis, vidit Abraham
a longe, et Lazarum in sinu ejus; et ipse clamans
dixit: Pater Abraham, miserere mei, et mitte
Lazarum, ut intingat extremum digiti sui in aqua,
 et refrigeret linguam meam, quia crucior in hac flamma
(Luc. XVI, 22, 23, 24). Et paulo post, cum
pro fratribus suis supplicaret, ait: Ut testetur illis,
ne ipsi veniant in hunc locum tormentorum (Ibid.,
28). Ecce infelix et infelicissime damnatus dives,
statim ut mortuus est corpore, anima sepultus est
in inferno; ubi tenebatur ipsa anima in tormentis, et
ibi amplius cruciabatur, unde amplius peccaverat,
id est in lingua; et cruciabatur in flamma undique
adurente et concremante. Et sicut ipse micas mensae
suae non dederat Lazaro mendico et ulceribus pleno
jacenti ad januam suam, ita et ipse stillam aquae de
digito ejus, qua aliquantulum refrigeraretur, non
meruit impetrare. Et pro fratribus rogat ne et ipsi
 veniant in illum locum tormentorum. Si ergo, juxta
vocem Veritatis, infernus locus est tormentorum, et
animae miserorum exutae corporibus illic sepeliuntur,
et sunt in tormentis, et per quae peccaverunt, per
haec et torquentur, ut judicium sit illis sine misericordia,
quia non fecerunt misericordiam (Jac. II, 13).
Haec audiat fidelis quisque et timeat, et dum tempus
est, fugiat ab ira ventura de qua beatus Joannes
Baptista ait: Quis vobis demonstravit fugere a futura
ira? Facite ergo fructus dignos poenitentiae (Luc. III,
7, 8). Hunc locum tormentorum ipse Dominus frequenter
appellat tenebras exteriores et caminum ignis,
et ignem aeternum diabolo et omnibus impiis praeparatum,
ubi erit dolor sine fine, et ex dolore sempiternus
fletus oculorum, et stridor dentium (Matth. XXV,
 41). De tali poena infelicium damnatorum et Isaias
propheta dicit: Vermis eorum non morietur, et ignis
eorum non exstinguetur: et erunt usque ad satietatem
visionis omni carni (Isa. LXVI, 24). Sed et beatus
Job lacrymabiliter Deum implorat dicens: Nunquid
non paucitas dierum meorum finietur brevi? Dimitte
ergo me, ut plangam paululum dolorem meum; antequam
vadam, et non revertar ad terram tenebrosam
et opertam mortis caligine; terram miseriae et tenebrarum,
ubi umbra mortis, et nullus ordo, et sempiternus
horror inhabitat (Job X, 20-22). Et beatus
Joannes in Apocalypsi: Missi sunt, inquit, in stagno
ardenti igne et sulphure: quod est mors secunda, et
cruciabuntur die ac nocte in saecula saeculorum (Apoc.
XX, 14). Et sicut alibi ait: Fumus tormentorum
 eorum ascendet in saecula saeculorum (Apoc. XIV,
11). Haec fideliter credamus, veraciter timeamus, et
hunc vaniloquum et seductorem penitus ab auribus
repellamus: Quia, sicut ait Apostolus, corrumpunt
bonos mores colloquia mala (I Cor. XV, 33). Unde et
alia Scriptura admonet dicens: Sepi aures tuas spinis,
et noli audire linguam iniquam (Eccli. XXVIII, 28).
2. Statim namque post haec illa sua regula impia
et furiosa, qua persuadere conatur ut, cum audimus
aliquid factum, intelligamus non factum, cum aliquid
dictum, intelligamus non dictum; adjungit et dicit:
Praescisse et praedestinasse Deum peccata vel poenas,
pro non praescisse, non praedestinasse, non praeparasse.
Quod apertissime fidei et veritati contrarium est. Si
 enim non praescivit Deus angelorum vel hominum omnia
futura peccata, non est praescius futurorum. Et quid
jam aliud praestat nisi ut dicat iste insipiens in corde
suo, non est Deus (Psal. XIII, 1), si non praescivit poenas
quae peccantibus juste debentur, quomodo eas
et in Evangeliis et in caeteris Scripturis tam assidue,
tam graviter, tam terribiliter comminatur. Sed dicit
iste: Quia peccata vel poenae nihil sunt, eo quod substantiam
per se existendi non habeant. Et ideo quod
nihil est Deum nec scire nec praescire potuisse. Quasi
Deo ignotum sit quidquid non est, et quod ipse
essentialiter et naturaliter esse non fecit: cum
ille omnipotenti scientia et praescientia sua sicut
novit omnia quae fecit, sic etiam noverit quae non
 fecit : et, sicut novit quae esset facturus, ita semper
noverit quae non esset facturus. Ita namque et
quae vellet esse, et quae nollet esse, nullatenus potuit
ignorare: et quod noluit habere naturam vel
substantiam existendi, novit sine dubio magnum
malum esse naturae subsistendi angelicae vel humanae,
cum peccato in deterius commutatur, et poenali
supplicio sine fine cruciatur.
Quod autem dicit Deum non praedestinasse poenas
vel peccata, de peccatis utique verum est, quia non
praedestinavit, nisi quae fuerat ipse facturus. Quae
utique omnia et bona et justa sunt. De poenis autem
manifeste falsissimum est, quas non solum praedestinavit,
sed etiam praeparavit. Sicut ipse Dominus in
Evangelio dicit: Discedite a me, maledicti, in ignem
 aeternum qui paratus est diabolo et angelis ejus
(Matth. II, 41). Adjungit exemplum Judae satis absurde
et incongrue, sicut supra ostensum est.
Et statim subjungit dicens: Poenas mala esse ideoque
non a Deo, a quo malum non sit. Contra illud
quod ipse Deus per prophetam testatur dicens:
Ego Dominus, faciens pacem et creans malum (Isa.
XLV, 7). Unde et alibi scriptum est: Si erit malum
in civitate quod Dominus non fecit (Amos III, 6). Et
iterum: Bona et mala vita et mors, paupertas et honestas,
a Deo sunt (Eccli. XI, 14). Et ideo fideliter
discernendum, aliud esse malum, id est vitium,
contrarium bono, quod utique non est a Deo, sed
vel a diabolo inventum, vel ab homine commissum;
aliud vero esse malum, quod significat aliquam afflictionem
 vel temporalem vel aeternam: ut sunt fames,
pestilentia, hostilitates, vastationes, mors, et
ipsa quae appellantur aeterna supplicia; quae utique
omnia a Deo sunt: quia non nisi justa ejus dispositione,
et justo ejus judicio praeparantur vel inferuntur.
Iste autem, qui poenas illas aeternas a Deo non
esse confirmat, compellandus est, ut dicat a quo eas
esse putet, utrum a diabolo, cui sunt praeparatae;
an ab hominibus, qui ibi pariter cruciandi sunt; an a
nullo, ut sine aliquo auctore coaeternae Deo existant.
Subjungit post haec dicens: Deum non punire quae fecit
nec ab eis naturalia munera tollere. Quod ut diligentius
consideretur, manifestum est illa quae Deus fecit in
creatura rationali angelica vel humana, esse in angelis
spiritus sine corpore, esse in hominibus animam et
 corpus: Naturalia vero munera quae istis rationalibus
creaturis naturaliter Deus dedit, illa vult iste intelligi
de quibus superius multa locutus est, id est quod
habeat in se naturaliter mens humana sive angelica,
memoriam, intelligentiam, voluntatem, esse, nosse,
velle, ut naturaliter meminerit sui, intelligat se, diligat
se, naturaliter habeat esse ut existat, nosse
 ut agnoscat se, velle ut amet se. Liberum etiam arbitrium
naturale tantummodo donum Creatoris asserit
iste, sicut supra satis suis verbis ostendit. Dicit
itaque Deum non punire quae fecit; id est nec spiritum
angelicum in angelis malignis: nec spiritum et
corpus in hominibus damnandis. Et quomodo ignem
aeternum dicit paratum esse diabolo et angelis ejus, si
illo igne spiritus angelici puniendi non sunt? Quomodo
etiam alibi hominibus et de hominibus dicit:
Sed potius eum timete qui potest et animam et corpus
perdere in gehennam (Matth. X, 28), si illo cruciatu
gehennae nec anima, nec corpus, quae utraque Deus
fecit punientur? Sed vere punientur et spiritus et
corpora in gehenna, sicut vera fides credit, sicut
ipsa Veritas testatur: non quia ea Deus fecit, sed
 quia ipsa fecerunt quae Deus non fecit, et quae Deus
odit, et quae impunita esse non sinit, id est peccata.
Quae sine auctoribus suis neque esse, neque puniri
possunt: neque enim per se subsistunt, ut in seipsis
puniantur, sed insunt mentibus depravatis angelicis
sive humanis ab ipsis commissa, ipsis adhaerentia, et
cum ipsis atque in ipsis damnanda.
Ita et illud verum est quod in Dei laudibus Scriptura
dicit: Diliges enim omnia quae sunt, et nihil odisti eorum
quae fecisti (Sap. XI, 25). Et quod Dominus ait: Qui
potest et animam, et corpus perdere in gehennam (Matth.
X, 28). Diligit enim creaturam suam, in quantum natura
est, et ab eo condita est. Et odit eam in quantum
vitiata est. Unde scriptum est: Odisti omnes qui
operantur iniquitatem, perdes omnes qui loquuntur
 mendacium: Virum sanguinum et dolosum abominabitur
Dominus (Psal. V, 7, 8). Unde et de quibusdam
dicit propheta: Et facti sunt abominabiles, sicut ea
quae dilexerunt (Ose. IX, 10); et iterum: Similiter
autem et odio sunt Deo impius et impietas ejus (Sap.
XIV, 9). Ita ergo diligit omnia quae sunt, et nihil odit
eorum quae fecit; ut tamen haec in creatura rationali
vitiata, depravata atque corrupta, impunita et inordinata
esse non sinat. Juste enim ordinatur et punitur
in poenis natura quae non sub Deo et ex Deo
voluit esse beata, sed in se, et per se, velut libera
esse concupivit: ut quae noluit subjici volens, subjiciatur
nolens; et quae illic potuit esse semper beata,
hic sine fine misera efficiatur. Quia manum Dei
(sicut ipsa Scriptura dicit) effugere impossibile est
 (Tob. XIII, 2), cui necesse est, ut quae noluit voluntate,
necessitate subdatur.
Quid autem ipsis naturis rationalibus proderit, si
in illa aeterna damnatione constitutis naturalia illa,
ut iste dicit, munera non erunt sublata? Cum ad
nullum beatitudinis fructum, sed ad solum tormentorum
cumulum in eis relinquenda esse manifeste
 intelligantur, ut meminerint sui, ad aeternum dolorem
malae conscientiae: intelligant se semper miseras,
semper esse damnatas; diligant se, ut magis
doleant sine fine perire quod amant. Liberum vero
arbitrium  quomodo aut quale in illis erit, quorum
voluntas nec iniquitatem suam poterit jam deserere,
nec bonum aliquid ulterius operari? sicut Scriptura
dicit: Quodcunque potest manus tua facere, instanter
operare: quia nec opus, nec ratio, nec sapientia, nec
scientia erunt apud inferos, quo tu properas (Eccle. IX,
10). Quid illis proderit semper esse infeliciter, scire
damnationem suam, velle nec posse evadere poenam
suam? Omnia ergo quae hic data sunt ad usum bene
agendi, ad gratiam Domini promerendam, ibi quantulacunque
eorum vestigia remanserint, ad supplicium
 valebunt, non ad solatium. Si autem rationalis
creaturae memoria, intelligentia, voluntas, non ad
se, sed ad Conditorem referantur, quid jam illis penitus
a Deo desertis, et ab aeterno illo et vero lumine
separatis, quid in illis, inquam, aget memoria, ubi
nemo dicere poterit: Memor fui Dei, et delectatus sum?
(Ps. LXXVI, 4.) et ubi implebitur quod scriptum est:
Quoniam non est in morte qui memor sit tui (Psal. VI,
6). Nulla erit intelligentiae illuminatio, qua Deus
agnoscatur, quaeratur, inveniatur. Nulla dilectionis
pietas, qua Deus ametur, desideretur, fruatur. Ipsae
enim erunt tenebrae exteriores extra illud lumen jam
positis, cujus nulla illuminatione perfruentur: Et
illa nox horrenda, de qua ipsum verum lumen Dominus
noster dicit: Quandiu in mundo sum, lux sum
 mundi. Venit nox quando nemo potest operari (Joan.
IX, 4, 5). Quandiu ergo in mundo est per illuminantem
gratiam, lux est mundi a suis tenebris liberati.
Cum autem hanc suae illuminationis gratiam
subtraxerit aeterna caecitate damnatis, quid eis aliud
remanebit nisi nox horrenda, nox perpetua, in qua
nemo possit operari?
Si autem etiam de sensibus corporis, qui et ipsi
sunt utique naturalia munera Conditoris, tale aliquid
consideretur , quid ibi proderit visus, ubi nullus
erit lucis aspectus? Aut si ad horam fuerit, non ad consolationem,
sed ad vehementiorem dolorem valebit:
ut scilicet videant boni aliquid, quod jam habere aut
promereri non possint. Sicut et dives ille eisdem infernalibus
poenis damnatus, Abraham et Lazarum ad
 horam videre potuit (Luc. XVI, 23), sed ad augmentum
doloris, non ad solatium ereptionis. Licet hoc
ante ultimum illud judicium juxta occultam dispositionem
Conditoris fieri credendum sit, postea vero
nihil tale futurum legatur. Quid ibi aget auditus,
ubi semper horrendus fragor, et tristis atque innumerabilis
audietur gemitus? Quid olfactus, ubi juxta
 quod Deus per prophetam comminatur: Erit semper
pro suavi odore fetor? (Isa. III, 24.) Quid gustus, ubi
aeterna erit fames et sitis? Sicut de civitate diaboli,
id est de tota illa multitudine damnatorum aperte in
Apocalypsi scriptum est: Quia in una die venient
plagae ejus, et mors et luctus, et fames: quia fortis est
Deus, qui judicavit illam (Apoc. XVIII, 8). De siti autem
et lingua semper ardente, in damnatione illius
divitis aperte Evangelium declarat. Quid totius corporis
tactus, ubi nulla ejus poterit esse jucunditas,
nulla suavitas, sed sempiternus sentietur dolor, aeterna
exustio, aeterna excruciatio? Quid ergo prodest quod
iste dicit, velut ad consolationem stultorum, Deum non
punire quae fecit, nec ab eis naturalia munera tollere?
Cum et puniat aeternaliter naturam vitiatam pro his
 quae male gessit: et si aliquid naturalium munerum in
illa damnatione eam habere permittet, totum valeat ad
supplicii augmentum, non ad consolationis solatium.
Quid est autem quod addit: Dolorem esse sanitatis
absentiam, tenebras lucis, silentium clamoris, tristitiam
gaudii, laborem quietis: sic praesciri vel praedestinari
peccata vel poenas. Si enim in his verbis hoc
persuadere voluit, quod, sicut nos per sanitatis absentiam
cognoscimus in nobis dolorem, et per absentiam
lucis cognoscimus tenebras, et per absentiam vocis
cognoscimus silentium, et per absentiam gaudii sentimus
tristitiam, per absentiam quietis sentimus laborem,
sic Deus praescierit peccata, vel praedestinaverit
poenas, ut et peccata non nisi privatione justitiae
scire aut praescire potuerit; et poenas, nisi privatione
 beatitudinis non agnoverit, vel praedestinaverit; si,
inquam, ita sensit, ita persuadere voluit, quid tali
sensu horribilius, quo divina virtus humanae infirmitati
adaequatur? Dei etenim virtus, semper eodem
modo se habens, omnia novit in se, nec indiget ut
aliquid noverit extra se: nec aliter novit facta,
aliter non facta, quia nec illa novit per eorum praesentiam,
nec ista per aliarum rerum absentiam;
sed aeterna et incommutabili scientia sua aequaliter
videt quid voluerit esse, et quid esse noluerit: nec
privatione justitiae cognoscit peccata; sed, cum sit
ipse summa justitia, in ipsa  incommutabiliter
videt quid ab ea dissonet vel discordet. Similiter
non per absentiam beatitudinis poenas cognoscit,
sed cum sit ipse summa beatitudo, in semetipso incommutabiliter
 videt in quantam poenarum profunditatem
mergendi sunt qui ab ejus tranquillitate
discedunt. Atque ita non privatione justitiae, sed in
ipsa justitia videt quidquid ab ea dissentit: nec privatione
beatitudinis agnoscit poenas; sed, in ipsa
beatitudine, videt quid doloris et laboris incurrat qui
ab ejus tranquillitate separatur.
 Adhuc addit et dicit: Dolendo non ipsum dolorem,
sed ipsam sanitatem nosci, quam non noscet, si de illa
notionem quamdam non haberet. In quibus verbis affirmare
videtur dolorem illum aeternarum poenarum non
posse nosci, id est agnosci, ab animo patientis, eo
quod ipse dolor nullam habeat substantiam in se
existendi vel subsistendi. Et ideo cum substantialiter
nihil sit, non ipse agnoscatur ab illo qui dolet,
sed potius ex ejus comparatione sanitas agnoscitur;
quae in corpore naturaliter aliquid est, et quae ipsi
dolori contraria est. Quam sanitatem nullatenus
nosset qui totus dolet in poenis, nisi ejus notitia in
memoria remaneret.
Et ut haec tam absurda et stulta, velut ratione
quadam reddita, confirmare videatur, subjungit et
 dicit: Recordationem sanitatis in sensibus remanere,
ipsam vero in illa substantia quam Deus creavit residere.
Per quod fortassis hoc intelligi vult quod in
sensibus in illa damnatione semper dolentis, velut
ex commonitione ipsius doloris, fiat recordatio sanitatis,
in sensibus videlicet, quibus vel corpus vel
anima ipsos dolores sentiet; ipsam vero sanitatem
in illa damnatione ita posse intelligi, quia substantia
hominis, quem Deus creavit, et in animae et in
corporis perpetuitate non consumitur, non deletur,
sed velut quadam suae plenitudinis sanitate aeternaliter
durat. Quae omnia idcirco dicere videtur, ut
per illum sempiternum poenarum dolorem, nec cognitionem
sanitatis, nec ejus recordationem, nec
ipsam sanitatem in eis qui torquendi sunt, asserat
 perire. Cum e contrario omnia ista, id est et cognitio
et memoria sanitatis in animo semper dolentis,
et conservatio illa naturae nunquam delendae, non
proficiant ad aliquam gratiam et jucunditatem salutis,
sed potius ad cumulum doloris: ut non solum
sensu et corporis et animae doleat ita damnatus; sed
etiam dum recordatur, et agnoscit bonum sanitatis
quod funditus amisit, in ipsa memoria et notitia puniatur.
Dicat ergo insanus esse in aeternis et omnimodis
doloribus sanitatem, dum quae ibi existimat,
dum quae ibi putat remanere ad indicium sanitatis,
non aliud quam materia sint doloris: ut, dum nunquam
finitur qui torquetur, nec tormenta ipsa finiantur: