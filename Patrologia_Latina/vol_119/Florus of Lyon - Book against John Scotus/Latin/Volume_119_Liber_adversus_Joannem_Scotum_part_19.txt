CAPUT XVI.  
Sexto decimo capitulo duodecim definitiones proponit,
ita dicens:
1. Nulla natura naturam puniri.
2. Et nihil aliud esse poenas peccatorum, nisi peccata
eorum.
3. In igne aeterno nihil aliud esse poenam, quam
beatae felicitatis absentiam.
4. In ea nullum esse qui non habeat insitam sibi
naturaliter absentis beatitudinis notionem, ejusque
desiderium: habituros miseros felicitatis et veritatis
notionem atque scientiam: ac per hoc non esse miseros,
nec puniri.
5. In diabolo et impiis hominibus non puniri nisi
 perversitatem propriae voluntatis; nec peccasse naturam,
sed voluntatem.
6. Nec in primo homine peccasse naturae generalitatem,
sed uniuscujusque individuam voluntatem.
7. Si ea natura delinqueret, cum una sit, tota profecto
periret.
8. Proinde in nullo naturam puniri, quia ex Deo sit, et
non peccet, sed motus voluntarius libidinosus puniatur.
9. Ideoque in impiis supplicia non perpeti quod Deus
fecit, sed quod superbia vitiose invenit.
10. Libidinem perversae voluntatis cruciari, dum ea
quae male aut indigne appetit, habere non sinatur.
11. Ex nullo bono malum esse.
12. Eum qui hic libero voluntatis arbitrio, quod est
naturalis intelligentiae munus, id est mentis acies in usus
 turpitudinis mutet, illic ne omnino veritatis honestate
fruatur, justissime perdat, et tenebras aeternae ignorantiae
non evitare.
In his verbis illud quod primo loco posuit nulla
natura naturam puniri, ideo dixisse videtur quia
omnis utique natura a bono auctore Deo condita, in
quantum natura est, bona est: ut verbi gratia, natura
animae sive corporis bona est; et natura ignis,
in quantum natura est, similiter bona est. Cum ergo
utraque naturaliter bona sint, recte sibi iste videtur
dicere et definire, quod nulla natura alia puniatur
natura; quia videlicet duo bona secundum ejus
sensum non possunt sibi esse contraria, ne naturae
bonae altera bona natura possit esse poena. Atque
hujuscemodi argumentationis manifestissima fallacia
 cupit subvertere in cordibus audientium firmissimam
fidei veritatem, qua omnes fideles indubitanter credunt
et confitentur, in una et per unam aeterni ignis
naturam, et naturam spirituum malignorum, et naturam
hominum perditorum, id est animas et corpora
eorum sine fine damnandas, puniendas atque
torquendas per ejus justum et aeternum judicium:
Qui potest et animam et corpus perdere in gehennam,
et qui, postquam occiderit, habet potestatem mittere in
gehennam (Matth. X, 28).
Nec solum de illis aeternis suppliciis quibus natura
angelica et humana utique natura ignis aeterni torquebitur
ut ignis, qui bonitate Conditoris hic homini
datus est ad solatium, ibi justa severitate judicis
vertatur ei in supplicium; non de illis, inquam,
 solis certa est fides ita esse futurum; sed etiam in
communi hominum sensu certissimum esse constat
nunquam naturam nisi natura puniri. Sicut natura
corporis, aut ex semetipsa punitur, velut cum deficit
a sanitate, et succumbit infirmitati atque languori,
dum et bonum sanitatis in eo minuitur, et malum
languoris ex seipso patitur, aut ex alterius naturae
subtractione, quae illi ad sustentationem vel aliud
solatium valet: velut si ei poenaliter subtrahatur
natura cibi, aut potus, aut etiam lucis, vel vestimenti,
et quidquid ejusmodi est; dum ex hoc et fame
ac siti tabescit ac deficit, et tenebrarum horrore
affligitur, aut frigoris aerumna cruciatur; aut certe
ex alterius rei natura ipsum corpus hominis punitur:
 sicut corpora latronum utique puniuntur vi flagellorum
et gladiorum ac multiplicium tormentorum,
quae utique ipsorum naturae ex aliis naturis poenaliter
inferuntur. Cum ergo haec ita sint, et nunquam
natura nisi aut ex seipsa in seipsa puniatur, vel
alterius naturae utilitate subtracta, vel violentia illata,
qua ratione iste dicit nullam naturam natura
puniri? ut ex hoc quantum in se est, veritatem
aeternorum destruat suppliciorum; ubi et natura
spirituum, et natura corporum juxta evangelicam
et apostolicam veritatem: Natura ignis aeterni cruciabitur
die ac nocte in saecula saeculorum (Apoc.
XIV, 10).
Si autem propterea hoc dicit quia naturae non nocent
invicem, nisi suis qualitatibus, ut, verbi gratia,
 ignis et aqua, quorum propriae qualitates sunt ut et
aqua sit naturaliter humida, et ignis naturaliter
aridus; et ideo potest et aquae humore ignis exstingui,
et ignis ariditate ignita humor aquae exsiccari,
ut non sibi videantur ista adversari ex eo quod
naturae sunt, sed ex eo quod qualitatibus suis sibi
contrariae sunt. Si propterea, inquam, hoc dicit,
sciat in fide nostra nullam esse distantiam utrum
naturae naturis puniri dicantur, an ipsae naturae suis
naturalibus qualitatibus sibi invicem poenales existant;
quia utrumque unus Conditor creavit, id est
et naturam et qualitatem insitam naturae. Et ideo
utrumque simul rectissime una dicitur natura, et a
sapientissimo Conditore alia ab alia propria qualitate
distincta. Deinde quia et si immortalis est natura
 angelici sive humani spiritus, tamen, potestate conditoris
et justi ultoris Dei, sic illi igni corporeo et
aeterno poenaliter et aeternaliter alligabitur, sicut et
hic eadem potestate summi Conditoris colligatur humanus
spiritus terreno corpori, nec solvi potest,
nisi illius voluntate et judicio qui colligavit. Natura
quoque humani corporis in illo aeterno igne damnatorum
ita erit poenaliter immortalis, ut ad sustinenda
aeterna supplicia nunquam morte solvatur; ita passibilis
et incorruptibilis, ut omni genere dolorum,
cruciatuum atque poenarum sine fine affligatur.
Hanc enim poenam omni intentione cavendam terribiliter
Scriptura denuntiat, dicens: Humilia spiritum
tuum valde, quia vindicta carnis impii ignis et
vermes (Eccli. VII, 19). Et iterum: Dominus enim omnipotens
 vindicabit in eis; in die judicii visitabit illos:
Dabit in carnes eorum ignem et vermes, ut urantur
et sentiant usque in sempiternum (Judith XVI, 20, 21).
Proposuit quidam antiquitus similem de naturarum
inter se contrarietate quaestionem. Quae qualiter
ab illo sit proposita et a beato Augustino evidentissima
ratione destructa, necessarium existimamus ad
commonitionem et confirmationem legentium hic
breviter inserere; maxime quia ille qui eam proposuit,
aut ipse Pelagius fuit aut aliquis Pelagianus,
sicut et iste est. Ita ergo eamdem quaestionem beatus
Augustinus commemorat dicens:  Post haec idem
beatus Augustinus subjungit e contrario responsionem
suam, ita dicens: 
Quae ad convincendam et destruendam improbi hominis
insaniam sanctus doctor exsequitur.
Cum itaque terror et veritas aeternorum suppliciorum
tam aperte et multipliciter nostrae fidei commendentur
ad incutiendum saluberrimum timorem,
et excitandum ad continuam emendationem, quomodo
iste subjungere et dicere ausus est et nihil
aliud esse poenas peccatorum nisi peccata eorum? Cum
certissime fides teneat alias esse poenas peccatorum
quas animae in praesenti ex ipso peccatorum suorum
 merito patiuntur desertae a Deo, desertae a luce justitiae,
a contemplatione veritatis, ab illuminatione
charitatis; et aliquando traditae etiam in reprobum
sensum. Has enim poenas peccatoribus et carnalium
voluptatum amatoribus divina Scriptura in praesenti
inferri manifestissime testatur, dum de quibusdam
Deus dicit: Non permanebit spiritus meus in hominibus
istis in aeternum, quia caro sunt (Gen. VI, 3):
dum impii in fine dolentes ac gementes dicent: Et
justitiae lumen non luxit nobis, et sol non est ortus nobis
(Sap. V, 6); dum de eisdem impiis Scriptura dicit:
Excaecavit enim illos malitia ipsorum (Sap. II,
21); et generaliter de his qui fratres oderunt: Omnis
qui odit fratrem suum, in tenebris est, et in tenebris
ambulat et nescit quo eat; quoniam tenebrae obcaecaverunt
 oculos ejus (I Joan. II, 11). Et de quibusdam
Scriptum est: Sicut non probaverunt Deum habere in
notitiam, tradidit illos Deus in reprobum sensum, ut
faciant quae non conveniunt (Rom. I, 28). Sunt poenae
peccantium animarum ipsa peccata, quia eis et ipsarum
animarum sanitas corrumpitur et violatur, et
conscientia misera, perturbata, et anxietatibus plena
efficitur. Ita ergo, et peccantium poenae fiunt ipsa
peccata justo et terribili Dei judicio; et tamen pro
eisdem peccatis aliae statim in praesenti gravissimae
poenae irrogantur, sicut superius ostensum est. De
quibus omnibus praesentibus poenis quibus peccantium
animae continuo feriuntur atque puniuntur,
beatus Moyses in Deuteronomio apertissime testatur,
 dicens de omnipotenti Deo: Faciens misericordiam
in millia diligentibus se (Deut. V, 10); et reddens
odientibus se statim, ita ut disperdat eos, et ultra non
differat, protinus eis restituens quod merentur (Deut.
VII, 10). Sunt itaque et in praesenti gravissimae animarum
poenae ipsa peccata sua; sunt gravissimae
animarum poenae ipsa desertio Dei et damnatio, qua
peccatorum meritis continuo restituuntur, sed restant
illae in futurum aeternorum suppliciorum poenae,
de quibus scriptum est dicente Domino: Mortuus
est autem et dives, et sepultus est in inferno (Luc. XVI,
13). Et iterum: Ne forte tradat te adversarius judici,
et judex tradat te ministro et in carcerem mittaris.
Amen dico tibi: non exies inde, donec reddas novissimum
quadrantem (Matth. V, 25, 26). Et alio loco,
 cum de servo nequam loqueretur, qui noluit debitum
conservo suo dimittere sicut et sibi dimissum est,
ait: Tunc iratus dominus ejus tradidit eum tortoribus,
quoad usque redderet universum debitum (Matth.
XVIII, 34).
Has poenas peccatorum, sive in ipsis peccatis eorum
sive in desertione Dei, pro merito ipsorum peccatorum,
quae statim in praesenti inferuntur; sive
etiam in exterioribus poenis multiplicium flagellorum,
quae peccantibus ad praesens divinitus inferuntur; sive
in damnatione aeternorum suppliciorum, quae post
haec omnia in fine servantur, cum tam aperte Scriptura
testetur, tam indubitanter Ecclesiae fides teneat;
audiant quicunque hujusmodi fallaciis atque
praestigiis per hunc vanissimum hominem illuduntur,
 illud quod Apostolus terribiliter omnibus fidelibus
denuntiat dicens: Nemo vos decipiat inanibus
verbis; propter haec enim venit ira Dei in filios diffidentiae
(Eph. V, 6). Quibus verbis Apostoli B. Hieronymus
exponendo subjungit dicens: 
Haec sanctus doctor, et antiquorum haereticorum
errorem super hac re redarguens, et istius
fraudulenta mendacia atque commenta apostolica
veritate subvertens.
Audet tamen iste adhuc majora et detestabiliora,
et subjungit dicens: In igne aeterno nihil aliud esse
poenam quam beatae felicitatis absentiam. Ubi recte
 ab eo quaeritur cur et angeli maligni et homines iniqui
mittendi sunt in ignem aeternum, si ex ipso igne
nulla supplicia, nulla tormenta passuri sunt? An
propterea tantummodo ut qui nunc vel in aere, vel
in terra conversantur, incipiant in igne habere novum
habitaculum; ubi, sicut de sanctis tribus pueris
in fornace Babylonia damnatis scriptum est, nullam
potestatem habeat ignis in corporibus eorum, et
capillus capitis eorum non aduratur, et odor ignis
non transeat per eos; et quid jam restat, nisi ut,
sicut de illis Scriptura dicit: quia angelus Domini descendit
cum Azaria et sociis ejus in fornacem, et excussit
flammam ignis de fornace, et fecit medium fornacis
quasi ventum roris flantem, et non tetigit eos
omnino ignis neque contristavit, nec quidquam molestiae
 intulit (Dan. III, 49, 50), ita et de istis mirabili
insania affirmare contendat. Quod si ita esset quod
unquam tale miraculum esse potuit, inter magnalia
et prodigia quae divinitus facta sunt, ut tam innumera
multitudo apostatarum angelorum et hominum perditorum
esset in medio immensarum et aestuantium
flammarum, et non tangeret eos omnino ignis, sed
vim virtutis suae oblivisceretur, ut diabolus et ejus
angeli custodirentur illaesi? Quis audivit unquam tale
aut quis sufferre possit tantae impietatis insaniam? Si
enim nulla erit poena in aeterno igne damnatorum,
sequenter nulla erit etiam gloria in aeterna remuneratione
justorum. Qui enim verissime promisit hanc
gloriam dicendo: Venite, benedicti Patris mei, percipite
regnum quod vobis paratum est a constitutione
 mundi (Matth. XXV, 34), ipse verissime comminatus
est illam poenam dicendo: Discedite a me, maledicti,
in ignem aeternum qui paratus est diabolo et angelis
ejus (Ibid., 41), ipse etiam de utroque immobili veritate
subjunxit: Tunc ibunt hi in supplicium aeternum,
justi autem in vitam aeternam (Ibid., 46). Si
ergo quaerimus quid sit illud regnum quod a constitutione
mundi justis est praeparatum, audiamus
fideliter esse vitam aeternam. Si quaerimus quid
credere debeamus illum in quem et homines impii
et angeli mittendi sunt ignem aeternum? Audiamus
nihilominus fideliter esse supplicium sempiternum.
Nec major esse potest gloria quam vita aeterna; nec
major poena quam supplicium sempiternum: illud
in regno positorum, istud in aeterno igne damnatorum.
 De quo supplicio ignis aeterni aperte beatus
Joannes in Apocalypsi testatur, dicens: Missi sunt
in stagnum ignis et sulphuris, et cruciabuntur die ac
nocte in saecula saeculorum (Apoc. XX, 9, 10). Et alio
loco: Et fumus tormentorum eorum ascendet in saecula
saeculorum (Apoc. XIX, 3). Non ergo in igne
aeterno angeli vel homines damnati poterunt unquam
esse quieti et immunes a poenis; qui, ut Veritas
dicit: Cruciabuntur die ac nocte in saecula saeculorum;
et quorum fumus tormentorum ascendet in saecula
saeculorum; qualis etiam nunc poena et illos consequitur.
De quibus ad similitudinem illius purpurati
et damnati divitis Scriptura dicit: Ducunt in bono
dies suos, et in puncto ad inferna descendunt (Job
 XXI, 13). Ut et ipsi, sicut de illo legitur, statim incipiant
esse in tormentis, et cruciari in flamma, et
deputari in loco aeternalium tormentorum: solet iste
dicere, sicut audivimus, cum aliquis ei de talibus
juxta fidei veritatem obsistere coeperit sermocinando:
Quid vis? ratio te vincit. Quae ergo est
haec ratio omni ratione vacua, omni veritate aliena,
et spiritu impiissimi erroris lymphatica, atque
phanatica? Qui vult ut homines veritatem Christi
deserant, et suas phantasticas et daemonicas umbras
sequantur.
Sed cum dixisset in aeterno igne damnatos nullam
aliam sentire poenam nisi beatae felicitatis absentiam,
subjungit tamen velut quamdam eorum beatitudinem
et dicit: In ea (id est in beatae felicitatis absentia)
 nullum esse qui non habeat insitam sibi naturaliter
absentis beatitudinis notionem, ejusque desiderium.
Ubi et addit habituros miseros felicitatis et veritatis
notionem atque scientiam, ac per hoc non esse miseros
nec puniri. Quibus verbis manifeste utique affirmare
conatur  omnes qui futuri sunt in illa damnatione,
quam iste non aliam putat nisi absentiam
beatitudinis qua sancti perfruuntur, habituri sunt
naturaliter insitam ipsius beatitudinis, cujus participes
non erunt, cognitionem, atque desiderium.
Quod adhuc repetens et inculcans, dicit habituros
veritatis et beatitudinis notitiam atque scientiam: ac
per hoc miseros, non esse miseros, neque puniri. Ut
per hoc, quod, juxta istius sensum habituri sunt
cognitionem, scientiam et desiderium beatitudinis et
 veritatis, cujus absentia erunt damnati, quodammodo
miseri non sint miseri, et puniti non sint puniti.
Quia ex eo quod erunt in absentia beatitudinis
et felicitatis, possint dici et miseri et damnati; ex
eo autem quod illius beatitudinis et veritatis quae
illis absens erit, habebunt notitiam, scientiam et desiderium,
possint dici non esse miseri nec damnati.
Sed fides Ecclesiae veraciter novit, nullam esse rationalis
creaturae majorem damnationem, quam a Deo
separari; et nulla ejus illuminatione illustrari, nulla
ejus gratia visitari, nulla liberatione salvari, nulla
ejus visione et contemplatione beatificari.
Angeli ergo et homines tanta infelicitate damnati,
et penitus a beatitudinis et veritatis possessione
exclusi, etiamsi nullam extrinsecus poenam,
 nullum tormentum sentirent, quid eis prodesset
habere cognitionem, et notitiam, et desiderium,
sicut iste eis promittit, et beatitudinis et veritatis?
Cum hoc eis magis ad tormentum proficeret
habere quantulamcunque notitiam veritatis,
sed nunquam ejus praescientiam promereri; habere
qualecunque desiderium aeternae beatitudinis, nec
unquam tamen ejus possessione laetari. Et ideo absit
ut credantur non esse miserrimi a Deo penitus separati,
aut dicantur non esse puniti ab aeterna beatitudine
 funditus exclusi. Vere ergo miseri, et vere in
aeternum damnati erunt qui semper veritatis et beatitudinis
exsules erunt, nulla veritatis luce illuminati,
nulla beatitudinis jucunditate consolati. Et
tamen, excepta hac plena et summa miseria, aderit
eis sine fine etiam exterior poena, ut et intus torqueantur
infelicitate conscientiae, et foris igne gehennae.
Quod utrumque Psalmista breviter ostendit,
dicens ad ipsum Judicem vivorum et mortuorum:
Inveniatur manus tua omnibus inimicis tuis: dextera
tua inveniet omnes, qui te oderunt. Pones eos ut clibanum
ignis in tempore vultus tui: Dominus in ira sua
conturbabit eos, et devorabit eos ignis (Psal. XX, 9, 10).
Quod B. Augustinus brevissime et plenissime his verbis
exponit dicens: 
Quae cum ita sint, quaerendum nobis est sollicite
quid, secundum regulam verae fidei, de eis qui illa
aeterna damnatione fuerint puniti sentire debeamus,
ut ex eorum statu qui illic aeternaliter erunt damnati
intelligamus quantum Dominus donare dignatur; cur
ibi nulla jam possit esse emendatio, et cur inde
nulla possit fieri liberatio. Primo igitur illud considerandum
est, quod fides catholica firmissime tenet,
nullum hominem per mortem de corpore exeuntem
aliquod sibi bonum posse comparare meritum, quo
aut iniquitatem suam, in qua mortuus est, possit
 deserere, aut ipse in melius commutari. Quia, etsi
sunt aliqui qui, ut ipsius fidei pietas novit, et indulgentiam
peccatorum accipiant post mortem, orationibus,
et oblationibus, et eleemosynis Ecclesiae adjuti,
et quibusdam purgatoriis poenis expiati aeternae
beatitudini sociari mereantur : non tamen hoc eis
praestat aliquod bonum meritum post mortem additum,
sed potius ante mortem acquisitum. Quia videlicet
tale fuit meritum vitae ipsorum in corpore, ut
etiam post mortem talibus remediis adjuvari mereantur.
Quod Apostolus manifeste ostendit, ubi ait:
Omnes enim nos manifestari oportet ante tribunal
Christi, ut referat unusquisque propria corporis prout
gessit, sive bonum, sive malum (II Cor. V, 10), propria
namque corporis sunt, sive bona sive mala, quae
 anima gessit dum esset in corpore: quia sicut nec
ante corpus aliquod bonum aut malum gerere potuit,
quae nondum erat, ita nec post depositionem corporis
aliquod bonum aut malum agere potest, quae
tempus agendi et operandi cum corporis morte finivit.
Nam et illi qui solo originalis peccati reatu obstringuntur,
et sic absque remedio salutari de corpore
exeunt, secundum propria corporis mala damnantur
; quia in corpore utique et cum corpore
illud originale debitum contraxerunt unde in aeternum
 damnari mererentur. Omnes itaque manifestari
oportet (sicut Apostolus dicit) ante tribunal Christi,
ut referat et reportet unusquisque propria corporis
(II Cor. V, 10), id est, quae in corpore gessit sive contraxit;
quia utique nec ante corpus aliquid gerere
potuit, nec post corpus gerere potest, cum jam unicuique
non est tempus agendi, sed pro actibus tantummodo
recipiendi. Et ideo certum esse debet fidei
nostrae neminem eorum qui in die judicii aeterna damnatione
puniendi sunt, tale aliquod meritum ex hac
vita secum tulisse, per quod juste ab illo aeterno interitu
liberaretur. Si enim quisquam eorum tale
meritum in praesenti vita sibi praeparasset, nunquam
profecto ab illo justo judice aeternae damnationi traderetur.
Sed quicunque illa damnatione puniendi
sunt, sine dubio tale meritum hinc secum tulerunt,
 ut justo judicio nunquam inde absolvi, nunquam liberari
mereantur.
Sed ut illa damnatio, sicut justa, sic etiam aeterna
esse mereatur, ea causa erit quia nulla jam suppetere
poterit emendatio praeteritorum, nulla promereri poterit
melioratio futurorum. Erit namque ibi praeteritis
malis poenitentia, erit etiam liberationis et ereptionis
desiderium; quod tamen nullum habebit effectum. Ubi
ergo tunc erit misericordia Dei, qui nec tanta et tam
longa poenitentia flecti poterit ad indulgendum, nec
ullis damnatorum desideriis, vel etiam rogantium
gemitibus movebitur ad liberandum? Et quomodo
Justus, qui ista contemnet? Qui tantum dolorem conscientiae,
tantam afflictionem creaturae suae non
respiciet? Quae, inquam, causa erit ut nihil ibi salubre,
 nihil acceptabile fieri possit? Si enim posset,
nunquam a tanta misericordia, nunquam a tanta justitia
repudiaretur. Cur itaque non potest, nisi quia,
recedente ab eis penitus Deo, nulla in eis esse poterit
gratia specialis, per quam eis donetur pietas fidei,
spei et charitatis, ut tali pietate poeniteant de
praeteritis, tali pietate desiderent de futuris, id est
pie credendo, pie sperando et diligendo? Et quia
jam, ut dictum est, funditus a Deo separati, et sola
omnipotentiae ejus virtute ad aeterna supplicia servati,
nunquam poterunt esse participes Spiritus sancti,
etiamsi  fuerit ibi aliqua fides, sive ex memoria
praeteritorum, quae hic audierunt, vel didiscerunt,
sive ex terrore et manifestatione praesentium, quae
tunc apparebunt: manifestata scilicet omnibus Dei
 et Christi ejus virtute et potestate, tam in majestate,
quae in ejus judicio apparebit, quam in aeterna remuneratione
justorum, et aeterna damnatione iniquorum.
Quae utique nulli poterunt esse ignota, nulli
 non confessa, nulli non vel ipsius terroris necessitate
adorata. Tunc enim generaliter subjecta omnis
creatura Creatori, sive pietate, ut in sanctis angelis
et sanctis hominibus, sive necessitate, ut in angelis
malignis et hominibus impiis, implebitur perfecte
quod Apostolus per prophetam scriptum esse commemorat,
dicens: Vivo ego, dicit Dominus Deus,
quia mihi curvabunt omnia genu, et omnis lingua confitebitur
Domino (Rom. XIV, 11).
Unde etiam illud manifeste in eodem judicio fiet
quod Scriptura de impiis futurum praedixit: Dicent
inter se poenitentiam agentes, et prae angustia spiritus
dolentes: Hi sunt quos aliquando habuimus in
derisum et in similitudinem improperii. Nos insensati
vitam illorum aestimabamus insaniam, et finem illorum
sine honore; quomodo ergo computati sunt, inter filios
 Dei, et inter sanctos sors illorum est? Ergo erravimus
a via veritatis, et justitiae lumen non luxit nobis, et
sol non est ortus nobis (Sap. V, 3-6), et caetera
quae multiplici dolore plena illo die dicturi sunt. Si
ergo ex tanta divinae virtutis, et Christi Domini manifestatione,
et terrore tam magni et tam manifesti
aeterni judicis fuerit aliqua fides vel eorum qui aliquando
crediderunt, vel etiam infidelium qui tam
praesenti majestate et terrore credere compellentur,
ita ut in illa sua lamentatione, sicut jam commemoravimus,
dicant: Erravimus a via veritatis, et justitiae
lumen non luxit nobis, et sol non est ortus nobis
(Ibid., 6); jam tamen talis fides in illis qui, ut saepius
dictum est, penitus a Deo deserti, nec ulla ejus
gratia illustrati erunt, profecto non erit ex pietate
 amoris, sed ex necessitate terroris: qualem et in
daemonibus esse fidem beatus Jacobus apostolus testatur,
dicens: Et daemones credunt, et contremiscunt
(Jac. II, 19). Talis ergo fides non eis valebit ad salutem
sed ad confusionem, ut quemadmodum in
psalmo scriptum est: Erubescant et conturbentur in
saeculum saeculi, et confundantur, et pereant (Psal.
LXXXII, 18). Spes vero nulla jam in eis esse poterit,
aeterna sententia condemnatis, et de liberatione sua
penitus desperatis: similiter et charitas, qua et pie
Deum diligant, et proximum secundum Deum, vel in
Deo, aut propter Deum, nulla eis inesse poterit, cum
deseruerit eos ipse Deus charitas, nec adfuerit eis
illa gratia Spiritus, de qua Apostolus dicit: Quia
charitas Dei diffusa est in cordibus nostris per Spiritum
 sanctum, qui datus est nobis (Rom. V, 5), et
simul ab eis recesserit, et gratia Domini nostri Jesu
Christi, et charitas Dei, et communicatio Spiritus
sancti. Nam et si dives ille jam apud inferos condemnatus
 fratres suos, quos in carne reliquerat, velut
secundum Deum dilexisse videtur, pro quibus,
ne in illum locum tormentorum venirent, anxius satagebat
et deprecabatur (Luc. XVI, 27); non tamen
vere secundum Deum fiebat, quod non instinctu divinae
charitatis, sed vel terrore praesentis damnationis,
vel amore humanae affectionis ab eo extorquebatur.
Quia ergo nulla jam in eis esse poterit per
illuminationem Dei et donum Spiritus sancti, pietas
fidei, et charitatis nulla bonae spei exspectatio; ideo
nulla eorum poenitentia de praeteritis, nullum desiderium
de futuris a justo et misericordi judice suscipietur;
quia haec tunc non erunt ex pietate, et
amore divinae gratiae, sed tantum ex necessitate tribulationis
et angustiae. Tunc itaque subtracto a se
 penitus divinae illustrationis lumine, et ab illo gaudio,
quod bono et fideli servo promittitur, dicente
Domino: Intra in gaudium Domini tui (Matth. XXV,
21), penitus exclusi et alienati remanebunt extra
lumen Dei; et hoc: Erit eis mitti in tenebras exteriores,
et in illam noctem horrendam de qua Dominus ait:
Venit nox quando nemo potest operari (Joan. IX, 4).
Et alio loco misericorditer admonet, dicens: Ambulate
dum lucem habetis, ne tenebrae vos comprehendant
(Joan. XII, 35). Et ideo qui in talibus tenebris atque
in tali nocte erunt, nihil jam poterunt pie et fructuose
operari, quod vel a justo judice possit suscipi,
vel unde ipsi mereantur ab illa aeterna damnatione
liberari. Et quia nulla poterit esse pia poenitentia,
nulla erit delicti indulgentia; consequenter
 nec ullus finis supplicii. Et quaecunque in eis esse
poterit recordatio veritatis sive beatitudinis, tanta
erit quanta humano sensu vel tenuiter potest attingi,
non qualis per Dei gratiam solet inspirari. Tunc
enim implebitur quod terribiliter unicuique Scriptura
dicit; et tantummodo sola vexatio intellectum
dabit auditui (Isa. XXVIII, 19); et iterum: Quia nec
opus, nec ratio, nec sapientia, nec scientia erunt apud
inferos, quo tu properas (Eccle. IX, 10). Nullum namque
ibi erit opus bonum aliquod meritum acquirendi,
nulla ratio vel juste excusandi, vel digne satisfaciendi,
nulla sapientia ex illustratione veritatis, nulla
scientia in exercitio alicujus virtutis: quomodo
ergo juxta istum habebunt cognitionem et notitiam
veritatis, cujus et illuminatione et contemplatione
 aeternaliter privati erunt?
  Quomodo habebunt ejusdem veritatis et beatitudinis
desiderium, in quibus nullus erit amor pietatis,
quo aut veritas vere diligatur, aut vera beatitudo
veraciter desideretur? Poterunt fortasse habere
quamdam scientiam veritatis in eo quod se agnoscent
dignos talibus esse suppliciis, quod se agnoscent
justo judicio condemnatos, nec unquam ab
 aeterno et justo judicio  liberandos; sed
totum hoc eis proficiet ad tormentum, non ad consolationis
solatium. Sic etiam poterunt habere desiderium
cujusdam beatitudinis suae,  ut ab illis tormentis erui, et aliqua pace
vel quiete refrigerari mereantur.
Ipsam autem veritatem Dei, ipsam beatitudinem
Dei nosse et desiderare donum est piorum, et Dei
spiritu illuminatorum, non impiorum perpetua caecitate
atque infelicitate damnatorum; quia etsi fuerint
ibi aliqui fortassis qui, ex his qui aliquando
crediderant et cognoverant, meminerint aliquatenus
ipsius veritatis vel beatitudinis, ad hoc tantum eis
valebit ipsa memoria, ut magis doleant, magis poeniteant,
magis juste damnatos se esse cognoscant. Desiderantes
 quidem habere tempus emendandi, ut
possent evadere supplicium, nec tamen habentes pietatem
ipsius desiderii, qua promereantur Deum.
 Cesset itaque iste eos qui a Deo non illuminabuntur,
et alienati a vita Dei, nulla veritatis et beatitudinis
dulcedine consolabuntur, dicere non esse miseros
nec damnatos. Quia haec est vera et aeterna
miseria alienari a beata vita. Et nulla major potest
esse damnatio, quam penitus excludi et repelli a
Deo, et nullam spem, nullum recursum jam habere
posse ad Deum. Unde consideret fidelis quisque quam
vanum et insanum sit quod iste conatur? ut
qui de Deo beati esse nunquam poterunt, ex se
ipsis beatos esse posse contendat: id est non aliqua
Dei gratia, sed quibusdam, ut ipse putat, bonis
 naturae. Quae etiamsi omnipotens Deus in illis
relinquat, erit ei ad testimonium suae bonitatis, erit
ei illis ad testimonium justae damnationis: ut ipsi
etiam possint cognoscere veritatem justi judicii
in se expletam, atque ita suo etiam judicio condemnentur.
  Hanc horribiliter ineffabilem et ineffabiliter horribilem
iniquorum et impiorum damnationem absque
ulla consolatione divinae miserationis, absque ulla
illuminatione veritatis, beatus Augustinus breviter
ita inculcat, et omnimodis cavendam praemonet dicens:
 Item cum
exponeret verba psalmi ubi dictum est: In inferno
autem quis confitebitur tibi? (Psal. VI, 6.) confessus
 est, inquit, in inferno ille dives, de quo Dominus
dicit: Quod Lazarum vidit in requie, ipse autem in
tormentis dolebat (Luc. XVI, 23), usque adeo confessus,
ut etiam moneri suos vellet ut se a peccatis
cohiberent, propter poenas quas apud inferos esse
non credunt. Quamvis ergo frustra confessus est,
tam sibi merito illa accidisse tormenta, quando
etiam suos ne in haec inciderent doceri cupiebat.
Quid ergo est: In inferno autem quis confitebitur tibi?
(Psal. VI, 6.) An in inferno vult intelligi, quo post
judicium praecipitabuntur impii, ubi jam, propter
profundiores tenebras, nullam Dei lucem videbunt
cui aliquid confiteantur. Nam iste adhuc elevatis
oculis, quamvis immani profundo interposito, potuit
tamen videre Lazarum in requie constitutum,
 ex cujus comparatione ad confessionem coactus est
meritorum suorum. In his verbis sancti doctoris
non est fortasse necessarium ut duo inferi intelligantur,
unus quo nunc praecipitantur animae damnatorum,
et alius quo post judicium praecipitabuntur
etiam cum suis corporibus illae ipsae animae punitorum:
sed unus atque idem infernus potest intelligi,
nunc aliquando mitior in cruciatibus animarum;
post judicium vero atrocior et horribilior in cruciatibus
animarum simul et corporum. Nam et Dominus
noster utramque inferni poenam, et praesentis
videlicet saeculi, et futuram uno gehennae nomine in
Evangeliis significare videtur, cum et de praesenti
supplicio dicit: Timete eum qui, postquam occiderit,
habet potestatem mittere in gehennam (Luc. XII, 5);
 et de futuro: Sed potius, inquit, eum timete qui potest
et animam et corpus perdere in gehennam (Matth.
X, 28). Et sancti Patres Ecclesiae frequenter inveniuntur
eumdem ignem aeternum, et ante judicium
et post judicium damnatis impiis inferendum sensisse.
Sed praefatus doctor tantam intra utramque
damnationem significat esse distantiam, ut nunc per
quasdam visiones et manifestationes divinitus procuratas
possit illic aliquatenus lux Dei sentiri, per
quam damnati saltem ad confessionem suorum scelerum
compellantur, ut dum aliquid divinae lucis intuentur,
habeant ex ipso indultae visionis respectu,
cui confiteantur. Tunc autem majoribus jam et irremediabilibus
tenebris oppressi, nihil tale mereantur
aspicere, per quod possint ad confessionem aliquam
 provocari, ut verissime de eis scriptum intelligatur:
Quoniam non est in morte qui memor sit tui;
in inferno autem quis confitebitur tibi? (Psal. VI, 6.)
Unde et propheta Isaias hanc irremediabilem damnationem
praevidens, et praevidendam atque praecavendam
attentissime commonens, ubi jam nullus
erit locus Deum inveniendi, nulla gratia Deum invocandi:
Quaerite, inquit, Deum, dum inveniri potest,
invocate eum dum prope est (Isa. LV, 6). Manifeste
ostendens eum nequaquam in illa jam damnatione
 posse inveniri, nec a miseris damnatis tanquam longe
positum, et a se penitus alienatum ulla invocatione,
ulla supplicatione placandum .
Addit adhuc iste et dicit: In diabolo et impiis hominibus
non puniri, nisi perversitatem propriae voluntatis,
nec peccasse naturam, sed voluntatem. Ecce iterum
rem novam et inauditam. Quod iste dicit: in diabolo
et impiis hominibus aeterna perditione damnatis
non esse puniendam a Deo naturam ipsorum, sed tantummodo
perversam voluntatem eorum; eo quod, juxta
istius sensum, non peccaverit natura eorum, sed
voluntas. Fides autem Ecclesiae veraciter novit et firmissime
tenet quia natura rationalis sive in angelis sive
in hominibus, sicut naturalem habet a Deo insitam rationem,
ita naturalem habeat a Deo insitam voluntatem:
 et hoc totum, id est naturam cum ratione
sua, vel naturam cum voluntate sua simul
unam esse naturam; ita ut nec natura ista rationalis
possit esse absque voluntate, nec voluntas absque
natura . Quidquid ergo ista natura vult, non potest
alienum esse ab ipsa natura, ut ad solam voluntatem
referatur; quia quando aliquid vult ista natura, non
utique in parte sui vult et in parte non vult, sed tota
utique vult. Sive itaque ad bonum moveatur, ipsa
voluntate tota hoc agit; sive e contrario ad malum
similiter tota hoc agit. Et ideo sive ad bonum sive
ad malum moveatur, tota utique movetur. Sed cum
movetur ad bonum, virtus est; cum movetur ad malum,
vitium ejus est. Et ideo, sicut per virtutem tota
melior efficitur, cum movetur ab bonum; sic per vitium
 tota deterior fit, cum movetur ad malum. Non
ergo sola voluntate melioratur ex virtute, sed tota
melioratur; nec sola voluntate deterioratur ex vitio,
sed tota deterioratur: ita ut et per virtutem non sola
voluntas, sed tota ipsa natura efficiatur bona; et e
contrario per vitium non sola voluntas, sed tota ipsa
natura efficiatur mala, non amittendo bonum substantiae
suae, sed corrupta et depravata vitio voluntatis
suae. Cum ergo natura haec recte agit, tota agit,
quia tota hoc vult. Et cum perverse agit, similiter
tota agit, quia tota hoc vult. Et ideo justum est apud
Deum ut et pro bene gestis tota glorificetur, et e
contrario pro male gestis tota damnetur. Nam si in
angelis malignis et hominibus impiis non peccavit
natura, sed voluntas. Ergo et in angelis sanctis et
 in hominibus piis non aliquid recte egit vel aliquid
boni meruit eorum natura, sed sola voluntas. Et si
in ipsis angelis malignis et hominibus impiis non
tota natura, sed sola voluntas damnabitur; ergo et
in istis, id est sanctis angelis et hominibus non
tota natura, sed sola voluntas glorificabitur. Sed
certissimum est, et indubitanter fides tenet, quia
et angelorum sanctorum tota natura jam beatificata
et glorificata est; similiter et sanctorum hominum
tota natura et beatificanda est et glorificanda. Ita
 ergo e contrario absque ulla dubitatione tenendum
est quia et in angelis malignis et in hominibus impiis
non sola voluntas, sed tota natura damnabitur,
quia tota peccavit. Iste autem, contra omnem fidem,
et veritatem Dei, ideo tale argumentum introduxit,
ut scilicet angelos, et homines malos in sola dicat
voluntate damnandos, ut habeat locum ejus insana
fallacia, et possit dicere, sicut superius jam dixit, in
igne aeterno nullam aliam futuram esse poenam, nisi
absentiam beatitudinis: ut et nullam ibi poenam
extrinsecus patiatur natura angelica vel humana;
quia, juxta hujus sensum, non peccavit, et sola intrinsecus
in conscientia puniatur voluntas, quia, ut
iste dicit, sola peccavit; et puniatur non aliquo tormento
poenae exterioris, sed sola absentia beatitudinis,
 quam non habebit, et prohibitione pravi desiderii
sui, quod ei explere non licebit. Quae omnia
quam sint contraria fidei et veritati, et quantum faveant
voluntati diaboli adulando hominibus, ne aut
veraciter se peccasse recognoscant, dum eorum natura
non peccasse defenditur, nec veraciter se esse
puniendos, dum non eorum natura, sed sola voluntas
dicitur condemnanda, manifestissime omnibus
patet, qui salutis suae curam gerunt, qui haeretica
figmenta, et deliramenta longe a se rejiciunt, et
evangelicam atque apostolicam veritatem fideliter
sequuntur.
Sed ut de his quae contra ejus vesanam et impiam
definitionem diximus, certius et firmius qui haec
legerit instruatur subjungimus hic verba beati Augustini,
 quibus de hac re clarissime et plenissime
docet, dicens:  Et paulo post dicit:
Cavendum est ne incidamus in illam sententiam propheticam
ubi legitur: Vae his qui dicunt quod bonum
est, malum, et quod malum est, bonum; qui dicunt
 tenebras lucem, et lucem tenebras; qui dicunt dulce
amarum, et amarum dulce (Isa. V, 20). Et tamen
Dominus ait: Malus homo de malo thesauro cordis
sui profert mala (Matth. XII, 35). Quid est autem
malus homo, nisi mala natura, quia homo natura
est? Porro, si homo aliquod bonum est quia natura
est, quid est malus homo, nisi malum bonum? Tamen
cum duo ista discernimus, invenimus nec ideo
malum quia homo est, nec ideo bonum quia iniquus
est. Sed bonum quia homo, malum quia iniquus.
Quisquis ergo dicit, malum est hominem esse, aut
bonum est iniquum esse, ipse incidit in propheticam
illam sententiam: Vae his qui dicunt quod bonum
est malum, et quod malum est bonum (Isa. V,
 20). Opus enim Dei culpat, quod est homo, et vitium
hominis laudat, quod est iniquitas. Omnis itaque
natura, etiamsi vitiosa est, in quantum natura
est, bona est; in quantum vitiosa est, mala est.
Ecce venerabilis doctor non dicit solam vitiatam,
vel vitiosam voluntatem hominis malam esse, sed
vitiosam hominis naturam, malam esse naturam: et
rem quae mala est naturam esse confirmat; et malum
hominem dicit malam esse naturam. Ita enim
ait: 
Non dixit quod malus homo tantummodo
mala voluntas sit, sed mala natura. Videlicet quia,
cum malus est homo, non sola voluntate, sed tota
sua natura malus est. Docet tamen fideliter discernendum,
cum dicimus, malus homo, inter opus Dei
 et vitium ipsius hominis; quia videlicet, hominem
esse opus Dei est, iniquum esse vitium hominis
est. Atque ita naturam, etiamsi vitiosa est, in quantum
natura est, bonam esse: in quantum vitiosa
est, malam esse. In omnibus ergo his non solam, ut
iste asserit, voluntatem, sed ipsam naturam dicit
esse bonam, in quantum natura est; ipsam autem
naturam dicit esse malam, in quantum vitiosa est.
Hoc itaque fideliter sequendum, catholice sapiendum,
firmissime retinendum est, ut certissime
cognoscamus nec maligni angeli nec mali hominis
voluntatem solam, sed totam eorum naturam malam
esse cum peccant, et totam eorum naturam
mala aeterna perpessuram esse cum damnabuntur.
Addit iste adhuc et dicit: Nec in primo homine
 peccasse naturae generalitatem, sed uniuscujusque
individuam voluntatem. Si ea natura delinqueret, cum
una sit, tota profecto periret. In his verbis apertissime
affirmare conatur non solum in caeteris hominibus
non peccare naturam, sed solummodo voluntatem;
sed etiam in primo homine similiter non
peccasse naturam, sed solam voluntatem, et ideo
non peccasse in eo generaliter humani generis naturam,
quia nec ejus peccavit natura; sed peccasse
in eo tantummodo specialem et propriam uniuscujusque
voluntatem, quia et ipse, juxta hujus sensum,
sola tantummodo voluntate peccavit.
Et affirmat quod si tota hominis natura peccasset,
tota profecto periret. Nunc autem quia sola voluntas
peccavit, sola vitiata est; natura illoesa permansit.
 Quid ergo dicemus ad haec tam exquisita et inaudita
phantasmata? nisi ut opponamus e contrario testimonia
Scripturarum Dei, quibus verissime cognoscamus,
et fidelissime teneamus, totam in illo homine
naturam peccasse, totam periisse, totam ad posteros
ejus peccato et perditioni obnoxiam transmissam
esse: sicut Apostolus manifestissime docet,
dicens: Per unum hominem peccatum intravit in
mundum, et per peccatum mors, et ita in omnes homines
pertransiit, in quo omnes peccaverunt (Rom. V,
12). Non ait: Per unius hominis voluntatem peccatum
intravit in mundum, sed per unum hominem;
nec ait et ita in omnium voluntates pertransiit, sed
ita in omnes homines pertransiit; nec subjunxit: in
 quo omnium voluntates peccaverunt, sed in quo omnes
peccaverunt. Per unum ergo hominem peccatum
intravit in mundum, per totam scilicet et plenam,
qua homo constat, naturam. Et sicut in ipso tota est
vitiata peccato, ita in omnes homines tota pertransit
vitiata peccato, ut ex illa origine tota peccatrice
traheretur omnium hominum natura tota peccatrix;
quia in toto illo homine peccante tota omnium natura
peccavit. Unde et omnes, sicut idem Apostolus
dicit, effecti sunt non voluntate, sed natura filii irae.
Ita namque ait: Et eramus natura filii irae, sicut
et caeteri (Eph. II, 3). Vere enim natura efficiuntur
filii irae omnes qui ex illa vitiata radice nascuntur,
non qualis ipsa natura a Deo condita est, sed qualis
per illum peccando effecta est. Ex quorum omnium
 persona Psalmista ait: Ecce enim in iniquitatibus
conceptus sum, et in peccatis concepit me mater
mea (Psal. L, 7). Ecce natura peccatrix in iniquitatibus
concepta, in peccatis procreata. Hanc naturam,
quae in Adam tota periit, et ad ejus posteros
tota perdita transmissa est: Venit Dominus noster
Jesus Christus quaerere et salvare non ex parte, id
est in sola voluntate, sed omnino totam. Sicut ipse
dicit: Venit enim filius hominis quaerere et salvum
facere quod perierat (Luc. XIX, 10). Et quia tota perierat,
et totam ille venit salvam facere. Ideo totam
eam suscepit, id est et animam, et corpus hominis,
ut ex toto eam sua morte et resurrectione salvaret:
animam a peccatis justificando, et corpus a mortuis
suscitando. Sicut Apostolus ait: Quia mortuus est
 propter delicta nostra, et resurrexit propter justificationem
nostram (Rom. IV, 25). Quicunque ergo
naturam humanam non totam periisse dicit, quid
aliud quam sacramentum divinae incarnationis, quantum
in se est, evacuare contendit? Sine causa enim
Dominus totam eam sua incarnatione suscepit, si
non tota indigebat salute, si non tota indigebat salvatore.
Mirum est autem quomodo iste dicat in
primo illo homine uniuscujusque nostrum proprias
voluntates peccasse, quae omnino necdum erant;
et naturam omnium nostrum non peccasse, quae utique
in illo erat. Quod autem dicit: Quia si tota illius
hominis natura peccasset, tota profecto periret:
ergo consequens est, secundum illius sensum, ut si
sola in illo voluntas peccavit, sola utique perierit;
 et si periit, profecto indiget liberante, salvante, et
reformante, ut sana et libera esse possit per eum
qui dicit: Si vos Filius liberaverit, vere liberi eritis
(Joan. VIII, 36). Et quomodo iste in tota ista vanissima
disputatione sua liberum arbitrium ex virtute
naturae, et non ex dono gratiae defendit? Et si,
juxta eum, sola periit voluntas, et natura salva remansit,
ergo Veritas, quod absit! non verum dixit,
ubi de se ait: Quia totum hominem sanum fecit in
sabbato (Joan. VII, 27).
8. Subjungit iste et dicit: Proinde in nullo naturam
puniri, quia ex Deo sit, et non peccet, sed motus
voluntarius libidinosus puniatur. Ideoque in impiis
supplicia non perpeti quod Deus fecit, sed quod
 superbia vitiose invenit. Libidinem perversae voluntatis
cruciari, dum ea quae male aut indigne appetit, habere
non sinatur. Quod ergo ait: In nullo naturam puniri
quia a Deo sit, et non peccet, dupliciter est contrarium
fidei et veritati. Quia et natura angelica sive
humana peccatrix, sicut superius multipliciter ostensum
est, justo Dei judicio, et aeterna damnatione punitur:
cum enim non possit, nec debeat impunitum
esse malum, necesse est ut ibi puniatur ubi invenitur,
et a quo perpetratur, id est in ipsis naturis quibus
peccata commissa sunt, et quae peccando corruptae
et depravatae sunt; et ideo pro his juste damnantur.
Et ipsa angelica vel humana natura, licet ex
Deo sit non generatione sed creatione, non nativitate
sed origine, tamen et peccare potest, et peccat.
 Utrumque ergo fides catholica confitetur, quia
utrumque verum novit, id est et veraciter propter
peccatum puniri naturam; et e contrario
utrumque iste negat, dum nec naturam puniri, nec
naturam peccare confirmat. Itaque nec, secundum
ejus assertionem, inventa est natura a Deo condita
quae non peccet, sicut nec illa natura quae sola a
Deo est genita. Fides autem vera firmissime tenet
omnem rationalem naturam, et angelicam et humanam
quantum in se est, posse peccare sicut manifeste
peccavit et in angelis refugis et in hominibus
per mandati transgressionem lapsis. Quod autem in
electis angelis eadem natura non peccat, divinae est
gratiae, divinae est bonitatis, ut et boni sint ex natura,
et boni perseverent ex gratia. Sola autem illa natura
 peccare nunquam possit, quae sic est ex Deo ut hoc
sit quod Deus, non ex nihilo condita, sed ex ipso genita
vel procedens, quod est sine dubio unigenitus Dei
Filius, et Spiritus sanctus. Unde iste qui nullam aliam
naturam dicit non peccare, manifestissima blasphemia
creaturam Creatori conatur exaequare. Et quid
aliud ei restat nisi ut ejusdem naturae esse dicat
angelicum vel humanum spiritum, cujus et Deus est,
sicut impii antiqui haeretici dixerunt? Et cum illi
duas naturas separatim inter se contrarias introduxerint,
unam bonam quae mala esse non possit, et
alteram malam quae bona esse non possit; iste, novo
et inaudito genere erroris in eodem angelico vel
humano spiritu, et naturam dicit non peccare, id
est malam esse non posse; et voluntatem peccare,
 id est malam esse posse. Et ideo cum dixisset naturam
non peccare nec puniri, ut solam voluntatem
hominis peccare confirmet, statim subdidit: sed
motus voluntarius libidinosus puniatur.
9. Et hoc ipsum repetens et inculcans subjunxit,
atque ait: In impiis supplicia non perpeti quod
Deus fecit, sed quod superbia vitiose invenit. Quibus
utique verbis, sicut et superius, naturam angelorum
sive hominum impiorum nunquam poenas passuram
esse confirmat; sed, quod superba voluntas vitiose
admisit, hoc in sola voluntate puniendum esse.
10. Et quasi ab eo quaereremus quae esset poena
futura ipsius vitiosae voluntatis, velut exponendo
addidit: Libidinem perversae voluntatis cruciari dum
 ea quae male aut indigne appetit, habere non sinatur.
Ecce qualem cruciatum futurum dicit malae voluntatis
in angelis et hominibus impiis, id est non
ignis aeterni, non alicujus exterioris supplicii, sed ex
eo tantummodo, quia, quod male cupiunt, oppressae
et coercitae implere non possunt. Ita fit ut non solum
naturam angelorum vel hominum malorum
nunquam peccare, nunquam puniendam esse; sed
etiam ipsam voluntatem, quam in eis peccare concedit
nullam poenam sensuram, nullum supplicium
passuram esse confirmet, nisi quale et in hac vita
omnes pravi homines patiuntur, dum ea quae prave
cupiunt, vel divino judicio obsistente, vel alia qualibet
necessitate cogente, implere minime permittuntur,
unde manifestum est omnem poenam, omnem
 cruciatum, omne tormentum futurae damnationis,
quod omnipotens Deus tam frequenter et tam
terribiliter comminatur, eum penitus denegare; et
ideo, tanquam fidei nostrae contrarium et veritatis
inimicum, procul ab auribus, procul a cordibus fidelium
repellendum.
11. His tantis et talibus subjungit brevissimam
definitionem, et dicit: Ex nullo bono malum esse.
Quod ut vigilanter intelligere possimus, illud imprimis
considerandum est, quia potest aliquod bonum
esse malum: sicut ipsa natura angelica vel humana
utique in suo modo et in suo genere bonum est:
sed hoc naturae bonum potest vitio fieri malum, ut
et in quantum natura est, bonum esse permaneat,
et in quantum vitiatum est, malum esse incipiat;
 atque ita bonum malum esse non dubitetur; ut autem
hoc fiat, id est, bonum malum esse incipiat,
nullam habet praecedentem causam, unde hoc velut
consequenter fiat. Nam si, verbi gratia, quaeratur
quae causa sit ut illa vel illa natura sit aliquod
bonum, invenitur utique summum bonum Deum
esse, et ab ipso summo bono omne bonum esse;
si quaeratur unde ille vel ille sapiens sit et justus,
invenitur similiter summam sapientiam,
summam justitiam Deum esse; et ideo ipsum
esse summam et certissimam causam unde omnis
qui vere est sapiens sit sapiens, et unde omnis
qui vere est justus sit justus. Ut ergo sit aliquis
bonus, sapiens, justus, est causa praecedens et efficiens
ipsa summa sapientia, summa justitia. Sed
 nunquid eodem modo dicere possumus, si quaeratur
a nobis unde bonum malum esse incipiat, ut respondeamus
aliquod summum malum esse extra omnem
naturam angelicam vel humanam, et ex ipso summo
malo fieri quidquid in ipsis creaturis est malum; ut
angelus malus et homo malus quasi inde habeant
causam praecedentem et efficientem malitiae suae, qua
ex bono mali efficiuntur. Nam etiam angelus sicut
et homo utique bonus fuit, et malus esse coepit.
Unde ergo habuit causam praecedentem, qua fieret
malus. Nunquid Deus bonus potuit esse causa qua
effectus sit angelus malus? absit: quia summe bonus
mali causa esse non potuit: similiter absit ut
dicamus esse aliquod summum malum, et ipsum
 esse praecedentem causam qua bonus angelus fieret
malus. Quia si hoc dicimus, manifeste contra fidei
veritatem duo principia introducimus, id est sicut
principium boni, ita et principium mali. Sed hoc
absit, ut diximus, quia nulla est omnino mali natura,
nec existit substantialiter, ut alicujus rei principium
esse possit; sed defectus a bono, appellatur malum:
sicut defectus lucis, tenebrae, et defectus sanitatis,
languor.
Iste igitur defectus a bono, quod appellatur malum,
unde factus est in diabolo, qui primus peccavit?
Ex Deo non est factus, quia Deus auctor mali non
est; ex aliqua mali substantia non est factus, quia
nulla mali substantia est. Si autem quis dicat propria
ipsius voluntate hoc factum esse, ut ex bono
 fieret malus, quaerendum est utrum illa voluntas,
quae hoc in illo fecit, bona fuerit, an mala. Si bona,
quomodo bona voluntas causa esse potuit malae voluntatis?
sin autem mala voluntas hoc in illo fecit
ut ex bono fieret malus, ipsam malam voluntatem,
qua hoc factum est, quis fecit? Quod cum inveniri
nullatenus possit, vere confitendum est nullam praecessisse
causam efficientem illius voluntatis malae
qua bonus angelus factus est malus; sed potius causam
esse deficientem, quia defectus a bono, ut dictum
est, appellatur malum: similiter et in homine
peccante, ut ex bono fieret malus, nec Dei utique
voluntas causa esse potuit nec natura mali, quam
nullam esse constat; nec bona voluntas ipsius
hominis, quae mali causa esse non potuit; nec
 mala ejus voluntas, cujus auctor si quaeratur, nullus
inveniri potest. Si enim dicatur, quod mala diaboli
voluntas fecerit hominis voluntatem malam, sicut
potuit acquiescere male suadenti, ita potuit et non
acquiescere. Cum ergo esset utrumque in sua potestate,
nemo eum impulit, nemo eum coegit, nemo
etiam suadendo praevalere potuit, nisi quia intus
apud se voluntario defectu lapsus, a bono factus
est malus. Hoc etiam et in caeteris hominibus agitur;
unde manifestum est ipsum bonum, id est naturam
bonam ex Deo esse; ut autem istud naturae bonum
efficiatur vitio malum, ex nullo esse, quia nullum
habet auctorem efficientem, sed casum deficientem.
Hoc ergo totum recte de rationali angelica sive
humana natura sentitur, et dicitur; ut in eis ex nullo
 auctore ipsum naturae bonum malum fieri, vel malum
esse intelligatur. Quia, ut saepius dictum est,
malum istud rationalis creaturae nec ex Deo, nec ex
mali aliquo auctore sed ex proprio defectu a bono
esse coepit. Sed iste, qui nec angelicam, nec humanam
naturam asserit peccare, sed solam ipsius naturae
voluntatem, ideo talem definitionem posuisse
videtur, ut sic velit ostendere ipsum voluntatis bonum,
malum fieri, vel malum esse; ut tamen ipsam
naturam defendat ab hoc malo alienam esse. Eo
quod non potuerit auctor esse mali suae voluntati,
quae ex bono in malum mutata est: quia bonum, ut
incipiat esse malum, ex nullo est. Ex nullo auctore
habet causam efficientem; sed potius defectum
 a bono, hoc ibi malum esse: ut hoc intelligatur
juxta ejus sensum in eo, quod dictum
est, ex nullo bono malum esse, quia vel angelicae,
vel humanae voluntatis bonum, ut esset malum,
non fuit auctor eorum natura: et ideo remansit
immunis a culpa. Quia videlicet, ut voluntatis ejus
bonum inciperet esse malum, ex nullo factum est, et
ideo nec ex ipsa. Hujus autem fraudulentissimae argumentationis
occasionem ex verbis sancti Augustini
accepit in libris de Civitate Dei. Et quod ille ad aedificationem
fidei et destructionem haereticorum, maxime
Manichaeorum, salubriter disputavit, iste callide
ad impugnationem ipsius fidei convertit, et in omnibus
quam maxime ita agit ut ex subtilissimis ejus
sancti Patris disputationibus, quod ille dixit ad confirmationem
 pietatis, iste furetur et usurpet ad confirmationem
sui erroris.
12. Adjungit adhuc et dicit: Eum qui hic libero
voluntatis arbitrio, quod est naturalis intelligentiae
munus, id est mentis acies in usus turpitudinis mutel,
illic ne omnino veritatis honestate fruatur, justissime
perdere; et tenebras aetarnae ignorantiae non evitare.
In his verbis non de ipsa natura angelica vel humana,
nec de ejus voluntate, ut solet, sed potius de ipsius
intelligentia dicit; ut, quia tria considerantur in
mente rationali, id est esse, scire, velle. Et jam de
duobus, id est esse et velle utriusque naturae satis
sibi disputasse videtur; nunc etiam de scire, id est
de ipsa intelligentia aliquid ponat: unde, salva natura,
et ab omnibus poenis, juxta ejus sensum, libera,
 non solum voluntas ipsius naturae sed etiam intelligentia
in damnatione futura punienda intelligatur:
non tamen aliquo supplicio, vel tormento exteriori,
sed tantum interiori damno. Dicit enim quod quicunque
modo per liberum voluntatis arbitrium,
naturalis intelligentiae munus, quod habere debuit ad
exercitium quaerendae, inveniendae et contemplandae
veritatis, commutaverit in alios usus, id est ut ipsam
intelligentiae aciem potius in rebus vanis et inutilibus,
vel etiam noxiis occupet, in illa tunc damnatione
ipsa voluntas hominis libera, quae hic male usa est
bono intelligentiae, etiam hoc modo punietur, ut
veritatis luce minime perfruatur; sed et ipsum bonum
intelligentiae justissime perdat, et aeternae ignorantiae
tenebras incurrat. Quod si ita est, magna est
 jam ista humanae voluntatis poena, ut quae in hac
vita suo libero arbitrio male abusa est intelligentiae
bono, in illa tunc damnatione, et ipsum bonum intelligentiae
perdat, et nulla veritatis luce fruatur, et
aeternae ignorantiae tenebris condemnetur. Et haec
poena perversae humanae voluntatis, intelligentiae
lumen amittentis, tantum erit poenale ipsi intelligentiae,
ut juste amittenda esse videatur, et loco ejus
aeternae ignorantiae tenebrae succedant. Haec poena
humanae mentis in illa damnatione futura, etiam a
nobis non respuitur; quia, ut in Evangelio legimus
(Matth. XXV, 24), quando servus inutilis condemnabitur,
qui unum talentum intelligentiae, quod acceperat,
noluit utiliter exercere, et exercendo duplicare:
 sed vel in sudario illud ligavit, vel in terra abscondit,
id est delicate vivendo, et terrenis curis se immergendo
infructuosum reddidit: quando, inquam,
ille inutilis servus condemnabitur, sicut ipsa Evangelica
veritas manifestat, primum dicetur: Auferte
ab eo talentum (Ibid., 28); et tunc subjungetur: Et
inutilem servum projicite in tenebras exteriores: illic
erit fletus et stridor dentium (Ibid., 30). Unde nulla poena
fideli homini formidanda est sicut illa, id est in illa
damnatione spoliari lumine intelligentiae Dei, et projici
in tenebras exteriores, ubi aeterna caecitate damnatis
nulla erit illuminatio, nulla contemplatio veritatis.
Cum ergo haec ita sint, quomodo eis qui in
tanta et tam gravi damnatione aeternae caecitatis futuri
sunt, et absentiam veritatis et beatitudinis semper
 passuri, promisit iste superius notitiam et scientiam
ipsius beatitudinis et veritatis; ita ut propter hanc
cognitionem, et miseros non esse miseros et damnatos
non damnatos esse firmaverit; hoc ergo teneat
quod hic utcunque veraciter dixit, et abjiciat illud
quod ibi supervacue et inaniter posuit.