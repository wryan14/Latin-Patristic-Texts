CAPUT XVII. 
Septimo decimo capitulo septem definitiones ponit
hoc modo:
1. Deum non esse auctorem, factorem, praedestinatorem
suppliciorum.
2. Praedestinationem Dei ad ea tantum quae in bono
sunt, praescientiam vero ad bona malaque. Quam differentiam
non ex natura esse, sed ex usu locutionum.
 3. Sicut et id quod dicitur Deus, ubique esse praesentia
potestatis, sed non ubique gratia habitationis,
ita dici posse de eo ubique praescientia, sed non ubique
praedestinatione; cum apertissime veritas clamet de
Deo: ubicunque fuerit Deus praesentia, ibi profecto
erit habitatione; similiter ubicunque fuerit praescientia,
necessario erit praedestinatione.
4. Et, sicut praesentiam et habitationem Dei non
nisi in his quae ab eo facta sunt, ita ejus praescientiam
et praedestinationem non nisi eorum quae ipse facturus
esset: et sicut praesentia ejus et habitatio in his quae
nec ab eo sunt nec ea fecit, e contrario esse dicantur,
cum in eis non sit; ita praescientiam ejus et praedestinationem,
e contrario pronuntiari in illis quae nec fecit
nec donavit, quia nihil sunt.
 5. Ignem aeternum ad urendum diabolum et angelos
ejus, non homines factum, postquam aethere
detrusus sit: ubi in aethereo corpore non poterat
poenas sentire, additum ei corpus aereum, in quo
ignem sentiret.
6. Non esse illum ignem poenam, neque ad eam
praeparatum vel praedestinatum: sed qui fuerat praedestinatus
ut esset in universitate omnium bonorum,
sedes factus est impiorum: in quo procul dubio habitabunt
non minus beati quam miseri.
7. Miseriam nullam esse, nisi mortem aeternam;
aeternam mortem veritatis ignorantiam: nullamque
miseriam esse nisi veritatis ignorantiam: et ubi ignoretur
veritas, ibi nullam vitam.
 Quod ergo primo loco posuit: Deum non esse auctorem,
factorem, praedestinatorem suppliciorum, manifeste
contra fidem dixit, sicut supra jam frequenter
ostendimus. Non enim injusta sunt illa supplicia
quae in aeterna damnatione diabolo et angelis ejus et
omnibus impiis hominibus inferentur, quia unumquemque
eorum qui ibi damnantur, secundum meritum
suum, et secundum mensuram iniquitatis suae
torquent et cruciant; implente eis justo et aeterno
judice, quod de eo in psalmo scriptum est: Quia
reddet unicuique secundum opera sua (Psal. LXI, 13).
Ita et unus est ignis gehennae, et tamen diverso modo
sibi traditos cruciat: sicut et unus est calor solis,
et tamen non aequaliter ab omnibus, sed ab aliis et
ab aliis diverso modo pro sui corporis temperatione
 sentitur. Ideo autem supplicia ipsa nunquam finiuntur,
quia justum est apud Deum, ut qui nunquam
sibi voluerunt ponere finem peccatorum, nunquam
finem habeant tormentorum, et qui ei noluerunt
subditi esse pietate, omnes ei subdantur necessitate,
ne creatura ulla suo remaneat auctori contraria; et
quicunque hic non acquieverunt veritati, sed crediderunt
iniquitati, ibi omnino et ab iniquitate coerceantur,
et manifestam veritatem divini judicii,
divinae majestatis et potestatis Dei, et Christi ejus
negare non possint. Ita ut ipsi impii, qui alieni semper
exstiterunt a cultu Dei, cogantur ipsam veritatem
fateri, et sero gementes ac poenitentes dicant: Ergo
erravimus a via veritatis, et justitiae lumen non luxit
nobis, et sol non est ortus nobis (Sap. V, 6). Unde et
 ipse omnipotens Deus cum per prophetas suos horrenda
et aeterna supplicia comminatur, frequenter in
fine comminationis suae subjungit, dicens: Et scient,
quia ego Dominus (Exod. XXIX, 46); id est necessitate
dicent, ad confusionem suam, quod nunquam
pietate et devotione scire voluerunt ad salutem
suam. Ipse quoque ipsius malitiae auctor et instigator
diabolus, cum omnibus satellitibus suis angelis
immundis atque damnatis ibi finem accipiet suae
tyrannidis, quam adversus Deum et contra totius
humani generis salutem ab initio exercere non cessat,
cum, sicut scriptum est: Videntibus cunctis praecipitabitur
(Job XL, 28). Propter haec namque omnia, et
alia quae in secretis Dei latent, in Scripturis sanctis
etiam utilis appellatur infernus: sicut utilis est
 poena etiam humanarum legum per quam noxii puniuntur
ut caeteri in pace vivant. Ait namque Scriptura
cum de lingua mala loqueretur: Et utilis potius
inferus quam illa (Eccli. XXVIII, 25).
Cum ergo tam justa et tam ordinata sint illa
aeterna supplicia angelorum, sive hominum damnatorum,
cur non sit Deus auctor eorum? non
quod ipse sit causa tantorum malorum, sed quod
ipse sit justus ordinator et judex justorum tormentorum.
Aut quomodo non est auctor illoram
suppliciorum, de quo manifeste in Evangelio
dicitur: Qui potest et animam et corpus
perdere in gehennam (Luc. XII, 5); et: Qui postquam
occiderit, habet potestatem mittere in gehennam
 (Matth. X, 28); et qui dicturus est in ipso judicio:
Discedite a me, maledicti, in ignem aeternum (Matth.
XXV, 41). Quod si illa supplicia, et locus tormentorum
in aliqua parte rerum creatarum, id est in aliqua
parte mundi esse credenda sunt, quis alius esse
potuit factor est omnium? De quo Scriptura manifeste
dicit: Qui vivit in aeternum, creavit omnia simul
(Eccli. XVIII, 1). Cum enim vere creatura sit ille
ignis aeternus, neque enim credendus est esse Deo
coaeternus; et sic haec creatura in justos usus et rectos
condita, quicunque vel illam vel aliam quamlibet
creaturam non a Deo dicit esse uno et solo totius
creaturae auctore, sed ab alio nescio quo, manifeste
haeretica impietate, vel Manichaeorum, vel aliorum
pessimorum haereticorum involvitur. Et ideo cum
 vere inter creaturas ignis ille aeternus connumerandus
sit, ipsum sine dubio habet auctorem et factorem,
quem et omnis caetera creatura; de quo etiam
scriptum est: Sex enim diebus fecit Deus coelum, et
terram, et mare, et omnia quae in eis sunt, et in septimo
die requievit (Exod. XX, 11). Dicat ergo iste in qua
parte rerum putet esse infernum, id est locum illum
aeternalium tormentorum, utrum in coelo, an in
terra, an in mari, vel in caeteris quae in eis sunt.
Ubicunque eum esse putaverit, necesse est ut ab eo
factus sit. Qui fecit coelum, et terram, et mare, et
omnia quae in eis sunt (Ibid.).
Quae cum ita sint, cur ipse omnipotens Deus, qui
est auctor et factor omnium rerum, non recte et veraciter
intelligatur, sive credatur etiam praedestinator
 tam justorum et tam ordinatorum suppliciorum?
Licet enim patientibus et sustinentibus illa supplicia
videantur esse mala, apud illum tamen aeternum judicem
non sunt mala; quia justa, et nihil justum
potest dici malum. Ipse ergo et praedestinavit et
praeparavit illum aeternum ignem, de quo ipsa Veritas
ait: Qui paratus est diabolo et angelis ejus (Matth.
XXV, 41); et de quo Salomon dicit: Parata sunt
derisoribus judicia, et mallei percutientes stultorum
corporibus (Prov. XIX, 29). Si enim haec supplicia
impiis et iniquis a Deo justo judice praedestinata non
sunt, quomodo de eis adhuc utique futuris atque
venturis per beatum Joannem in Apocalypsi dicitur:
Et cruciabuntur die ac nocte in saecula saeculorum
(Apoc. XX, 10); et iterum: Et fumus tormentorum
 eorum ascendet in saecula saeculorum (Apoc. XIV, 11).
Quomodo etiam beatus Petrus de quibusdam pessimis
dicit: Quibus caligo tenebrarum in aeternum reservatur
(II Petr. II, 17). Et beatus Judas apostolus
de eisdem similiter: Quibus procella, inquit, tenebrarum
in aeternum servata est (Judae. 13). Certe omnes
consonanter fatemur Deum praedestinasse omnia
quae ipse esset facturus, et utique tam magna, tam
justa et aeterna judicia nemo praeter ipsum facturus
est. Si ergo ad ejus opera pertinent, nec ab alio fieri
possunt, certum est omnino nec dubitari debet quod
ipsum habent praedestinatorem, quem auctorem atque
factorem.
Quod si iste propterea dicit non esse Deum auctorem
 factorem suppliciorum quia, ut dicere solet, supplicium
nihil est, quia substantiam, et naturam per
se existendi, et subsistendi non habet, sicut nec malum,
nec peccatum, nec mors; et ideo non potuisse a
Deo praedestinari ea quae substantialiter non existunt:
contradicendum ei constanter ipsa rei evidentissima
veritate, quia videlicet istud verbum quod dicitur
supplicium non significet aliquam rem vel naturam
subsistentem, sicut significant cum dicimus: Coelum,
terra, mare: haec enim continuo quasdam rerum naturas
sua significatione demonstrant. Licet ergo hoc
quod dicitur supplicium, non significet isto modo
aliquam rem per se subsistentem, tamen significat
aliquod grande malum, quod per subsistentes agitur
naturas rerum. Ita cum nullam sui habeat substantiam,
 significat tamen illud quod non nisi per res et
substantias existentes efficitur; sicut et ipsa mors
cum dicitur, utique nullam sui substantiam significat;
quia naturam per se subsistendi non habet: hoc
tamen nomine significatur et intelligitur gravissimum
malum, quod in substantiarum, id est animae et corporis
divisione, cognoscitur. Ita omnipotens Deus
supplicium, quod non praedestinavit ut existeret in
natura sui praedestinavit tamen in naturis et substantiis
vere existentibus, quibus tantum malum, quod
illo nomine significatur et intelligitur, vere et substantialiter
exhibetur.
2. Dicit post haec: Praedestinationem Dei ad ea
tantum quae in bono sunt, praescientiam vero ad bona
malaque: quam differentiam non ex natura esse, sed
 ex usu locutionum. Hanc differentiam praescientiae et
praedestinationis Dei, quia, ut Patres sancti eam tradiderunt,
et ipsa veritas veracem esse demonstrat,
utique tenemus et amplectimur. Quod videlicet Deus,
praescius omnium futurorum, omnia aeternaliter praescierit
quae erant futura, id est et bona et mala;
praedestinaverit vero aeternaliter sola bona quae ipse
erat facturus, sive gratuita misericordia sua, sive
justo judicio suo. Et ideo rectissime praescientiam
Dei et in bonis et in malis intelligi; praedestinationem
vero in solis bonis et justis, quae ipse non solum
praescivit, sed etiam statuit, praefinivit, atque decrevit
futura. Iste tamen hanc differentiam propterea
commemorat, ut Deum mala praescire potuisse, praedestinare
autem non potuisse contendat, non intelligens
 illam differentiam mali quam jam superius
commendavimus; quod scilicet, aliud sit malum
contrarium bono, quod est utique vitium. nec habet
auctorem Deum: aliud vero malum, quod est contrarium
paci, quieti, vel sanitati, quod nunquam accidit
nisi Deo auctore et judice; sicut ipse loquitur
per prophetam: Ego Dominus faciens pacem et
creans malum (Isa. XLV, 7). Unde et illud est apud
alium prophetam: Si erit malum in civitate, quod
Dominus non fecerit (Amos III, 6). Et iterum: Bona
et mala, vita et mors, paupertas et honestas, a Deo
sunt (Eccli. XI, 14). Illius itaque mali quod intelligitur
in vitio vel peccato, non est praedestinator Deus,
quia nec auctor: hujus autem mali quod intelligitur
 in aliqua afflictione, tormento, atque supplicio, vel
temporali vel aeterno, quia haec, sicut Scriptura docet,
ab ipso sunt, et ejus judicio disponuntur atque
inferuntur, manifeste et auctor est et praedestinator,
quia et praescivit ea futura, et praedestinavit
juste facienda. Quae cum ita sint, nihil egit istam
differentiam ad medium deducendo, nisi ut veritatem
negaret, et suam imperitiam demonstraret.
Quod vero ait: Hanc differentiam divinae praescientiae
et praedestinationis non esse ex natura, sed ex
usu locutionum, nobis melius et verius videtur quod
ex natura et secundum naturam sit; quia etsi in Dei
natura: Nulla est transmutatio, vel vicissitudinis
obumbratio (Jac. I, 17), ut aliud sit ei scire, aliud
praescire, aliud praedestinare; sed una et simplici
 et aeterna scientia sua totum simul et aequaliter continet,
quod in rebus temporalibus diverso modo agitur
et exhibetur: tamen cum haec, id est praescientia
et praedestinatio Dei, verissime ad creaturarum ejus
statum et dispositionem referantur, differentiam
aliquam in Dei aeterna et incommutabili scientia
non habent, quia totum ibi una et simplex scientia
est, nec temporibus variata, nec rerum diversitate
mutata: habet tamen eam, id est differentiam in
rebus temporaliter transeuntibus, dum in eis alia
sunt praesentia vel praeterita, ubi humanus sensus
proprie agnoscit scientiam, alia vero futura, quibus
proprie praescientiam vel praedestinationem intelligit
convenire. Et quia in ipsis futuris alia occurrit diversitas,
ut quaedam sint bona, quaedam vero mala, rursum
 alia occurrit differentia, ut scilicet praedestinatio agnoscatur
in solis bonis, praescientia vero in utrisque intelligatur,
id est bonis et malis. Ita haec differentia praescientiae
et praedestinationis, etsi non est ex natura
vel secundum naturam incommutabilis deitatis, est
tamen et agnoscitur esse ex natura et secundum naturam
administrandae et disponendae creaturae mutabilis.
De qua re etiam superius, id est in secundo
hujus disputationis capitulo, plenius diximus; et
ideo nullatenus patimur ista quae tam recte et veraciter
suis proprietatibus sunt distincta, et ita nobis
a Patribus tradita, ullius nova praesumptione turbari
atque confundi: ut indiscrete et confuse aliquis praesumat
dicere, sicut iste dicit, omnem praescientiam
praedestinationem esse, quod est apertissime blasphemum;
 ut, cum praescire possit Deus etiam mala, ea,
quod absit, praedestinasse dicatur. Quamvis praedestinatio,
quia non est sine praescientia, non absurde
possit dici etiam praescientia.
3. Iste tamen, ut non ex rerum veritate et proprietate,
sed tantummodo ex usu locutionis nostrae
hanc differentiam venire contendat, subjungit exemplum
suae assertioni contrarium, et dicit: Sicut et id
quod dicitur Deus, ubique esse praesentia potestatis,
sed non ubique gratia habitationis: ita dici posse de
eo ubique praescientia, sed non ubique praedestinatione: cum apertissime veritas clamet de Deo: ubicunque
Deus fuerit praesentia, ibi profecto erit habitatione.
Similiter ubicunque fuerit praescientia, necessario
 erit praedestinatione. Ecce affirmat, quod
haec religiosa locutio ecclesiasticae disciplinae, ut
distinguatur et discernatur, et dicatur a nobis quia
Deus ubique est per praesentiam majestatis, sed non
ubique per praesentiam habitationis, non sit ex rerum
proprietate, sed tantum ex usu locutionis humanae,
ut destruat saluberrimum sensum totius
Scripturae divinae; ubi omnipotens Deus aliter commendatur
nobis usquam esse generaliter per praesentiam
majestatis, aliter vero specialiter per gratiam
inhabitationis. De generalis namque suae majestatis
praesentia ipse dicit: Coelum et terram ego impleo.
Et Propheta ad ipsum: Si ascendero in coelum, tu
illic es; si descendero ad infernum, ades: si sumpsero
pennas meas diluculo, et habitarero in extremis
 maris, et enim illuc manus tua, deducet me,
et tenebit me dextera tua (Psal. CXXXVIII, 8-10).
De gratia vero inhabitationis ejus, qua non
ubique est, sed in templo suo, id est in sancta
et rationali creatura angelica vel humana, quae
sola est capax ejus cognitionis et intelligentiae,
illuminationis et gratiae; aliquando coelorum significatione,
per quam intelligitur coelestis vita angelorum
sive hominum sanctorum: aliquando vero ipsius
specialis templi commemoratione. Ita loquitur
Scriptura, ut dicat: Qui habitat in coelis irridebit eos
(Psal. II, 4). Et: Ad te levavi oculos meos, qui habitas
in coelis (Psal. CXXII, 1). Et: Resvice de sanctuario tuo,
de excelso coelorum habitaculo (Deut. XXVI, 15). Et:
Pater noster, qui es in coelis (Matth. VI, 9). Et illud
 quod Apostolus ait: Nescitis quia templum Dei estis
et Spiritus sanctus habitat in vobis (I Cor. III, 16).
Et iterum: Vos enim estis templum Dei vivi, sicut dicit
Deus, quoniam inhabitabo in illis, et inambulabo,
et ero illorum Deus, et ipsi erunt mihi vopulus
(II Cor. VI, 16; Levit. XXVI, 12).
Cum ergo veraciter, et omnino secundum rerum
naturam tanta sit distantia et differentia inter praesentiam
divinae majestatis, quae generaliter et potentialiter
omni creaturae exhibetur, et gratiam habitationis,
quae specialiter et misericorditer tantummodo
rationali et electae creaturae, quae ejus potest capere
inminationem  et intelligentiam et suavitatem,
conceditur: quare hunc tam divinum sensum, et
tam necessarium fidei et saluti nostrae, sua temeritate
 in tantum evacuare conatur, ut ipsam veritatem
clamare dicat. Quod ubicunque Deus est praesentia,
ibi sit et habitatione? Cum e contrario haec veritas
Scripturae Dei tam diligenter discernat semper, atque
distinguat, ut habitationem Dei tantummodo in
templo suo, vel coelesti vel etiam adhuc in terris
posito, per bonitatem gratiae ejus commendet . Dicitur
quidem et in templo aliquo manufacto et religiosa
pietate suo nomini consecrato, propter ipsius
consecrationis gratiam, et familiariorem suae majestatis
cultum, et celebriorem supplicationis et exauditionis
 effectum, aliquando inhabitare: sicut ipse
Dominus in Evangelio ostendit dicens: Et qui jurat
in templum, jurat in illud, et in eum qui habitat in
ipso (Matth. XXIII, 21). Et tamen aperte Scriptura
dicit: Quia non excelsus in manufactis habitat (Act.
VII, 48), unde et Salomon de ipso templo quod ei
aedificaverat et consecrabat, in oratione sua dicit:
Si coelum, et coeli coelorum te capere non possunt,
quanto magis domus haec quam aedificavi? (II Par.
II, 6.) Unde et intelligimus quod in hujusmodi templo
manufacto et suo nomini dicato atque sacrato,
recte et inhabitare Deus dici possit quadam gratiae
dignatione, et sacramentorum coelestium sanctificatione;
et non inhabitare majestatis immensitate, et
illius gratiae quam soli electae et rationali creaturae
 exhibet, largitate. Dicit quidam sanctus et gloriosus
martyr de illo: Cujus templum totus est mundus. In
quibus verbis si simpliciter totum mundum qui constat
e coelo et terra intelligi voluit, ita hoc recte intelligitur
dixisse, quia in toto mundo ubique potest
religiose coli, ubique adorari; dum veri adoratores
non jam in Hierosolymis cum Judaeis, nec in monte
illo cum Samaritanis, sed ubique adorant Patrem in
spiritu et veritate (Joan. IV, 3). Si autem illo modo
intelligi voluit cujus templum totus est mundus, ut
totum mundum, juxta consuetudinem Scripturarum,
totum genus humanum appellaverit, manifeste templum
Dei totus est mundus. In illis scilicet  qui ex
toto mundo, id est ex universo genere humano, convertuntur
et colliguntur ad Deum, et templum ejus
 fiunt. Unde et idem beatissimus martyr postquam
dixit: Cujus templum totus est mundus, subjunxit
atque ait: In nostra dedicandus est mente, in nostro
consecrandus est pectore.
Quapropter non ex usu tantummodo locutionum,
sed ex ipsa veritate et proprietate rerum, omnipotens
Deus ubique esse dicitur per praesentiam majestatis,
et non ubique per gratiam inhabitationis, dum
et generaliter universae creaturae exhibet praesentiam
majestatis, et tantummodo electae rationali creaturae
largitur gratiam suae inhabitationis. Quid autem est,
quod asserit dici posse: De Deo ubique praescientia, sed
non ubique praedestinatione; et ubicunque fuerit praescientia,
necessario erit praedestinatione? Quis unquam
ita locutus est ut diceret Deum ubique esse praescientia?
 Cum praescientia sua tantummodo apud se
sit, cui soli cognita est. Aut quid necesse est dicere,
ubique eum esse praedestinatione, cum praedestinatione
sua tantummodo apud se sit, quia ipsi soli
cognita habetur. Similiter ergo vanum est quod ait:
Ubicunque fuerit praescientia, necessario erit praedestinatione:
Quia et hoc nemo dicit; sed sicut quidam
Patrum antiquorum dixerunt, novitas est vocis,
et ahud nihil. Dicimus namque Deum ubique esse
majestate, ubique esse potentia, ubique esse virtute;
quia hoc totum, id est majestas, potentia, virtus,
 ipse est, qui ubique est. Ut autem dicamus ubique
eum esse praescientia, ubique praedestinatione, nulla
ratio est. Quia nusquam legitur Deus vel praescientia
vel praedestinatione esse.
Ergo et illud quod dicit: Praescientiam et praedestinationem
Dei, non nisi eorum, quae ipse facturus
esset, aperte mendacium est, quia praescientia ejus
etiam in malis esse potest, quae ipse facturus non
erat Deinde quod ponit, et dicit: Sicut praescientia
ejus, et habitatio in his quae nec ab eo sunt nec ea fecit,
similiter vanissimum est. Ubi enim unquam legit?
ubi a fidelibus dictum audivit, ut Deus in his quae
nec ab eo sunt nec ea fecit, praesentiam et habitationem
habere diceretur? Quae autem sunt ista quae,
ut ipse scribit, nec ab eo sunt nec ipse fecit? si enim
 sunt aliqua talia, est ergo aliqua creatura quae nec
a Deo est nec Deus eam fecit? Quod utique non est
Christianum, sed Manichaeum; quia non potest mentiri
Evangelium, ubi scriptum est: Omnia per ipsum
facta sunt, et sine ipso factum est nihil (Joan. I, 3.)
Tale est etiam illud, quod continuo subjunxit: Praescientiam
Dei; et praedestinationem contrario pronuntiari
in illis quae nec fecit, nec donavit. E contrario
enim pronuntiari dicit, ut juxta suam illam, et
novam regulam, et insanam, quod pronuntiatur non
vere pronuntiari intelligatur. Mendacium ergo est
quod affirmare conatur, illa aeterna supplicia nihil
esse, nec adeo facta esse; quia in utroque veritati
contradicit, et ideo vere a Deo praescita sunt futura,
vere a Deo eis, qui meruerunt inferenda. Et, cum
 haec tam aperte in Scripturis et facta et praescita et
praedestinata esse inveniantur, conteratur potius et
pereat talis regula, qua facta pro non factis intelligi
debere insanissime affirmatur.
5. Subjunxit adhuc dicens: Ignem aeternum ad
urendum diabolum et angelos ejus, non homines, factum:
hoc propterea iste et alii fortassis vel quaerentes
vel affirmantes dicere videntur; id est, quod
ille ignis aeternus non ad poenam hominum, sed
tantummodo ad supplicium angelorum malignorum
paratus sit, quia non ait Dominus in illo judicio illis
qui ad sinistram ejus erunt se esse dicturum: Discedite
a me, maledicti, in ignem aeternum qui paratus
est vobis, sed qui paratus est diabolo et angelis ejus,
ut ex eo quod non ait: qui paratus est vobis; sed
 ait: Qui paratus est diabolo et angelis ejus (Matth.
XXV, 41), malignis tantummodo spiritibus, id est ipsi
diabolo et angelis ejus paratus esse videatur. Unde
quorumdam opinio fuisse deprehenditur, quod alius
sit iste ignis quo nunc apud inferos damnatorum
animae cruciantur: et alius ille ignis aeternus, in
quem tunc tantummodo homines mittentur, quando,
cum corporibus suis resuscitati, simul cum diabolo
et angelis ejus in eumdem ignem aeternum ire compellentur.
Sed, sive unus sit ignis, quo et nunc solae
animae, et tunc receptis etiam corporibus suis torquebuntur,
sive alius sit iste, sive alius ille; nos
credamus Scripturae veraci, quia et illud supplicium
ignis aeterni, et tenebrae exteriores, quae ibi sine
 dubio sunt futurae, non solum angelis qui non servaverunt
suum principatum, sed dereliquerunt suum
domicilium, quos etiam ruentes de coelestibus tradidit
Deus in judicium cruciandos, reservari: sed
etiam hominibus impiis sunt praeparata, et reservata.
Unde, sicut jam commemoravimus, beatus
Petrus apostolus ait de quibusdam impiis, et illa
ultima perditione damnandis: Quibus caligo tenebrarum
in aeternum reservatur (II Petr. II, 17). Et
beatus Judas apostolus de eisdem similiter dicit:
Quibus procella tenebrarum in aeternum reservata est
(Judae 12). Sicut ergo caligo illa et procella aeternarum
tenebrarum hominibus impiis et pessimis est
praeparata et reservata, ita etiam ipse ignis aeternus,
qui sine dubio simul intelligendus est, etiam ipsis
 est praeparatus et reservatus. Ideo quod Dominus
ait de eodem igni aeterno: Qui paratus est diabolo et
angelis ejus (Matth. XXV, 41). Ita fideliter intelligamus
ut quod principaliter de illo, hoc est de diabolo,
dictum est, hoc ipsum consequenter et de ejus corpore
intelligatur, de quibus Scriptura dicit: Imitantur
autem eum, qui sunt ex parte illius (Sap. II, 25).
Ut supplicium quod illi principaliter est praeparatum,
etiam istis consequenter accipiatur et praeparatum
et reservatum: sicut superius memorata verba apostolica
apertissime demonstrant.
5. Subjungit iste et dicit: Postquam ab aethere
detrusus sit, ubi in aethereo corpore non poterat poenas
sentire, additum ei corpus aereum, in quo ignem sentiret.
De hac re non istius importunam definitionem
 et inconsideratam definitionem, sed potius beati Augustini
dicta pie, moderata et cautissima, et magis
quaerentis quam definientis audiamus. Superior,
inquid, pars aeris, propter puram tranquillitatem,
coelo, cui collimitatur, communi pace conjungitur,
et ejus vocabulo connuncupatur. In qua fortassis
parte, si fuerunt ante transgressionem suam transgressores
angeli cum principe suo, nunc diabolo,
tunc archangelo (nam nonnulli nostri non eos putant
coelestes vel supercoelestes angelos fuisse) non mirum
si post peccatum in ista sunt detrusi caliginem,
ubi tamen et aer sit, et humore tenui contexatur.
Si autem transgressores illi, antequam transgrederentur,
coelestia corpora gerebant, neque hoc
mirum est, si conversa sunt ex poena in aeream qualitatem,
 ut jam possint ab igne, id est ab elemento
naturae superioris aliquid pati, nec aeris saltem spatia
superiora atque puriora, sed ista caliginosa tenere
permissi sunt; qui eis pro suo genere quidam quasi
carcer est, usque ad tempus judicii. Etsi quid de his
transgressoribus angelis diligentius requirendum est.
Ecce doctor pietatis, nihil temere praesumens, sed
de singulis caute et humiliter tractans, dicit angelos
transgressores cum suo principe nunc diabolo, tunc
archangelo, vel in superiore parte aeris hujus, id
est, coelo aethereo fuisse antequam peccarent: aut
fortasse in coelestibus conversatos, si cum caeteris
coelestes vel supercoelestes angeli fuerunt. Et, si in
coelo aethereo tantummodo fuerunt, ex illa pura et
 semper serena tranquillitate dejectos esse atque detrusos
post peccatum in istam inferiorem et caliginosam
partem aeris. Similiter, si ante transgressionem
suam, sicut caeteri angeli coelestia corpora
gerebant, converti ea potuisse vel conversa esse ex
poena illius damnationis in aeriam qualitatem, ut
jam possint ab igne poenam quae eis debetur, pati.
Non ergo definivit hic sanctus doctor utrum in coelo
aethereo, an etiam in coelo sidereo ante transgressionem
suam fuerint conversati, sed utrumque fieri
potuisse non contradicit. Undecunque autem post
transgressionem, sive scilicet ex superiore, sive inferiore
coelo corruerint, etiamsi coelestia corpora
ante gerebant, conversa esse ex poena in aeream
qualitatem; non alia eis ex ipso aere, id est aerea
 corpora addita, non inconveniens esse existimat.
Non ergo definit, sicut iste, quod ex aethere in aerem
diabolus sit detrusus, quia potuit et ex coelestibus
ruere, nec definit aethereum, sive coeleste eum
corpus habuisse, sed si habuit, ex poena in deterius
commutatum esse: nec additum ei corpus aereum,
vel quasi duplici corpore uno coelesti vel aethereo,
altero autem aereo vestiretur: sed ipsum ejus coeleste
corpus, si fuit, conversum esse ex poena in
aeream qualitatem, ut jam non coeleste vel aethereum,
sed aereum corpus esset, ubi ignis poenam et
supplicium sentire possit.
Item alibi de eadem retractans, et cautissime ac
suspense deliberans, ita dicit:  Hac ergo cautela quam beatus doctor
in suis inquisitionibus ostendit, de talibus rebus
sentiendum atque tractandum, et non improbe vel
mendaciter aliquid sentiendum.
6. Sequitur iste, et dicit: Non esse illum ignem
poenam, neque ad eum praeparatum vel praedestinatum:
sed qui fuerat praedestinatus ut esset in universitate
omnium bonorum, sedes factus est impiorum,
in quo procul dubio non minus habitabunt beati
quam miseri. In his verbis cum dicit illum ignem
 aeternum non esse poenam, manifeste ipsi Veritati,
id est judici vivorum et mortuorum, contradicit, qui
se in illo judicio dicturum praedixit: Discedite a me,
maledicti, in ignem aeternum (Matth. XXV, 41). Et ut
ipsum ignem aeternum intelligamus esse poenam
et supplicium sempiternum, statim post pauca de
miseri qui ibi aeternaliter damnandi et torquendi
sunt, subjungit, dicens: Tunc ibunt hi in supplicium
aeternum (Ibid., 46). Contradicit et beato Paulo
apostolo dicenti: In revelatione Domini nostri Jesu
Christi de coelo cum angelis virtutis ejus: dantis vindictam
in flammam ignis, his qui non noverunt Deum,
et qui non obedierunt Evangelio Domini nostri Jesu
Christi; qui poenas dabunt in interitu aeternas a facie
Domini, et a gloria majestatis ejus (II Thess. I, 7-9).
 Contradicit et beato apostolo Joanni de eodem stagno
ignis et sulphuris in Apocalypsi dicenti: Et cruciabuntur
die ac nocte in saecula saeculorum (Apoc. XX,
10); et iterum: Et fumus tormentorum eorum ascendet
in saecula saeculorum (Apoc. XIV, 10). Et Scripturae,
quae ait: Dabit in carnes eorum ignem et vermes,
ut urantur, et sentiant usque in sempiternum (Judith.
XVI, 21). Et iterum: Humilia spiritum tuum valde,
quia vindicta carnis impii, ignis et vermes (Eccli. VII,
19). Quae cum ita sint, et fideliter ad terrorem atque
emendationem assiduam tenenda sint, quomodo iste
audet, vel cur tam impiam et multis noxiam permittitur
habere libertatem, ut in Ecclesia dicat ad
subversionem audientium, et securitatem mortiferam
nutriendam, non esse illum ignem aeternum
 poenam? cum Dominus eum testetur esse supplicium
sempiternum, et veritas apostolicae doctrinae: Ignem
et flammam vindictae, et poenas in interitu aeternas, et
cruciatum diei ac noctis, et fumum tormentorum
ascendentem in saecula saeculorum, apertissime eum
esse denuntiet.
Et ideo omnino indubitanter et verissime nobis,
ista credenda sunt, ut tali terrore coerceatur et mortificetur
in nobis delectatio peccandi, et excitetur
ac roboretur sollicitudo bene agendi et Deo placendi.
Hoc namque nobis praecipue necessarium esse
ipse Dominus ostendit, dicens: Ostendam vobis, quem
timeatis: timete eum qui postquam occiderit, habet
potestatem mittere in gehennam (Luc. XII, 5); et iterum:
Sed potius eum timete, qui potest et animam et
 corpus perdere in gehennam (Matth. X, 28). Unde et
alibi Scriptura utilitatem hujus timoris, et e contrario
malum securitatis ostendens, dicit: Timor
Domini expellit peccatum (Eccli. I, 27): nam qui sine
timore est, non potest justificari.
Quod autem iste dicit: Eumdem ignem aeternum
non esse ab initio praeparatum et praedestinatum ad
poenam, sed tantum ut, in universitate creaturarum
quae a bono Creatore bonae conditae sunt, et ipse quasi
locum suum teneret, fidei nostrae nequaquam est recipiendum.
Sed hoc potius tenendum est quia omnipotens
Deus, qui omnia quaecunque ab initio
creavit, certis utique ex causis, et ad certos et necessarios
usus condidit, et nihil inaniter aut supervacue
 constituit, sed unamquamque rem, sua omnipotentia
conditam, proprium officium sive utilitatem
habere voluit: sicut lumen ad usum diei, et tenebras
ad quietem noctis, et firmamentum coeli ad
sedem luminarium, et aquarum super coelos separationem
ad temperationem astrorum, et herbas atque
arbusta ad sustentationem animantium, et luminare
majus, ut praeesset diei, et luminare minus, ut praeesset
nocti, cum stellis: et caetera in hunc modum.
Sicut ergo omnia haec ab initio condita et ordinata,
statim propriis officiis et ministeriis atque usibus
deputavit; ita et illum ignem aeternum ab initio inter
caeteras creaturas non inaniter conditum sua
justa providentia et provida justitia statim ad eos
usus credendus est praeparasse et praedestinasse, ad
 quos Dominus eum praeparatum esse ostendit, cum
impiis et damnatis hominibus dicit: Ite in ignem
aeternum: et subjungit, qui paratus est diabolo et
angelis ejus (Matth. XXV, 41). Id est ad utriusque
creaturae, tam angelicae quam humanae, supplicium
sempiternum. Quia et ex ipsis verbis quibus dicturus
est: Venite, benedicti Patris mei, percipite regnum
quod vobis paratum est a constitutione mundi
(Matth. XXV, 34), e contrario recte intelligere possumus,
etiam ipsum ignem aeternum ad aeternum
supplicium angelorum sive hominum impiorum similiter
a constitutione mundi esse praeparatum. Nec
tamen est ulla iniquitas apud Deum quod ipsum
ignem supplicii sempiterni tantae multitudini impiorum,
tam longe antequam omnino essent, praeparavit
 et praedestinavit: quia et in novo civitatis aedificio,
si statim cum ipsa simul civitate domus carceris
horrenda et terribilis exstruatur, non potest dici
iniquitas, sed potius provisio misericordiae et justitiae:
ut videntes qui in civitate habitant poenale et
triste ergastulum damnationis, aut deterreantur misericorditer
a peccando, aut si nec peccata vitaverint,
juste et inexcusabiliter puniantur. Sic ergo et ille ignis
ad aeternum creatus supplicium et misericorditer et
juste credi debet, dum aut ejus terrore homines corrigantur,
aut si corrigi noluerint, justius puniantur.
De cujus ignis aeterni creatione, quam utique in
illis operibus Dei intelligere debemus, cum sex diebus
fecit coelum, et terram; et mare, et omnia quae in
eis sunt, et in septimo cessavit ab omni opere quod patrarat
 (Exod. XX, 11). Ita sanctus papa Gregorius,
exponens verba libri beati Job, ubi scriptum est de
impio: Devorabit ignis qui non succenditur (Job XX,
26), ita ait: .
Exponens adhuc idem beatissimus doctor verba
sequentia quibus de eodem impio dicitur: Affligetur
relictus in tabernaculo suo (Ibid., 26), quid de poenis
aeterni ipsius ignis fideliter sentiendum sit, ita subjungit:
. Item cum verba ejusdem
libri exponeret, in quibus de eodem impio scriptum
est: Luet, quae fecit, omnia, nec tamen consumetur
juxta multitudinem adinventionum suarum, sic et sustinebit
(Job XX, 18), ita dicit: .
Haec sanctus doctor terribilia terribiliter, et vera
veraciter loquitur, ut audientium animos ad terrorem
excitet, ad emendationem stimulet, a mortifera
 securitate ad curam salutis suae velut vigilare compellat.
Iste autem adhuc inania inaniter, et falsa
fallaciter loquens dicit quod ipse ignis aeternus, qui
ad hoc tantum fuerat creatus, sicut ipse vult, ut esset
in universitate omnium bonorum, sedes factus est impiorum.
Non dixit tormentum, aut poena, vel supplicium
factus est impiorum, sed  sedes, inquit, factus
est impiorum: ut, juxta ejus sensum, sicut unicuique
sedes est, domus sua, ubi quietus residet et inhabitat:
sic et impiis ille ignis non sit tormentum damnationis,
sed tranquilla sedes habitationis. Unde
adhuc de eodem igne subjungit, dicens: In quo procul
dubio non minus habitabunt beati, quam miseri.
Et hic namque habitabunt in illo igne dixit, non
cruciabuntur, non punientur, aut tale aliquid, negans
 omnino, ut solet poenas verissimas aeternalium
tormentorum, quas tota Scriptura tanto terrore denuntiat,
tanta attentione commendat. Quod autem
dicit: In quo procul dubio habitabunt non minus beati
quam miseri, manifeste utrosque, id est et beatos et
miseros in uno igne aeterno post resurrectionem
habitaturos affirmare contendit: sequens videlicet,
stulta et vanissima persuasione, opiniones saecularium
philosophorum, qui putant animas piorum
post dissolutionem corporis, vel in coelo aethereo,
 vel in illo circulo quem lacteum vocant, vel in globis
siderum habitaturas. Quae iste omnia, et ipsum
coelum aethereum et firmamentum coeli, in quo lacteus
ille circulus apparet, et ipsa sidera aeternum
ignem appellat, sicut et illum ignem gehennae. Quia
omnia haec, quae super tria mundi elementa, id est
terram, aquam et aerem constituta sunt, ex quarto
elemento ignis putat existere, ut idipsum quartum
mundi elementum, et apud inferos sit ignis aeternus,
qui paratus est diabolo et angelis ejus (Matth. XXV,
41), et omnibus impiis hominibus; et in coelestibus
spatiis sit ignis aeternus ubi sit post resurrectionem
habitatio beatorum.
Ecce qualem beatitudinem promittit sanctis et electis
Dei: ut qui habitaverunt, cum adhuc essent
 mortales, in primo mundi elemento, id est in terra,
habitent jam immortales effecti in quarto et superiori
mundi elemento, sicut ipse dicit, igne aeterno,
et haec sit eorum remuneratio, habitare in quolibet
quamvis lucido, quamvis tranquillo, et puro tamen
elemento. Dominus autem non in elementis mundi
aeternam beatitudinem suis promittit, sed in coelestibus,
et supercoelestibus bonis, Ubi Christus est in
dextera Dei sedens (Col. III, 1), exaltatus super omnes
coelos, et interpellans pro nobis (Rom. VIII, 34). De
cujus sublimitate beatitudinis Apostolus dicit: Non enim in manufacta sancta introivit Jesus, exemplaria
verorum, sed in ipsum coelum; ut appareat nunc vultui
Dei pro nobis (Hebr. IX, 24). Ad quam habitationem
ut sancti ejus valeant pervenire, ipse in Evangelio
 Patrem exorat, dicens: Pater, quos dedisti mihi volo,
ut ubi ego sum et illi sint mecum, ut videant claritatem
meam, quam dedisti mihi (Joan. XVII, 24). De qua
beata et angelica habitatione sanctorum ipse iterum
dicit Apostolus: Scimus autem quoniam si terrestris
domus nostra hujus habitationis dissolvatur, quod aedificationem
ex Deo habemus domum non manufactam
aeternam in coelis (II Cor. V, 1). Unde et ipse dicebat:
Cupio dissolvi et cum Christo esse (Phil. I, 23).
Et de omnibus generaliter electis post resurrectionem
promittit dicens: Rapiemur in nubibus obviam
Christo in aera, et sic semper cum Domino erimus
(I Thess. IV, 16). De qua gloriosa et felicissima habitatione
justorum Psalmista dicit: Habitabunt recti
cum vultu tuo (Psal. CXXXIX, 14). Haec ergo habitatio
 quaeratur, haec desideretur, non in elementis mundi,
sed in vultu Dei, in visione claritatis Christi, in societate
beatorum et supercoelestium angelorum,
quando erunt sancti, sicut ipsa Veritas promittit,
aequales angelis Dei in coelis (Luc. XX, 36).
Non ergo in uno mundi elemento igneo erit beatorum
habitatio vel potius contrusio, nec ita ibi includentur
sicut impii in igne aeterno, sed habebunt
omnia mundi elementa in potestate, tanta felicitate
et facilitate sibi subdita, et sic suae immortali habitudini
congruentia, ut ubicunque eorum voluerint,
et sicut voluerint continuo esse possint, et videant
atque habeant haec omnia non tam ad praemium
beatitudinis, quam ad cumulum felicitatis, et laudem
 et gloriam Conditoris. Hanc namque eis potestatem
et gloriam Scriptura prophetica promittit, dicens:
Regnum autem, et potestas, et magnitudo regni; quae
est subter omne coelum detur populo sanctorum Altissimi:
cujus regnum, regnum sempiternum est, et omnes
reges servient ei, et obedient (Dan. VII, 27).
7. Adjungit post haec iste, et dicit: Miseriam nullam
esse nisi mortem aeternam: aeternam mortem veritatis
ignorantiam, nullamque miseriam esse, nisi veritatis
ignorantiam; et ubi ignoratur veritas, ibi nullam
vitam. Hoc quidem quod in his verbis dicitur,
poterat esse bonum si non ipsum bonum male, id
est malo sensu diceretur. Verum namque est quia
homini justo et sapienti omnis labor, omnis adversitas,
omnis miseria, quae potest in ista mortali vita
 accidere, si non eum frangat, et in deterius mutet,
sed infatigabiliter exerceat, non potest ei esse miseria,
quae eum miserum non facit, sed potius purgat
et probat, et velut in fornace aurum puriorem reddit,
nec ullam sibi deputat talis vir miseriam, nisi
veritatis ignorantiam, in quantum adhuc ab ejus
contemplatione retardatur, et quodammodo ipsa sua
infirmitate repellitur. Mortem vero non istam exteriorem
corporis, sed illam interiorem animae timet, quae
omnino est ipsa summae veritatis ignorantia, qua utique
mortui sunt omnes infideles? qui nec credunt, nec
agnoscunt Dei veritatem. De quibus et Dominus dicit:
Dimittite mortuos sepelire mortuos suos (Matth.
VIII, 22); et Apostolus: Alienati, inquit, a vita Dei
per ignorantiam, quae est in illis (Eph. IV, 18). Fidelium
 autem vita utique ipsa cognitio veritatis est;
quam et hic cognoscunt per fidem, et in futuro
cognituri sunt per speciem. Quia et hic accipiunt
vitam per fidem veritatis, sicut scriptum est: Quia
justus ex fide vivit (Rom. I, 17), et ibi habebunt vitam
aeternam ex cognitione, et visione ejusdem veritatis,
dicente Domino: Haec est autem vita aeterna
ut cognoscant te unum verum Deum et quem misisti
Jesum Christum (Joan. XVII, 3). Quicunque ergo
pervenerint ad istam cognitionem per veram fidem,
et aeternam contemplationem, erit eis sine dubio vita
aeterna ipsa visio aeterna Veritatis. Qui autem ab ea
sive per infidelitatem, sive per ultimam damnationem
fuerint separati, quid eis erit aliud talis separatio,
et talis ignorantia veritatis, nisi mors aeterna?
 Secundum hunc ergo sensum hoc in doctoribus
dictum legit; sed quod ab eis bene legit dictum, ipse
convertit in pravum, et perversum, ut coaptet illud
(quantum in se est) suo errori atque mendaciis:
propter nihil enim aliud haec dicit, nisi ut tali argumentatione
tam violenter, et nequiter ex bono ad
malum usurpata, quasi ostendere et confirmare videatur,
nullam aliam futuram esse miseriam, vel
angelorum malignorum, vel hominum perditorum
in aeterno igni damnatorum, nisi ignorantiam, et
sicut jam supra dixit, absentiam ipsius veritatis; et
hanc ignorantiam atque absentiam veritatis solam
eis esse aeternam miseriam, solam eis esse aeternam
 mortem: ut eos hoc modo ab omni miseria suppliciorum
et tormentorum quae extrinsecus adhibetur,
et ab omni morte poenalis damnationis alienos futuros
esse contendat. Sed quantumcunque iste contendat
et contradicere conetur, excepta illa morte quam
incurrunt intrinsecus ex ignorantia et absentia veritatis.
Patientur etiam extrinsecus sicut Apocalypsis
dicit: Stagnum ignis et sulphuris, quod est mors secunda
(Apoc. XX, 10, 14). Patientur vere aeternam
miseriam, cum Deus, judex justus et fortis dabit in
carnes eorum ignem et vermes, ut urantur et sentiant
usque in sempiternum (Judith. XVI, 21); semper
namque erunt in morte, quos et immanitas suppliciorum
compellet mori, et divini judicii severitas
nunquam permittet exstingui.