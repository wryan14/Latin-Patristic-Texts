CAPUT XVIII.  
Octavo decimo capitulo ita dicit:
1. Errorem praedestinationis ex disciplinarum ignorantia,
quas ipsa sapientia suas comites, investigatricesque
fieri voluit, et Graecarum litterarum inscitia
ortum.
2. Esse verbum ὁρῶ quod video et definio et destino
interpretatur, similiter compositum προωρῶ
praevideo, praedefinio, praedestino; ac per hoc praedestinationem
et praedefinitionem nihil aliud esse quam
praevisionem.
3. Deum nec praevidisse nec praedestinasse mortem
et poenas, quia nihil sint.
4. Peccatores in massa originalis peccati reliquit,
 relictos deservit, desertos lumine tenebras torquere,
desertos vita mortem interimere.
5. Nec quod in eis Deus fecit, relinquit vel deserit
(Alioquin eorum natura ad nihilum rediret si summa
essentia in eis non esset); sed quod in eis non fecit,
id est superbiam sprevit.
6. Deum in ea natura quam ad se creavit semper
habitare.
7. Dei sapientiam praedestinasse in suis legibus
modos ultra quos impiorum malitia progredi non possit,
nec sinit alicujus malitiam in infinitum, prout
velit, extendi, divinis legibus progrediendi modum
imponentibus.
8. Nihilque appetere impiorum omnium, et diaboli
nequitiam, nisi ab eo, qui est summa essentia recedere.
 In tantum, ut eorum natura, si lex divina sineret,
in nihilum rediret. Sed quoniam ei difficultas ex
aeternis legibus obsistit ne in tantum cadat quantum
vellet, ex ea difficultate laborare, laborando torqueri,
puniri, cruciari, et inde fieri miseram inanium voluptatum
egestate. Eamque difficultatem, qua prohibentur
pervenire ad ea quae libidinose appetunt, effici
eis poenalem interitum, et suae miserrimae cupidinis
justissimum cruciatum.
9. Utriusque partis praedestinatum esse numerum.
10. Invitos Deo servire impios: non naturam quam
in eis fecit, et in eis non punit, sed malam voluntatem,
quam in eis non fecit, et in eis punit; in eoque
quod ei inviti serviunt, puniri in seipsis sua poena. De
 qua quos juste non liberet, ad eam illos quodammodo
praeparet, dum eos ad eam seipsos praeparare permittat.
In his verbis cum dicit: Errorem praedestinationis
ex disciplinarum ignorantia, quas ipsa sapientia suas
comites investigatricesque fieri voluit, et Graecarum
litterarum inscitia ortum; auditores suos utique
commonet ut ab eo, tanquam viro eruditissimo et
philosophico, liberalium disciplinarum discant scientiam,
fortassis etiam ut ab eo similiter discant Graecarum
litterarum peritiam: affirmat namque quod
ipsa sapientia quasi comites et sodales sibi conjunctas
habeat easdem liberalium artium doctrinas, ita
ut qui ad ejus cognitionem voluerit pervenire, necessarias
omnino habeat ipsas liberales disciplinas, ut
 per eas, quod verum est, possit investigare. Si ergo
apud caeteros de veritate divinae praedestinationis errorem
fecit ignorantia saecularium litterarum, quid
iste, qui earum se jactat peritum, de hac re per eas
investigavit, quid veritatis invenit? quid firmissima
ratione fultum, et omni acceptione dignum, in tam
prolixo suo sermone disputavit? Ubi nihil invenitur
aliud nisi superfluus labor vanitatis, et implicatio
infiniti erroris, et apertissima impugnatio veritatis,
dum Scripturas veritatis contemnens, et ipsas quoque
historias divinorum eloquiorum incognitas habens,
non in eis meditatur die ac nocte, nec ad
earum regulam fidem suam corrigere, dirigere atque
informare studet: sed dies et noctes in humanarum
vanitatum lectione consumit, et porcorum siliquis
 ventrem suum implere cupit (Luc. XV, 16), nec inde
aliquam refectionem capit: sed miserrima fame contabescit
et perit nequissimo principe sibi dominante,
qui misit eum in villam suam ut pasceret porcos (Ibid.,
15). Revertatur itaque in seipsum, surgat et veniat
ad patrem, ut intus panes inveniat qui foris
fame peribat; ibi pascatur epulis vituli saginati, et
pro mundi salute immolati; ibi audiat symphoniam et
chorum (Ibid., 25), id est admirandam consonantiam
coelestium Scripturarum et dulcem concordiam
fidelium, qui omnes idem sapientes, in eodem
sensu atque sententia firmati, unanimes uno ore honorificant
Deum et Patrem Domini nostri Jesu Christi.
In hac itaque domo per Dei misericordiam et
fidei gratiam positi, audiamus et teneamus fideliter
 quod dispensator panis aeterni, id est verbi divini,
nobis insinuat, dicens: Si quis videtur inter vos sapiens
esse in hoc saeculo, stultus fiat ut sit sapiens.
Sapientia enim hujus mundi, stultitia est apud Deum.
Scriptum est enim: Comprehendant sapientes in astutia
eorum. Et: Dominus cognovit cogitationes sapientium,
quoniam vanae sunt (I Cor. III, 18, 20). Audiamus
et illum sapientissimum virum, qui dicit:
Stultissimus sum virorum, et sapientia hominum non
est mecum; non didici sapientiam, non novi sanctorum
scientiam (Prov. XXX, 2, 3).
Quod non ideo dicimus quasi nihil in illis etiam
litteris humanis inveniatur veritatis, aut illae disciplinae
non habeant aliquam utilitatem ad indagandam
 veritatem; sed quia omni fideli homini primum vigilantissime
discenda est veritas fidei ex auctoritate
Scripturarum Dei: ut si quid postea de eisdem humanis
litteris legere aut scire necesse fuerit, totum
ex illa divina auctoritate et fidei veritate dijudicetur;
ut si quid ibi ab ejus regula non discordat, absque
periculo recipiatur, quidquid autem ab ea dissonare
invenitur, quasi mortiferum respuatur. Quisquis
autem putat se absque verae fidei cognitione, absque
Scripturae sanctae fidelissima auctoritate, absque paternae
doctrinae studiosissima institutione solis humanis
litteris et disciplinis indagare posse veritatem
Dei, et fidei integritatem, procul dubio seipsum
illudit et decipit: et dum vult videri quasi inventor
veritatis, magister erroris efficitur. Qui ordo pietatis
 tanta est attentione servandus, ut nec ipsae sacrae
litterae in libris legis et prophetarum ullatenus possint
esse utiles et salubres legentibus, nisi aut fides
Christi praecedat in corde legentis, per quem veraciter
intelligantur, aut ipsa fides Christi in eis fideliter
quaeratur, et Deo illuminante inveniatur. Inde
est quod fidelem et dilectum discipulum Apostolus
commonens et informans dicit: Et quia ab infantia
sacras litteras nosti, quae te possunt instruere ad salutem,
per fidem, quae est in Christo Jesu (II Tim. III,
15). Quod quid est aliud dicere, quam per fidem, quae
est in Christo Jesu ipsas sacras litteras instruere
posse hominem ad salutem, quia absque ejus fide
nulla ibi inveniri possit instructio salutaris.
Propterea ergo et iste in tantis erravit, tanta falsa
 et fallacia sensit et scripsit, quia Scripturas sanctas
ignoravit, quia veritatem fidei non eis humiliter et
fideliter inquisivit, sed superbe et vanissime humanis
et ineptis argumentationibus eam invenire posse
se credidit: et ideo non illam invenit, sed eam potius
infideliter et infeliciter impugnavit. Qui ergo
cupit de veritate divinae praedestinationis humanum
errorem effugere, et quid secundum veritatem tenere
debeat, invenire, legat, ut jam diximus, diligenter
et fideliter propheticas, et evangelicas, et apostolicas
litteras, nec contra eas suum sensum defendere
audeat, sed earum se auctoritati et veritati
humiliter submittat, ne in perniciem suam contra
stimulum calcitrare conetur. Ex quibus divinis litteris,
quia multum jam de hac re supra posuimus, ne
 legentibus taedium faciamus, unum tantummodo hoc
loco breviter memoramus, ex epistola beati Judae
apostoli, ubi cum de impiissimis haereticis, qui Ecclesiam
Domini ab ipsis apostolicis temporibus
usque ad finem saeculi et impugnaverunt et impugnaturi
sunt, loqueretur, ut ostenderet eos aeterno et
justo Dei judicio in reprobum sensum traditos, ut
tanta ac talia contra Deum loqui auderent, et ad
ultimum eodem divino judicio aeterna perditione
damnandos, ita dicit: Subintroierunt enim quidam
homines (qui olim praescripti sunt in hoc judicium)
impii, Domini nostri Jesu Christi gratiam transferentes
in luxuriam, et solum dominatorem Dominum nostrum
Jesum Christum negantes (Jud. 4); ubi etiam
 quam olim et quam multis antea saeculis hoc de eis
fuerat praenuntiatum et prophetatum ostendens, post
multa subjungit: Prophetavit autem et de his septimus
ab Adam Enoch, dicens: Ecce venit Dominus in
sanctis millibus suis facere judicium contra omnes, et
arguere omnes impios de omnibus operibus impietatis
eorum, et de omnibus duris quae locuti sunt contra eum
peccatores impii (Ibid., 14, 15). De quorum etiam
aeterna damnatione et poena horribili eis praeparata
et reservata manifestissime adjungit dicens: Sidera
errantia, quibus procella tenebrarum in aeternum servata
est (Ibid., 13).
Quid enim evidentius de praedestinatione impiorum
ad aeterni judicii damnationem quam quod hi
homines impii tanto olim et tantis antea saeculis, et
 divino judicio et prophetico vaticinio praecripti sint
in hoc judicium? (Ibid., 4.) Nec tantae absurditatis
esse debemus, ut quia hoc beatissimus patriarcha et
propheta Enoch septima ab Adam generatione prophetavit,
putemus quod tunc Deus omnipotens aliquid
statuerit ac praedestinaverit quod in ejus aeterno
judicio atque consilio ante non fuerit: cum omnino
in illius incommutabili aeternitate nulla possit esse
nova voluntas, nulla recens dispositio; sed quod
apud illum erat praefinitum aeternaliter, hoc congruentissimo
ordine et prophetari et impleri voluit
temporaliter; ad illorum quidem judicium et damnationem,
qui talia erant ausuri atque facturi, ad probationem
vero et exercitium Ecclesiae suae, quam
etiam per talium contradictiones et impugnationes
 et diligentius erudiri et excellentius disposuit clarificari:
sicut et Apostolus dicit: Nam oportet et haereses
esse, ut et qui probati sunt, manifesti fiant in
vobis (II Cor. XI, 19).
Si ergo quaerimus justam et aeternam Dei praedestinationem
in malis ad judicium damnationis, audiamus
quia homines quidam prescripti sunt in hoc
judicium impii: et praescripti non tam temporaliter
sermone prophetico, quam omnino aeternaliter divino
judicio: quia utique, quod erat apud Deum
aeternaliter praefixum, hoc per prophetam temporaliter
est praedictum atque praescriptum. Si quaerimus
utrum eis aeterno Dei judicio poena et supplicium sit
praeparatum, audiamus quod de ipsis dicitur: Quibus
procella tenebrarum in aeternum servata est;
 atque ita divinae veritati fideliter acquiescentes, nec
impios poenis, nec poenas impiis divinitus praeparatas.
Vos autem, charissimi, superaedificantes vosmetipsos
sanctissimae vestrae fidei, in Spiritu sancto orantes,
ipsos vos in dilectione Dei servate; et hos quidem arguite
judicatos, illos autem salvate de igne rapientes,
aliis autem miseremini in timore (Ibid., 20, 23). Non
enim ait: Hos quidem arguite judicandos, sed arguite
judicatos, ut scilicet quod in sua impietate
perdurantibus venturum erat suo tempore, jam nunc
eis divini et aeterni judicii, ut dictum est, praedestinatione
terribiliter supervenisse demonstret, et futura
utique punitione damnandis, et praesenti jam
sententia divinitus condemnatis.
 Post haec ad illud necessario convertimur, quod
iste ut aliquid etiam ex Graecae linguae peritia docere
videatur, addit et dicit: Ecce Graecum verbum ὁρῶ,
quod video, et definio, et destino interpretatur, similiter
compositum προορῶ praevideo, praedefinio, praedestino.
Ac per hoc praedestinationem et praedefinitionem nihil
aliud esse quam praevisionem. In quibus verbis bene
quidem ait quod ὁρῶ possit Latine dici video, sed
quomodo istud video intelligi debeat, utrum simpliciter
tantummodo, sicut multa videmus velut transeunter
et ultro se nostris aspectibus ingerentia;
an certo aliquo et defixo intuiti, quo rem aliquam
aut certissime esse cognoscamus, aut tanta illuc intentione
noster dirigatur aspectus, ut quasi signum
ad sagittam eumdem nostrum aspectum actio consequatur.
 Sicut et Scriptura dicit de fabro ferrario
vel cujuslibet alterius metalli, quia ad similitudinem
vasis quod fabricatur, est oculus illius, cum tanta
illud intentione oculi attendit, ut velut ad regulam
vel ad lineam sui obtutus nihil in eo aliter quam
ipse disposuit esse patiatur. Ita ergo magis ille
sermo ὁρῶ, id est video, intelligendus est, ut talis
ibi visio designetur, quae ita ad certum dirigitur intuitum,
ut ad ipsum vel incursus intuentis, vel jaculatio,
vel fabricatio, vel aliud ejusmodi rectissime
et indeclinabiliter dirigatur.
Ex hoc namque verbo quod dicitur ὁρῶ derivatur
ὁρώμα, quod est Latine visio. Quam visionem, verbi
gratia, somnii, aut alicujus revelationis, ita antiqui
definierunt, quia visio est cum id quis videt quod
 eodem modo quo apparuerat eveniet. Unde maxime
in Scripturis visionem cujuslibet divinae revelationis,
quae utique ita videtur in spiritu, ut omnino aliter
evenire non possit, Graece in ὁρώματε ostendi
sive videri legitur. Et ideo juxta hanc evidentissimam
rationem cum isto modo dicitur video, certissime
intelligitur, definio, vel destino, sicut et iste
recte posuit, ut cum componitur ille sermo addita
praepositione, et dicitur προορῶ, rectissime intelligatur
praefinio, vel praedestino, quod utrumque unius
significationis est, potest etiam interpretari provideo:
quae providentia, cum ad Deum refertur,
omnino certissima est, et omnino, sicut ille
providerit, futurum. Unde et ex hoc verbo quod
est ὁρῶ, derivari Graece videtur ὄρισμος, quod est destinatio,
 et praepositione addita προορισμός, id est
praedestinatio. Quae duo verba nemo unquam visionem
vel praevisionem interpretari ausus est, sed, ut
diximus, destinationem et praedestinationem.
Similiter ex eodem verbo ὁρῶ derivari videtur
ὄρισεν, quod est destinavit, et praepositione addita
προορισεν, id est praedestinavit. Potest autem προορω,
ut supra diximus, interpretari etiam praevideo;
sicut in psalmo, ubi nos Latine dicimus: Providebam
Dominum in conspectu meo semper (Psal. XV, 8);
in Graeco legitur, προορωμεν τὸν Κύριον, quae providentia
utique certum aliquid, et praefinitum ostendit.
Quod beatus Hieronymus in editione sua ita posuit:
Proposui Dominum in conspectu meo semper: quod
 utique manifestius ad destinatum pertinet. Quod
autem destinatum hoc sit proprie, quod ad certum
intuitum sive consilium dirigitur, ostendit nobis
Scriptura, quae dicit: Aut sicut sagitta in locum
emissa destinatum (Sap. V, 12). Et Apostolus, ubi
de se ipso ait: Ad destinatum persequor, ad bravium
supernae vocationis Dei, etc. (Phil. III, 14). Quod beatus
Hieronymus exponens ait:  Non ergo iste illudat nostrae
ignorantiae, ex Graecis verbis aliquid immutans nova
interpretatione, et eorum vim, quantum in se est,
 evacuans: ut quod omnes antiqui in Scripturis sanctis
vel praedestinationem interpretati sunt, vel praefinitionem,
aut providentiam, sive propositum, nunc
iste velit dicere, inusitato et absurdo nomine, praevidentiam.
Quae et ipsa, quamvis in Deo, sicut etiam
praescientia, certissima sit, tamen ex hujus novitate
sermonis nullatenus patimur extenuari, vel destrui
sensum praedestinationis, quia praevideri et praesciri
a Deo possunt etiam illa quae ipse facturus
non est; praedestinari autem ab eo non alia intelliguntur,
nisi ea quae ipse facturus est, vel misericordia
vel judicio suo. Ac per hoc absit omnino a nobis
quod iste dixit et quasi definivit, praedestinationem
et praefinitionem Dei nihil aliud esse quam praevisionem;
quia iste sensus manifeste impius est, ut
 quasi tantummodo praeviderit Deus quid quisque
esset facturus, vel quid pro factis suis passurus,
et nihil de illo qui vel bene vel male erat acturus,
in suo aeterno judicio praedestinaverit vel praefinierit.
Addit iste adhuc et dicit: Deum nec praevidisse, nec
praedestinasse mortem et poenas, quia nihil sint. Quod
quam sit vanum et veritati contrarium, jam supra
satis, ut putamus, et saepius ostensum est.
Deinde subjungit iste loquens de Deo: Peccatores
in massa originalis peccati reliquit, relictos deseruit;
desertos lumine tenebras torquere, desertos vita mortem
interimere. Nec quod in eis Deus fecit, relinquit
vel deserit: alioquin eorum natura ad nihilum rediret,
si summa essentia in eis non esset: sed quod in
 eis non fecit, id est superbiam sprevit. Quod ergo
dicit de Deo quia peccatores in massa originalis peccati
reliquit, si dixisset reprobos aut puniendos sive
damnandos, profecto verum esset; ipsi enim, id est
reprobi, puniendi, atque damnandi remanent, in
massa illa ex Adam generaliter damnanda, quia non
eos inde discrevit figulus ille omnipotens, quia ex
una eademque massa facit aliud vas in honorem, aliud
vero in contumeliam (Rom. IX, 21). Nunc vero quod
dicit, quod Deus peccatores in massa originalis peccati
reliquit, non omnino potest esse verum, quia
utique peccatores inde discrevit ac liberavit ille qui
dicit: Non veni vocare justos, sed peccatores (Matth.
II, 17); et de quo Apostolus ait: Fidelis sermo, et
 omni acceptione dignus, quia Christus Jesus venit in
hunc mundum peccatores salvos facere (I Tim. XV).
Verumtamen, quia non dixit, Omnes peccatores in massa
illa reliquit; quod utique apertissime falsum esset,
sed dixit indefinite, Peccatores in massa illa reliquit;
quod potest intelligi et ex parte, stet utcunque quod dictum
est. Quod autem subjungit de eisdem relictis in
massa peccati: Relictos deseruit, desertos lumine tenebras
torquere, desertos vita mortem interimere, ita
eos vult intelligi a Deo relictos, et relinquendo desertos,
ut quia deserti sunt a vero lumine, tenebris
caecitatis suae torqueantur in mente: et quia deserti
sunt a vero lumine, tenebris caecitatis suae
torqueantur in mente; et quia deserti sunt a vera
vita, morte speciali in anima perimantur. Et haec
 sit tantummodo eorum poena atque supplicium
in illa aeterna damnatione, ut nullo extrinsecus
tormento adhibito, sola mentis caecitate, sola animae
morte puniantur, sicut et supra multipliciter asserere
conatus est. Et ut in illa damnatione remanere eis
aliquod magnum bonum, ostendere videatur, dicit
adhuc de ipsis: Nec quod in eis Deus fecit relinquit
vel deserit, alioquin eorum natura ad nihilum rediret,
si summa essentia in eis non esset, sed quod in eis non
fecit, id est superbiam sprevit. Ecce quale bonum eis
praedicat remansisse, quale etiam insensibilibus elementis
Deus exhibere dignatur, ut omnipotenti virtute
essentiae suae det eis esse et ut esse permaneant,
nec eorum natura ad nihilum redigatur, eadem virtute
ea sustentat et permanere facit. Sed ista, id est
 elementa  mundi, in quantum sunt, in naturali sua
substantia conservantur, permanent utique ad laudem
Creatoris, et ad usum sive honorem rationalis
creaturae: illorum vero damnatorum et perditorum
natura et omnipotenti Dei virtute servatur ne pereat,
et justo Dei judicio ad poenam ei tantummodo proficit
quod servatur, ne unquam ejus supplicium finiatur.
Licet etiam mihi laudandus sit Creator, qui
bonum naturae, quod condidit, non omnimodo deleri
voluit.
Quod vero ait: Alioquin eorum natura ad nihilum
rediret, si summa essentia in eis non esset. Si dixisset:
Eorum natura ad nihilum rediret si eis summa essentia
esse non concederet, vel esse non conservaret,
esset utique verum: quia omnia quaecunque
habent esse, ab illa summa et divina essentia acceperunt
 ut essent. Nunc autem cum dixerit, nisi
 summa essentia in eis esset, tantum eis attribuere
videtur qui erunt in illa perditione damnati, ut etiam
templum Dei esse videantur : Si enim summa
essentia in eis erit, quia summa essentia Deus est,
qui de seipso dicit: Ego sum qui sum (Exod. III, 14),
ergo Deus in eis erit, et templum Dei dici poterunt:
ita ut de ipsis dicat Deus: Et inhabitabo in illis. Imo
et amplius quam templum erunt, si summa essentia
in eis erit; ut quodammodo essentiali quadam copulatione
Deo uniri videantur; quod de uno et solo
Mediatore Dei et hominum homine Christo Jesu singulariter
est credendum, quem sibi Verbum Dei et
Verbum Deus essentiali et naturali conjunctione
univit, id est in unitatem personae suae suscepit. Quod
si dixerit quod summa substantia in eis erit, virtute
 operationis suae agendo, ne eorum substantia aboleatur
et pereat, non per aliquam inhabitationis
gratiam, qua aliquo bono in illo et ex illo perfruantur;
mutet ergo inusitatam et insolentem locutionem,
nec dicat in hominibus impiis aeterna perditione
damnatis summam essentiam esse, sed potius summam
eis essentiam adesse, virtute operantis, non
dignatione inhabitantis. Est autem magna quaestio
et fideli pietate, quantum divina gratia largitur indaganda,
quomodo omnipotens Deus credendus sit in
universitate creaturae semper ubique esse vel adesse,
et aliquando etiam inesse vel inhabitare, quam tamen
hoc in loco magis quaerendam quam exponendam
proponimus, ut a piis et fidelibus pie et fideliter
hujus rei veritas quaeratur, ut eodem Deo adjuvante
veraciter inveniatur.
 Iste enim et ecclesiasticae locutionis et Christianae
pietatis minus expertus adjungit adhuc propter
eosdem impios damnatos, et dicit: Deum in ea natura,
quam ad se creavit semper habitare. In quibus nimirum
verbis naturam quam Deus ad se creavit, humanam
vult intelligi, quam in mente rationali ad imaginem
et similitudinem suam Deus fecit, et dicit in hac natura
mentis rationalis semper Deum habitare, et in
praesenti videlicet saeculo, et in futuro, et in credentibus,
qui ejus fideles sunt, et in incredulis ac paganis,
qui ipsa sua infidelitate ab eo alieni sunt, et in
electis, quos templum suum fecit, et in reprobis
quos aeterna perditione damnavit: quod utique contrarium
est fidei et veritati; quia si hoc verum esse
posset, etiam in infidelissimis Judaeis et paganis, qui,
 quantum ad naturam bonam et a Deo conditam
 pertinet, et ad imaginem et similitudinem Dei facti
sunt, recte diceretur habitare Deus Pater, habitare
Christus, habitare etiam Spiritus sanctus. Et similiter
de illis aeterna damnatione perditis quod etiam in
ipsis habitaturus sit Deus Pater, habitaturus Christus,
habitaturus Spiritus sanctus. Quo sensu impio
et detestando quid horribilius dici aut cogitari potest?
Istam namque absurditatem etiam illud sequitur,
ut si angeli, qui sunt utique principaliter rationalis
creatura, recte creduntur ad imaginem et similitudinem
Dei conditi; neque enim minus aliquid
hominibus in sua natura acceperunt; etiam in diabolo
et angelis ejus, qui unius naturae cum sanctis
angelis existunt, et Deus Pater, quod absit, et Christus
ejus, et Spiritus sanctus habitare dicendus sit:
 cum hoc donum beatae et benignae habitationis suae
soli electae et fideli rationali creaturae, sicut supra ex
Scripturis ostendimus, largiri credendus sit. Piis
namque et fidelibus Dominus promittit dicens: Ego
et Pater ad eum veniemus, et mansionem apud eum
faciemus (Joan. XIV, 23). Quibus et de Spiritus sancti
habitatione similiter repromittit dicens: Et ego
rogabo Patrem, et alium paraclitum dabit vobis qui
maneat vobiscum in aeternum (Joan. XIV, 16, 17). De
quo etiam paulo pos subjungit: Vos autem cognoscetis
eum, quia apud vos manebit et in vobis erit. De
talibus ipse Deus dicit: Et inhabitabo et inambulabo
in illis (II Cor. VI, 16). Et Psalmista ait: In aeternum
exsultabunt, et habitabit in eis (Psal. V, 12). Qui
etiam alibi dicunt: Nisi quia Dominus erat in nobis dicat
 nunc Israel, nisi quia Dominus erat in nobis (Psal.
CXXIII, 1). Unde et beatus Joannes apostolus distinguens
inter habitatorem piorum Deum, et habitatorem
impiorum diabolum, dicit fidelibus: Vos ex Deo
estis, filioli, et vicistis eos, quoniam major est qui in
vobis est quam qui in mundo (I Joan. IV, 4). Haec iste
si corrigi desiderat, fideliter ex Scripturis discat, et
non humanis et vanis argumentationibus contra veritatem
Dei litiget, sed se illi miti pietate submittat.
Sed quia totum hoc quod de illis qui in massa originalis
peccati relicti sunt, dicit, non ob aliud replicat,
nisi ut eos tantummodo peccati originalis vinculo obstrictos,
nullo Dei judicio asserat ad poenam praedestinatos,
quaerendum ab eo est et a caeteris qui ita
sentiunt, utrum aliquo Dei judicio factum sit ut tanta
 multitudo generis humani illi peccato originali fieret
obnoxia, ac per hoc etiam aeternae morti debita, an
non? Si enim nullo Dei judicio, sed tantummodo
naturali cursu vitiatae originis hoc factum est, ergo
sic peccatum tantummodo in eos naturaliter ex illo
primo homine transfusum est, ut nulla peccati ejus
damnatio in eos transfunderetur, et cucurrit in eos ex
Adam sola origo peccati, non etiam justa poena peccati,
sed manifeste Apostolus dicit quod per unum
hominem peccatum intravit in mundum, et per peccatum
mors, et ita in omnes homines pertransiit (Rom.
V, 12). Vere ergo ex uno et per unum hominem non
solum peccatum, sed etiam poena peccati mors intravit
in mundum. Cujus judicio, nisi illius qui homini
 praedixerat: Quacunque die comederis ex eo,
morte morieris? (Gen. II, 12.) Quia comedere ex
illo ligno vetito, hoc fuit utique peccatum, poena vero
peccati hoc quod consequenter adjunctum est, morte
morieris. Quod utique non de sola ista prima morte
corporis ei comminatus est Deus, sed et de illa quae
peccando facta est in anima, quia anima quae peccaverit,
et ipsa morietur (Ezech. XVIII, 4); et de secunda
etiam morte, quae erit in damnatione aeterna, ad
quam reatus illius primi peccati omnino omnem hominem
trahit, nisi Christi gratia liberetur.
Cum ergo haec Deus dixit, non solummodo terrorem
audienti incutere voluit, sed quod justum aeterno
judicio suo statuit, illa comminatione manifestavit,
ut videlicet justo et aeterno ejus judicio, si homo
 illud peccatum admitteret, primo animae mortem
incuteret, secundo etiam corporis morte dissolveretur,
tertio etiam secunda morte damnaretur. Et haec
tota damnatio et in anima scilicet et in corpore, et
post tempus cum ipso peccato in omnes posteros
transfunderetur. Et ideo judicium aeterni consilii et
justitiae suae, quod in illo primo et uno homine inchoandum
judicavit, in omnem ejus progeniem transmisit:
ut illo justo ejus judicio quicunque ex illa in
Adam massa damnata Christi gratia non fuisset discretus,
prima illa divini judicii sententia aeternae
damnationi teneretur praedestinatus. Et ideo reprobos
non reliquit tantummodo in massa originalis
peccati, quasi nihil de eis statuens atque definiens,
sed etiam judicavit, ut aeternum et justum ejus judicium,
 quod praecessit in radice, sequeretur in germine;
et quod coepit in parente, necessario impleretur
in sobole. Nam nulla omnino apud fideles dubitatio
est quod omnipotens Deus antequam peccaret
homo, praescivit eum utique peccaturum: et sicut
praescivit peccatum, ita etiam praedestinavit quid
justo ejus judicio esset passurus: et quod in illo juste
judicando coepit, in tota illius progenie eadem
praescientia, eadem praedestinatione judicii, eadem
justitia damnationis implevit. Sed haec verba nulla
ratione fulta, quod Deus reprobos in massa illa damnationis
reliquerit, nec aliquid de eorum praedestinaverit
damnatione, ex libello quem Graeci Hypognosticon
appellant, quem etiam ex falso titulo plerique
sancti Augustini esse putant, assumpsisse videtur.
 Quem libellum non esse ejusdem sancti Augustini et
stylus ipse demonstrat et sensus: non solum S. Augustini
scriptis, sed etiam fidei contrarius, et testimonia
ex nova ista editione, qua nos utimur assumpta,
cum ille contra haereticos disputans et de
causis fidei agens continue ex antiqua editione convincat
contradicentes, et ex ipsa instruat fideles.
Addit adhuc et dicit: Dei sapientiam praedestinasse
in suis legibus modos ultra quos impiorum malitia
progredi non possit, etc., usque ubi dicit, cupidinis
justissirium cruciatum. In his verbis quaedam vera
praemissa sunt, ut ex eis falsa conclusio concinnaretur.
Nam quod Dei sapientia in occultis legibus suae
dispositionis praedestinaverit atque praefixerit modum
 atque mensuram malitiae impiorum, vel angelorum,
vel hominum, ne scilicet in tantum possit
procedere et extendi eorum malitia quantum ipsi
desiderant, si sub occultis Dei legibus certa mensura
et terminis coerceantur, manifeste verum est
quia et diabolus et homines maligni semper utique
habent male agendi vel nocendi voluntatem, sed non
semper habent potestatem, nisi quantum et quando
a Deo permittuntur. Nam et diabolo malitiose et nequiter
beato Job nocere cupienti, modum imposuit,
nec quantum voluit, sed quantum permissus est,
nocere praevaluit. Et de impiis hominibus maligna
et prava conantibus, et tamen, Deo modum eis imponente,
nequaquam perficere valentibus, aperte
Scriptura dicit: Cogitaverunt consilia quae non potuerunt
 stabilire (Psal. XX, 12). Et iterum: Quia
dissipat cogitationes malignorum, ne possint implere
manus eorum quod coeperant (Job V, 12). Et quod
subjungit iste et dicit: Nihil appetere malitiam diaboli
et omnium impiorum, nisi ut peccando et inique
agendo, a Deo, qui summa essentia est, recedant,
manifeste verum est, quia, ut dictum est, peccando
et inique agendo quid aliud agunt nisi ut a Deo recedant,
et longe ab eo fiant et pereant? Sicut de eis
scriptum est: Quoniam qui elongant se a te, peribunt
(Psal. LXXII, 27).
Et quod subjungit iste adhuc dicens, quod in tantum
et diaboli et hominum impiorum iniquus appetitus
pronus et avidus sit ad malum, ut si eos divina
potestas permitteret, tantum se peccatis immergerent,
 ut in eis etiam ipsa natura merito deleri posset, nimis
quidem coactum, sed forsitan non ex toto falsum
est. Similiter quod adjungit, quia ex ea difficultate et
impossibilitate qua in eis divina potentia et providentia
imponit, ne in tantam ruant voraginem malitiae quantam
desiderant, sit in animo eorum, id est et malignorum
spirituum et hominum pessimorum labor conandi,
et cruciatus multipliciter cogitandi, quod
implere non possunt. Et talis labor fit utique animis
eorum tormentum, punitio, cruciatus, ut ipsa sua
maligna voluntate torqueantur et puniantur. Quod
vero post haec omnia subjungit et decit, videlicet ex
hoc interno cruciatu et punitione animi, dum cupiditates
suas Deo obsistente implere non potest, fiat anima
misera, sustinens inanium voluptatum suarum egestatem;
 verum quidem est, quod haec perversa animi
cupiditas, et cum expletur, et cum expleri non permittitur,
miserum eumdem animum facit. Sed multo
est miserior animus, cum ad talia permittitur quam
cum a talibus divina potestate prohibetur: infelicius
namque mala possit, quam velit tantummodo, nec
possit. Unde et saecularis philosophi vera est illa
sententia de quodam: O miserum cui peccare licebat!
Verum namque dixit qui hoc dixit, quia si prohiberetur
peccare ille de quo hoc dictum est, minus
utique miser esset, sola voluntate peccandi: cum
autem ei peccare licebat, infelicissima licentia, multo
miserior erat et appetitu malae voluntatis et affectu.
Quod vero iste aperiens et exponens cur omnia
 ista praemiserit, subjungit in fine et dicit, quod ea
difficultas et impossibilitas qua impii angeli vel homines
Deo obsistente prohibentur pervenire ad ea quae
cupide et perverse appetunt, haec eis tantummodo fiat
in illa aeterna damnatione poenalis interitus et miserrimae
cupiditatis justissimus cruciatus, ut hunc tantummodo
ibi patiantur in animo suo interitum et cruciatum,
quia jam quod perverse desideraverant, implere non
sinantur, nec ullum eis extrinsecus ex illo igni aeterno
adhibeatur supplicium et tormentum; manifestissimum
mendacium est, fidei ac veritati contrarium, sicut
jam supra frequenter ostensum est.
10. Post haec subjungit et dicit, invitos Deo servire
impios: non naturam quam in eis fecit, et in eis non
punit, sed malam voluntatem, quam in eis non fecit, et
 in eis punit: ideoque quod ei inviti serviunt puniri in
seipsis sua poena, de qua quos juste non liberet, ad
eam illos quodammodo praeparet, dum eos ad eam
seipsos praeparare permittat. Similis est et in his verbis
ejus intentio. Dicit namque quod omnes impii,
id est et angeli et homines maligni, in illa subjectione
qua subjicientur potestati et judicio Dei in
aeternum damnati, inviti servient divinae dispositioni.
Et hoc secundum ejus sensum, ut videlicet inviti
subjiciantur Deo non natura in eis faciet quam
Deus fecit, et, sicut iste contendit, nunquam punit;
sed mala voluntas quam in eis non fecit, et quam
solum in eis punit. Et ex eo quod inviti servient divino
judicio, puniendos eos esse non extrinsecus
aliquo tormento adhibito, sed tantummodo intrinsecus
 in ipsa voluntate, dum in eis voluntas fit sua
poena sibi ipsa, dum et esse cupiet male libera, et
tamen divina potestate ab illa perversa libertate
coercetur invita. Hanc itaque solam dicit esse poenam
et angelorum et hominum impiorum, ut hoc
modo cupiendo habere nec valendo assequi pessimam
malitiae libertatem, in sola et ex sola tali voluntate
crucientur. Natura vero eorum qua subsistunt in
spiritu vel corpore, quia a Deo facta est, et secundum
istum nunquam peccat, nunquam punietur,
nunquam aliqua tormenta patietur.
De quibus omnibus jam supra, prout Dominus dedit,
satis responsum est. Unum tantummodo hic
proponimus omnibus considerandum, imo etiam
exsecrandum, quomodo iste contra humanum sensum
 et contra apostolicam veritatem dicat non peccare
naturam, sed solam voluntatem naturae. Quis
enim unquam hominum fuit aut est qui dicat quod
cum aliquis adulterium, aut comessationem, vel
ebrietatem perpetrat, sola in illo peccet voluntas,
et nihil ibi peccet anima, nihil peccet corpus?
cum e contrario, secundum fidei catholicae veritatem,
propterea adducendae sint omnes animae
cum corporibus suis ad judicium omnipotentis Dei,
ut sicut in utroque et ex utroque peccaverunt, ita in
utroque judicentur atque puniantur. Nam si natura
corporis impiorum omnino immunis est a peccatis,
quid necesse est ut resurgat, quae nullam damnationem
meretur? aut quomodo juste cum anima sua
 condemnabitur, quae cum ea nullum peccandi consortium
habuit, nullum peccati meritum contraxit;
nam si hoc ita esset, sufficiebat solam animam in
judicio praesentari, et malam voluntatem, quia in
ipsa inhabitat, quam iste dicit solam peccare, in ea
puniri? Ita hujusmodi impietatis assertio non solum
fidem veritatis, sed etiam fidem resurrectionis impugnat.
Apostolus dicit: Non ergo regnet peccatum
in vestro mortali corpore, ut obediatis desideriis ejus:
sed neque exhibeatis membra vestra arma iniquitatis
peccato? Sed exhibete vos Deo, tanquam ex mortuis
viventes, et membra vestra arma justitiae Deo (Rom.
VI, 12, 13). Si ergo juxta haec verba loquentis in
Apostolo Christi regnat peccatum in nostro mortali
corpore, et tunc regnum ibi obtinet cum obedimus
 desideriis ejus, ita ut efficiantur membra nostra
arma iniquitatis peccato, quibus animam nostram
debellet et occidat, quomodo non corpus peccat, nec
peccatum ad ipsum pertinet, in quo et peccati regnum
inhabitat et peccati militia exercetur?