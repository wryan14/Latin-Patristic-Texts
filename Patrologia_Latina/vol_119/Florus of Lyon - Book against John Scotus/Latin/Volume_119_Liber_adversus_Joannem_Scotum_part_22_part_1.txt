CAPUT XIX. 
Nono decimo, id est extremo capitulo, ita dicit:
1. Ignem aeternum istum ipsum quartum mundi
elementum, ubi corpora sanctorum in aetheream mutentur
qualitatem, impiorum vero corpora in aeream
qualitatem, impiorum vero corpora in aeream qualitatem
transitura.
2. In eoque naturarum intra se mirabile perfici gaudium,
malarum vero voluntatum ineffabile tormentum.
 3. Et ita impiorum omnium angelorum hominumque
corpora supplicia ignis aeterni perpessura, ut integritate
eorum substantiae nullo modo peritura, eorum
pulchritudine nullo modo defutura, eorum naturali
incolumitate permansura, omnibus deinde naturae
bonis ad universitatis ornamentum mirabili ordine refulsuris,
excepta beatitudine, qua privabuntur.
4. Superioris ignis corporei cum inferioris aeris
corporibus qualitate colluctante, naturali vi servata
infelicium animarum intentio de corporibus suis aeternas
patiatur aerumnas.
5. Ita videlicet ut idem ipse ignis omnibus corporibus
fiat gloria, quo damnandis animabus intrinsecus
iniquitate propria, extrinsecus cumulabitur poena.
 In his verbis phantasticis et omni insaniae deliramento
plenis, praetermissa simplicitate fidei et confessionis
apostolicae, qua omnis Ecclesia credit et
confitetur Dominum nostrum Jesum Christum die
tertia a mortuis resurrexisse et ascendisse ad coelos,
et sedere ad dexteram Patris, et inde venturum
esse ad judicandum vivos et mortuos, atque in ejus
adventu futuram carnis resurrectionem, et donandam
sanctis vitam aeternam: praetermissa, inquam,
ista simplicissima et purissima confessione pietatis,
nusquam nominans Christi adventum de coelis, nusquam
commemorans resurrectionem ex mortuis, ita
omnia confundit et quibusdam adinventionibus obscurare
conatur, ut nec veritatem resurrectionis,
 nec veritatem divini judicii et aeterni supplicii, nec
mentionem aliquam futurae vitae sanctorum in ejus
litteris possimus agnoscere. Dicit namque quod in
illo igni aeterno, quem istud quartum mundi elementum
putat, naturali ordine super terram, et aquis
et aerem constitutum ibi, id est in igni aeterno mundi
igneo elemento, corpora sanctorum mutabuntur in
aetheream qualitatem, ubi etiam impiorum corpora in
aeriam qualitatem sint transitura; dissentiens manifestissime
et dissonans apostolicae doctrinae, quae
non in quarto mundi elemento, neque in igneo quodam
conflatorio, sed in isto habitaculo terreno, ubi
et vixerunt et mortua sunt tam justorum corpora
quam iniquorum, futuram dicit omnium resurrectionem
et sanctorum immutationem mirabili et ineffabili
 celeritate, id est, sicut ipse Apostolus dicit, in momento,
in ictu oculi, quo utique nihil est celerius in
motibus corporalibus. Ita namque ait: Omnes quidem
resurgemus, sed non omnes immutabimur. In
momento, in ictu oculi, in novissima tuba: canet enim
tuba, et mortui resurgent incorrupti, et nos immutabimur
(I Cor. XV, 51, 52). In quibus verbis manifeste
omnium generalem resurrectionem describit.
Sed hanc ipsam omnium generalem resurrectionem
quadam certa proprietate distinguit, dum dicit
quia omnes resurgemus, sed non omnes immutabimur;
et cum subjungit: Et mortui resurgent incorrupti,
et nos immutabimur; ostendens videlicet quia
omnes resurgent receptione corporum, sed non omnes
immutabuntur glorificatione justorum. Iniqui
 enim resurgent tantummodo incorrupti, non etiam
glorificati: et incorrupti in eo tantummodo quod
jam non poterunt morte dissolvi; ad poenas autem et
ad cruciatus aeternos sentiendos atque perferendos
ita omnino corruptibiles erunt, et ita ipsis suppliciis
sine fine corrumpentur, ut omnino, sicut Scriptura
dicit, dentur in carnes eorum ignis et vermes, ut urantur
et sentiant usque in sempiternum (Judith XVI, 21).
Justi autem, ex quorum persona Apostolus dicit, et
nos immutabimur, et incorrupti resurgent, ut nulla
ulterius morte solvantur; et hoc speciale habebunt
quod corpora eorum immutabuntur in melius, dicente
eodem Apostolo, et aperte qualis futura sit
ipsa commutatio exponente: Oportet enim, inquit,
corruptibile hoc induere incorruptionem, et mortale
 hoc induere immortalitatem (I Cor. XV, 53); scilicet
ut hoc ipsum corpus quod nunc a sanctis corruptibile
et mortale gestatur, illa resurrectionis virtute
fiat incorruptible et immortale, id est, incorruptione
et immortalitate induatur. Quae incorruptio
sanctorum tanta ac talis erit, ut nullo jam dolore,
nullo labore, nulla molestia, nulla indigentia tangi
possit. Et ita per illam immortalitatem quae eis dabitur,
absorbebitur mors in corporibus eorum, ut non
solum ipsa mors ibi quodammodo deleatur, sed etiam
causa mortis, id est peccati stimulus, cujus punctione
mors ab initio facta est, penitus conteratur. Qui utique
peccati stimulus in corporibus damnatorum
nunquam evacuabitur, et ideo nunquam vere a
 morte liberi erunt. De hac itaque felicissima immutatione
justorum subjungit Apostolus et dicit: Cum
autem mortale hoc induerit immortalitatem, tunc fiet
sermo qui scriptus est: Absorpta est mors in victoria;
ubi est, mors, victoria tua? ubi est, mors, stimulus
tuus? Stimulus autem mortis peccatum est: Deo autem
gratias, qui dedit nobis victoriam per Dominum
nostrum Jesum Christum (Ibid. V 54-57). Non ergo
prius resurgent corpora justorum, et postea, sicut
iste dicit, in elemento igneo, velut in conflatorio,
immutabuntur: sed in ipso momento et ictu oculi in
quo resurgent divina virtute immutata, incorruptionis
et immortalitatis gloria vestientur.
De immutatione autem iniquorum et aeternis suppliciis
damnatorum, quorum iste corpora, novo et
 inaudito genere erroris, commutanda dicit in aeream
qualitatem, nihil omnino Apostolus loquitur: et ideo
etiam nos talem phantasiam contemnere potius quam
audire debemus, ne simus prurientes auribus, et a
veritate auditum avertentes, ad fabulas autem convertentes.
Quomodo enim juxta ipsum transibunt in
aeream qualitatem? Nam si de terrenis aerea fient,
non erit vera resurrectio, quia non eadem corpora
resurgent quae per mortem ceciderunt; illa enim terrestria
erant, ista aerea erunt: si autem ipsa natura
terrenorum corporum permanebit, et tamen qualitatem
aeris accipiet, ut videlicet ipsius aeris et ventorum
subtilitate immutetur, hanc novitatem fides Ecclesiae
non recipit, quia, sicut jam dictum est, de immutatione
impiorum nihil Apostolus dicit. Quod autem
 dicit corpora sanctorum immutanda in aetheream
qualitatem, si istam immutationem manente ipsorum
corporum natura futuram credit, ut scilicet ipsa corpora
quae ceciderunt in morte, quae suscitata sunt in
resurrectione, glorificentur coelesti claritate, et de
obscuris lucida fiant sufficit nobis de hac eorum
mira clarificatione illud tenere quod Dominus in eis
futurum dicit: Tunc justi fulgebunt sicut sol in regno
Patris eorum (Matth. XIII, 43). Si autem ita dicit
eadem corpora in aetheream qualitatem immutanda,
ut amittant naturam suam et pro terrenis coelestia
fiant, manifeste veritati resurrectionis contradicit,
et ideo nullatenus audiendus est. Quicunque autem
desiderat simpliciter et pure ac vere de sanctorum
resurrectione et spiritualium corporum natura sentire,
 audiat et teneat fideliter quod beatus Augustinus
de his sincerissime docet, dicens: 
Subjungit iste et dicit: In eoque naturarum intra
se mirabile perfici gaudium, malarum vero voluntatum
ineffabile tormentum; id est, ut juxta ejus sensum
loquamur, naturarum ibi tantummodo mirabile perficiatur
gaudium, quae secundum istum minime peccaverunt.
Ut hoc sit gaudium naturarum, quod natura
terreni corporis, sicut iste putat, in impiis
transitura est in aeream qualitatem, in sanctis vero
 adhuc in excelsiorem gloriam, id est in aetheream
qualitatem; malarum vero voluntatum, quas solas
dicit peccasse, tunc futurum ineffabile tormentum,
cum ex ipsa sua mala conscientia torquebuntur. Sed
hoc totum quam vanum et falsum sit, jam satis est
demonstratum.
3. Addit post ista et dicit: Et ita impiorum omnium,
angelorum hominumque, corpora supplicia ignis
aeterni perpessura, ut integritate illorum substantiae
nullo modo peritura, eorum pulchritudine nullo modo
defutura, eorum naturali incolumitate permansura,
omnibus deinde naturae bonis ad universitatis ornamentum
mirabili ordine fulsuris: excepta beatitudine
qua privabuntur. Mirandum est nimis in his verbis
quomodo dicat: Omnium impiorum et angelorum, et
 hominum corpora aeterni ignis supplicium perpessura,
quod superius tam aperte et multipliciter ubique
negavit. Quod utique in hoc loco aut ficte et dolose
confessus est et abominabilis est Deo qui de fide ejus
in corde tenet mendacium, et in ore vult praeferre
veritatem, sicut scriptum est: Perdes omnes qui loquuntur
mendacium: virum sanguinum, et dolosum
abominatur Dominus (Psal. V, 7, 8). Aut si vere ipsa
rei veritate et timore offensionis Ecclesiae superatus,
ne omnino infidelis judicaretur, hoc confessus est,
vacua est omnino et cassa talis confessio, quam superius
tanta et tam multiplex praecessit negatio.
Nobis autem non licet in rebus ad fidem Dei pertinentibus
aliud modo, aliud postea dicere: sed quod
semel ex ipso ore Domini et apostolorum ejus accepit
 Ecclesia, credendum et confitendum; ita inviolabili
et immutabili veritate retinere, ut fiat in nobis verissime
quod Dominus praecepit, dicens: Sit autem
sermo vester, est, est: non, non (Matth. V, 37); videlicet
ut immobili veritate et veritas nostra confessione
confirmetur, et falsitas nostra confessione
respuatur.
Et tamen iste quam fideliter de aeterni ignis suppliciis
credat, in sequentibus manifeste aperit: postquam
enim dixit, ita impiorum angelorum hominumque
corpora supplicia ignis aeterni perpessura ut
intelligere  modum quo id credit esse
futurum, subjunxit statim: Quod hoc ita fiet, ut integritas
substantiae eorum, id est angelorum et hominum
 malignorum nullo modo sit peritura, ut pulchritudo
eis nullo modo sit defutura, ut naturalis incolumitas
sit in ipsis permansura. Ecce quae bona eis tribuit in
suppliciis ignis aeterni, videlicet integritatem naturae,
pulchritudinem, incolumitatem: ut integritatem
naturae suae habeant, quia tota eorum natura in
anima et corpore perpetuo permanebit: pulchritudinem
vero ubi aut quomodo habere possint, fidelis
quisque consideret, pulchritudo namque aut animae
est aut corporis. Quis autem fidelium credat ullam
ibi esse posse pulchritudinem animarum, ubi erit
amissio omnium virtutum et foeditas omnium vitiorum?
anima enim aut virtute pulchra est, aut vitio
deformis. Quae autem ibi esse poterit pulchritudo
corporum, ubi aeterno horrore tristitiae, et aeterna
 ignis exustione, aeterna vermium laceratione offuscabitur et tenebrabitur? Quae etiam in damnatis illis
angelis et hominibus, sicut iste dicit, poterit esse
naturalis incolumitas, cum natura ad hoc eis integra
tantummodo servetur, et nunquam a sua naturali
compage solvatur, ut plenius tota sine fine crucietur.
Sed iste non contentus tanta ineptia et absurditate
depravati sensus sui, addit in fine apertissimum haereticae
impietatis errorem, ut quod corde gestabat ad
impugnationem veritatis et subversionem audientium,
etiam ore evomeret.
Addit namque statim de eisdem daemonum et hominum
damnatorum naturis, quod deinde (id est post
illa aeterni ignis supplicia) omnibus naturae bonis mirabili
ordine refulgebunt: id est ut et in anima sint
 praediti et illustrati naturalibus bonis memoriae, intelligentiae
et liberae voluntatis; et in corpore clareant,
atque praepolleant, et quinque naturalium sensuum
vivacitate et formae perfectae pulchritudine.
Dicitque eos propterea exemptos suppliciis, et exornatos
omnes omnibus naturalibus bonis, ut tanta
pulchritudine refulgentes proficiant ad universitatis
ornatum: videlicet ut inter caeteras mundi creaturas
terrestres sive coelestes, etiam ipsi permanentes sint
in ornamento mundi qui fuerant in damnatione supplicii.
Et posthaec ne ex toto videretur venire contra
Ecclesiae fidem et evangelicam atque apostolicam veritatem,
subjunxit dicens, excepta beatitudine, qua
privabuntur, id est quod sic fulgebunt omnibus naturalibus
bonis daemones et homines suppliciis exuti,
 ut excepta beatitudine visionis Dei, quae eis sola denegabitur,
nihil boni eis deesse videatur. Ecce quid
audet sentire, quid audet dicere, quid audet etiam
scribere homo qui vult videri Christianus, et nihil
aliud laborat nisi ut Christianae veritati adversetur,
et haereticorum dogmata, quibus ipse infeliciter conjunctus
est, et sinceritati Ecclesiae intromittat. Nam
Ecclesia Christi utrumque negat, utrumque detestatur,
quia utrumque est haereticum et omnimodis
contrarium veritati, id est et liberationem daemonum
atque hominum ex illis suppliciis sempiternis, et
aliquem medium locum esse ubi ita sint ipsi daemones
et homines in requie et bonorum omnium copia
et claritate, ut nec in damnatione ignis aeterni sint
 cum diabolo, neque in beatitudine cum Deo. Et omnino
certissime tenet neminem esse posse post illud
universale judicium, nisi aut in beatitudine aeterna,
aut e contrario in miseria sempiterna. Qui enim semel
fuerint in illo judicio vel in poenam missi, vel
in vitae aeternae gaudium intromissi, nunquam ulterius
alibi vel aliter esse poterunt. Sicut Dominus
certissime ostendit de utraque parte, id est et damnatorum,
qui erunt a sinistris, et beatorum, qui
erunt a dextris, irrevocabilem sententiam proferens,
cum dicit: Tunc ibunt hi in supplicium aeternum,
justi autem in vitam aeternam (Matth. XXV, 46). Si
enim erit finis aliquando illi poenae aeternae, erit etiam
aliquando (quod absit) finis vitae aeternae. Si autem
vita aeterna nullum omnino habebit finem, procul
 dubio et poena illa, id est supplicium aeternum, nullum
unquam habere finem poterit. Non ergo erunt
aliqui, ut iste delirat, ita in medio positi ut nec beati
sint nec miseri, et tamen extra domum Patris aliquam
requiem habituri. Dominus enim manifeste dicit: In
domo Patris mei multae sunt mansiones (Joan. XIV, 2),
ostendens extra domum Patris sui, id est extra sociotatem
sanctorum angelorum et hominum electorum,
quam ipse in aeternum inhabitat, nullum esse
locum, nullam mansionum quietis. Quia omnis illa
multitudo et multiplicitas mansionum non est, nisi
in domo paterna, ubi sicut in uno coelo stella ab
stella differt in claritate, sic in una eademque
domo erit diversitas mansionum pro diversitate meritorum.
 Post haec addit iste, et dicit: Superioris ignis corporei
cum inferioris aeris corporibus qualitate colluctante,
naturali vi servata, infelicium animarum intentio
de corporibus suis aeternas patiatur aerumnas.
Ecce quomodo credit, si tamen credit, supplicia ignis
aeterni exercenda: videlicet quod ignis ille, qui est
hujusmodi superius elementum, corpora daemonum,
quae putat esse aerea, et corpora hominum impiorum,
quae superius dixit transitura in aeream qualitatem,
nunc autem aperte dicit aerea sicut et ipsorum
daemonum, dum utriusque elementi natura, id
est et ignis, quem putat esse ignem aeternum in suppliciis
damnatorum, et aeris, quem credit esse in
corporibus daemonum et hominum perditorum, in
illo damnationis ergastulo inter se colluctantur atque
 compugnant, efficiat infelicibus animabus et hominum,
et daemonum de corporibus suis aeris aeternas
poenarum aerumans: quia scilicet etiam in illo camino
ignis aeterni naturalem vim servabunt haec duo
elementa ignis et aeris, ut sicut in hoc mundo ardore
ignis superioris per calorem solis iste aer, qui est
inferior, ita vaporatur et fervet, ut suo vapore atque
fervore corpora nostra graviter afficiat; ita in illo,
ut dictum est, camino ignis supplicii sempiterni,
dum ignis naturali vi inflammat corpora aerea daemonum
atque hominum, ex ipso fervore atque ardore
corporum suorum, animae quae in eis sunt, sentiant
et patiantur aeternas afflictionis aerumnas. Dicat
nunc ipse, qui hoc sentit et scribit, quomodo infelices
 animae utriusque creaturae angelicae et humanae
aliquando illis suppliciis erunt ereptae, et omnibus
naturae bonis, sicut ipse dicit, refulsurae, si per vim
illius ignis corporibus suis aereis atrociter inflammatis
aeternas patientur aerumnas? Si enim liberabuntur
illis suppliciis, carebunt utique aerumnis; si
autem in sempiternis erunt aerumnis, nunquam liberationem
merebuntur.
Sed exponens iste adhuc modum qualiter illud
tam fictum et tanto labore concinnatum futurum putet
esse supplicium, adjungit et dicit: Ita videlicet ut
idem ipse ignis omnibus corporibus fiat gloria, quo
damnandis animabus intrinsecus iniquitate propria,
extrinsecus cumulabitur poena. In quibus verbis hoc
videtur asserere quod idem ipse ignis aeternus et
 animabus intrinsecus ex conscientia sua propria iniquitate
damnatis, et exterius earum corpora inflammando
et fervefaciendo accumulet poenam, ut scilicet
non solum interius torqueantur conscientia, sed
etiam exterius affligantur poena ignita: et tamen eorum
corporibus aeris idem ignis quamdam gloriam
conferat. Putamus quia sicut iste ignis qui lucet in
sideribus, obscuram et caliginosam hujus aeris naturam
sua infusione illuminat, suo fulgore lucidam
reddit, qui est utique naturaliter tenebrosus, nisi
aut in die radiis solis aut in nocte radiis lunae et
siderum illustretur: ita iste existimat illa aerea daemonum
et hominum corpora aeterni illius ignis fulgore
illustranda et clarificanda, sicut etiam nigredo
ferri calore fornacis in lucidam vertitur qualitatem.
 Quomodo ergo superius dixit: Angelorum hominumque
corpora aerea supplicia ignis aeterni perpessura?
Si enim supplicium eis erit ille ignis aeternus, non
erit utique gloria; si autem gloria eis fuerit, non
erit poena.
Abigentes itaque et procul repellentes hujusmodi
tortuosas et vipereas ambages, et anfractus laboriosissimos
ac perniciosos, teneamus fidei simplicitatem:
vera damnatorum hominum corpora, id est
terrena, credentes, et in eis vera et aeterna supplicia,
qui in illa fuerint damnatione passuros: quia verissimus
est sermo Veritatis quae in Evangelio dicit: Quia
veniet hora quando omnes qui in monumentis sunt
audient vocem Filii Dei: et procedent qui bona fecerunt
in resurrectionem vitae; qui vero mala egerunt,
 in resurrectionem judicii (Joan. V, 28, 29). Ad illam
namque vocem Filii Dei omnes qui in monumentis
sunt procedent: quia eadem corpora quae in monumentis
erant posita recipient, et in eisdem resurgent,
in eisdem habituri vel resurrectionem vitae,
vel resurrectionem judicii; ut aut in ipsis possideant
vitam aeternam, aut in ipsis mortem patiantur aeternam.
Bonum est nobis, et omnino saluti nostrae ante
omnia necessarium, ut in fidei veritate et simplicitate
fundati, timeamus et, Domino auxiliante, caveamus
illud malum quod Apostolus Ecclesiae Christo
desponsatae et casta fidei virginitate praeditae timere
se denuntiat, dicens: Despondi enim vos uni viro virginem
castam exhibere Christo. Timeo autem ne sicut
 serpens Evam seduxit astutia sua, ita corrumpantur sensus
vestri, et excidant a simplicitate, quae est in Christo
(II Cor. XI, 23). Unde et alibi admonet dicens: Ineptas
autem et aniles fabulas devita (I Tim. IV, 7). Et iterum:
Profana autem et inaniloquia devita: multum
enim proficiunt ad impietatem, et sermo eorum ut cancer
serpit (II Tim. II, 17). Unde et beatus Petrus
apostolus eadem pietate, eadem sollicitudine fideles
admonet, dicens: Vos igitur, fratres praescientes
custodite vosmetipsos, ne insipientium errore traducti,
excidatis a propria firmitate. Crescite vero in
gratia et cognitione Domini nostri Jesu Christi et Salvatoris
(II Pet. III, 17, 18).
Non nobis efficiantur ista velut jocosa et ludo similia,
quia et ludum Ismaelis cum Isaac persecutionem
 vocat Apostolus. Et ideo ubicunque talia agnoscimus,
zelo fidei contra haec excitari debemus: illo
nos informante et adjuvante qui in psalmo dicit:
Zelus domus tuae comedit me (Psal. LXVIII, 10); qui
etiam flagello de funiculis facto, violatores domus
Dei cum suis mercibus ejecit, eo quod eamdem domum
paternam fecerint speluncam latronum (Joan.
II, 15). Vere enim domum Domini, quae est Ecclesia
Dei vivi, columna et firmamentum veritatis (I Tim.
III, 15) in speluncam latronum vertunt, et vere latrones
sunt, qui sub praetextu Christiani nominis velut
in Ecclesia constituti, infidelitatem suam occultare
conantur, et insidiosis etiam ac malitiosis disputationibus
vitae fidelium insidiantur. Et quia iste, cujus
verbis, auxiliante Domino, utcunque respondimus,
 in philosophicis regulis et syllogisticis argumentationibus
gloriatur, audiamus in fine fideliter et obedienter
beatissimum Christi antistitem et confessorem
Hilarium, ita istiusmodi homines redarguentem
atque dicentem: . Item idem gloriosus confessor cum verba
Apostoli exponeret dicentis: Videte ne quis vos spoliet
per philosophiam et inanem fallaciam, secundum
traditionem hominum, secundum elementa mundi, et
non secundum Christum. .
Haec beatus Hilarius.
Quanta autem poena et damnatio non solum auctores,
sed etiam fautores mendacii maneat, et quanta
pietatis intentione a talibus recedendum sit, ut unusquisque
fidelium ablutus et mundus fidei puritate
mereatur habere consortium in ligno vitae, audiamus
ipsum Dominum nostrum, tam terribiliter quam dulciter
in Apocalypsi comminantem pariter et polliceptem:
Qui vicerit possidebit haec, et ero illi Deus,
et ille erit mihi filius. Timidis autem et incredulis, et
 exsecratis et omnibus mendacibus, pars illorum erit
in stagno ardenti igne et sulphure, quod est mors secunda
(Apoc. XXI, 7, 8). Et iterum: Et portae ejus non
claudentur per diem: nox enim non erit illi. Et afferent
gloriam et honorem gentium in illam. Nec intrabit
in eam aliquid coinquinatum et faciens abominationem
in sanguine Agni et mendacium (Ibid., vers. 25-27).
Et iterum: Beati qui lavant stolas suas ut sit
potestas eorum in ligno vitae, et per portas intrent in
civitatem. Foris canes, et venefici, et impudici, et homicidae,
et idolis servientes, et omnis qui amat et facit
mendacium. Ego Jesus misi angelum meum testificari
vobis haec in Ecclesiis (Apoc. XXII, 14-16).