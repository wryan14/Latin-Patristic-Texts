PRAEFATIO.  
Venerunt ad nos (id est, ad Ecclesiam Lugdunensem)
cujusdam vaniloqui et garruli hominis scripta,
qui velut de praescientia et praedestinatione divina,
 humanis et, ut ipse gloriatur, philosophicis argumentationibus
disputans, nulla ratione reddita, nulla
Scripturarum sive sanctorum Patrum auctoritate
praelata, velut tenenda et sequenda sola sua praesumptione
 definire ausus est. Quae a fidelibus et in
doctrina sacra exercitatis lectoribus (eo quod sint
vanissima, et contra fidem ac veritatem Dei plena
mendacii et. erroris) Deo opitulante facillime judicantur
et respuuntur, imo etiam contemptui et risui
habentur. Sed quia a multis, ut audivimus, idem
homo quasi scholasticus et eruditus admirationi habetur,
et talia garriens sive scribens, alios ad haesitationem
deducit, alios, quasi magnum aliquid dicat,
erroris sui sequaces efficit, omnes tamen auditores
et admiratores suos inani verbositate et ventosa
loquacitate perniciosissime occupat, ut non divinis
Scripturis, non auctoritatibus paternis se humiliter
submittant, sed ejus potius phantastica deliramenta
sequantur: necessarium omnino duximus, ut studio
 charitatis, et debito nostri loci atque ordinis, ejus
insolentiae, auctore Domino, responderemus: ut
quicunque haec cum Dei timore et cura salutis suae
 fideliter legere voluerint, agnoscant veraciter
quantum necesse sit, in his maxime periculosissimis
et extremis temporibus, inhaerere firmiter
Scripturae sanctae immobili veritati, obedire humiliter
sanctorum orthodoxorum Patrum fundatissimae
auctoritati, claudere et obstruere auditum indisciplinatae
et vanissimae verbositati: et illud Domini
dictum tota intentione pertimescere, quod jam pene
videmus impleri, quo ipse ait: Putas filius hominis
veniens inveniet fidem in terra? (Luc. XVIII, 8.) Et
quod Apostolus in quo idem Dominus loquebatur,
terribiliter denuntiat, dicens: Erit enim tempus cum
 sanam doctrinam non sustinebunt, sed ad sua desideria
coacervabunt sibi magistros prurientes auribus: et
a veritate quidem auditum avertent, ad fabulas autem
convertentur (II Tim. IV, 4, 5). Unde et alibi sub
persona dilecti et electi discipuli omnem fidelem,
et praecipue ordinem pastoralem ,solertissime admonet,
dicens: O Timothee, depositum custodi, devitans
profanas vocum novitates, et oppositiones φευδωνόμου γνώσεως, id est, falsi nominis scientiae. Quam quidam
promittentes, circa fidem exciderunt (I Tim. VI, 20,
21). Propositis igitur verbis quae in decem et novem
opusculi sui digessit capitulis, prout Dominus donare
dignatur, non nostro sensu, sed sanctarum Scripturarum
et beatissimorum catholicorum Patrum ita
respondendum aggredimur.