CAPUT PRIMUM.  
Primo namque capitulo istiusmodi proposuit definitiones.
1. Quadruvio regularum totius philosophiae quatuor
omnem quaestionem solvi.
2. Duasque praedestinationes non esse .
Cui fides Ecclesiae e contrario respondet, veritatem
aeterni judicii et ordinationis Dei, quae vocabulo
praedestinationis exprimitur, non esse requirendam
a philosophis, sed ab apostolis et prophetis Dei:
nec in mundanae doctrinae quadruviis, sed in una et
vera via, quae dicit de semetipsa: Ego sum via, veritas
et vita (Joan. XIV, 6); ad quam nos B. Jeremias
propheta hortatur et invitat, dicens: State super
vias et videte et interrogate de semitis antiquis,
 quae sit via bona, et ambulate in ea, et invenietis refrigerium
animabus vestris (Jer. VI, 16); et de qua Isaias
propheta ipsi Ecclesiae promittit, dicens: Et erit ibi
via, et via sancta vocabitur. Non erit ibi leo, et mala
bestia non ascendet per eam: et haec erit nobis directa
via, ita ut stulti non errent per eam (Isa. XXXV, 8).
Quicunque ergo eligunt huic saeculo stulti esse propter
Christum, et obedire student Apostolo dicenti:
Si quis videtur inter vos sapiens esse in hoc saeculo,
stultus fiat, ut sit sapiens (I Cor. III, 18), teneant
incessanter et indeclinabiliter hanc viam veram,
viam bonam, viam directam, quae ipse Dominus
Christus est. Et fugiant humanae sapientiae astutiam
et deceptionem, de qua idem Apostolus dicit: Scriptum
est enim: Comprehendam sapientes in astutia
 eorum (Ibid., 19); et iterum: Dominus novit cogitationes
sapientium, quoniam vanae sunt (Psal. XCIII,
11). Et ideo per hujusmodi philosophiam et inanem
fallaciam non est soluta de divina praedestinatione
quaestio, sed potius confusa et involuta, et diversis
mendaciis atque erroribus accumulata.
Praedestinationem autem aeterni consilii et judicii
Dei, sive in remuneratione justorum, sive in damnatione
iniquorum, et propter unam ac simplicem
scientiam divinam, in qua simul atque aeternaliter
de omnibus praeordinatum et praefinitum est, unam
veraciter dicimus: et propter duplicem ejus efficientiam,
qua alii misericorditer liberantur, alii juste
damnantur, duas dicere non timemus; fideliter cum
Psalmista ipsi judici universorum dicentes: Misericordiam
 et judicium cantabo tibi, Domine (Psal. C, 1).
Et eumdem judicem hujus praedestinationis mysterium
apud Patrem aeternaliter fuisse dispositum, et
manifeste in aliorum obcaecatione et aliorum illuminatione
mirabiliter expletum in Evangelio declarantem
fideliter audientes, cum in Spiritu sancto exsultans
ait: Confitebor tibi, Pater, Domine coeli et terrae,
quia abscondisti haec a sapientibus et prudentibus, et
revelasti ea parvulis. Ita, Pater, quoniam sic fuit
placitum ante te (Matth. XI, 25, 27). Quid enim apertius
in utramque partem dici potuit, quam cum per
adventum suum et superbos dicit excaecatos et humiles
illuminatos; hoc est enim: Quia abscondisti
haec a sapientibus et prudentibus, et revelasti ea parvulis.
Et quid firmius ac fortius de utriusque rei justa
 et clementi praedestinatione, quam quod statim congratulans
subjunxit dicens: Ita, Pater, quoniam sic
fuit placitum ante te. Et quia Pater omne judicium
dedit Filio: et ipse cum Patre in aeterno consilio
utriusque haec omnia statuit et praefinivit, quae in
mundo suis temporibus discernit et judicat, continuo
de se adjungit: Omnia mihi tradita sunt a Patre meo
(Ibid., 27). Omnia scilicet et liberanda et damnanda,
et juste excaecanda et misericorditer illuminanda,
sicut alibi ipse dicit: In judicium ego in
hunc mundum veni, ut qui non vident videant, et qui
vident caeci fiant (Joan. IX, 39). Hoc justum judicium
Dei, sicut ipse Dominus et Salvator laudat, et cum
gratiarum actione ad Patris gloriam refert, ita omnis
Scriptura divina, et omnis sancta Ecclesia catholica
 in psalmis, et hymnis, et canticis spiritualibus, quae
Deo offerre consuevit, tanquam justum, et sanctum,
et pium fideliter laudando et gratias agendo concelebrat,
dicendo cum Psalmista: Justus Dominus in
omnibus viis suis, et sanctus in omnibus operibus suis
(Ps. XLIV, 17); et illud quod legislator in cantico
Deuteronomii ait: Date magnitudinem Deo nostro.
Deus, vera opera ejus, et omnes viae ejus judicia:
Deus fidelis, in quo non est iniquitas; justus et sanctus
Dominus (Deut. II, 3, 4). Item in psalmo, cum et
de electis liberandis, et de reprobis damnandis generaliter
dictum esset: Prope est Dominus omnibus
invocantibus eum in veritate. Voluntatem timentium
se faciet, et deprecationem eorum exaudiet, et salvos
faciet eos: Custodit Dominus omnes diligentes se, et
 omnes peccatores disperdet (Psal. CXLIV, 18-20).
Utriusque partis justum judicium copiosa et generali
laudatione commendatur, cum statim subjungitur:
Laudationem Domini loquetur os meum, et
benedicat omnis caro nomini sancto ejus in saeculum,
et in saeculum saeculi (Ibid., 21). Sic et in alio
psalmo, cum praemisisset Dei laudationem, mox
utramque partem justum Dei judicium in ejus laudibus
 commemorans ait: Lauda, anima mea, Dominum.
Laudabo Dominum in vita mea: psallam Deo
meo quandiu fuero (Psal. CXLV, 1); et post pauca:
Qui custodit veritatem in saeculum, facit judicium
injuriam patientibus, dat escam esurientibus, etc.,
usque ubi ait: Pupillum, et viduam suscipiet, et viam
peccatorum disperdet (Ibid., 7-9). Unde in Apocalypsi
post illud extremum judicium et remunerationis
justorum et damnationis iniquorum, talis laus
et gratiarum actio de utraque re a sanctis Deo offertur,
dicente eodem libro: Et viginti quatuor seniores
qui in conspectu Dei sedent in sedibus suis, ceciderunt
in facies suas, et adoraverunt Deum dicentes: Gratias
agimus tibi, Domine, Deus omnipotens, qui es, et
qui eras, et qui  accepisti virtutem tuam
 magnam, et regnasti. Et iratae sunt gentes, et advenit
ira tua, et tempus mortuorum judicari: reddere mercedem
servis tuis prophetis et sanctis, et timentibus
nomen tuum pusillis, et magnis, et exterminandi eos
qui corruperunt terram (Apoc. XI, 16-18). Et multa
hujusmodi, quae in Scripturis sanctis multipliciter
inveniuntur, ut nihil melius sit homini fideli quam
justum Dei judicium in utraque parte agnoscere et
laudare fideliter dicendo: Justus es, Domine, et
rectum judicium tuum (Psal. CXVIII, 137).
Hoc etiam sancti Patres et doctores Ecclesiae sollicite
admonent esse faciendum, sicut beatus papa
Leo in quodam loco exhortatur dicens:  Et beatus
Augustinus, cum tractaret de verbis psalmi ad
populum ubi scriptum est: Sicut defecit fumus,
deficiat; sicut fluit cera a facie ignis, sic pereant peccatores
a facie Dei (Psal. LXVII, 3): quis, inquit, gloriabitur
castum se habere cor, aut quis gloriabitur
mundum se esse a peccatis? Ac per hoc cum Scriptura
dicit: Sicut fluit cera a facie ignis, sic pereant
peccatores a facie Dei, quis non contremiscat, quis
non pavibundus exsiliat? Quid ergo faciemus, et
quae spes nobis est? neque enim haec frustra cantantur.
Aut vero cum haec dicit Propheta, optat ea hominibus,
ac non potius ventura praevidet? In verbis
quidem figura optantis apparet, sed intelligitur praescientia
nuntiantis. Sicut enim quaedam in Scriptura
 prophetarum tanquam in praeteritum facta narrantur
cum futura praedicantur, ita quaedam tanquam
voto dicantur optantis: sed qui recte intelligunt
quod audiunt, visionem praenuntiantis agnoscunt.
 Sicut ergo in verbis praeteriti temporis futura facta
significantur, sic in figura optantis praenuntiantis
mens intelligenda est Sic et de Juda Domini
traditore, tanquam  optat ei Propheta quod venturum
 esse praedixit. Et de ipsis Judaeis: Fiat, inquit,
mensa eorum in laqueum, et in venationem, et in scandalum
(Psal. LXVIII, 23); quod de eisdem praedictum
esse sine dubitatione exponit Apostolus (Rom. XI,
9); sicut de Juda, quae sub eadem figura praenuntiata
sunt, apostolus Petrus commemorat. Nec sine
causa et quae futura sunt tanquam transacta dicuntur:
Deo enim si certa sunt tanquam pro factis habeantur,
et tanquam optans videtur dicere Propheta,
quod certum praevidet esse venturum: nihil aliud,
quantum mihi videtur, ostendens nisi nobis non debere
displicere cognitam sententiam Dei, quam fixam
immobilemque constituit. Et ideo in Actibus
apostolorum cum quidam propheta, nomine Agabus,
praediceret apostolum Paulum in Hierosolyma a Judaeis
 multa esse passurum, et usque ad vincula perventurum:
cum, hoc audito, fratres revocare eum et
retinere vellent ne illuc pergeret: Quid facitis, inquit,
conturbantes cor meum? ego enim non solum
alligari, sed etiam mori paratus sum pro nomine
Domini nostri Jesu Christi (Act. XXI, 10 et
seqq.); atque ita, cum viderent fratres immobilem
viri ad omnia perferenda constantiam, dixerunt:
Fiat voluntas Dei (Ibid., 14). Nunquid ergo
quia dixerunt: Fiat voluntas Dei, optaverunt apostoli
ut talia pateretur: ac non potius mentem suam
sublimi et divino statuto devotissime subdiderunt?
sic et Propheta cum dicit: Sicut fluit cera a facie
ignis, sic pereant peccatores a facie Dei, videt hoc
certissime peccatoribus imminere; et placet ei quod
 Deus statuit, ne Deo ipse displiceat.
Post haec verba beatissimus doctor, ne tam fixa
et immobilis divini judicii praedestinatio alicui male
agendi videretur necessitatem ponere, sed potius
salubrem terrorem incuteret, ut qui audiunt, poenitendo
et corrigendo fugiant a ventura ira, ut ita
possint evadere quod permanentibus in peccatis ex
impietatibus suis certissimum est imminere, ita exhortatur
dicens: 
Ita fidelissimus doctor et immobilem veritatem
 divinae praedestinationis etiam in peccatorum damnatione
asseruit, et tamen si seipsos correxerint, atque
in melius mutaverint, evasuros supplicia sincerissime
docuit. Quia divina illa praedestinatio in peccatoribus
puniendis justum exercet judicium, nulli
autem, si convertatur, aufert salutis remedium, quia
vera et fidelis est ejus promissio, qua per prophetam
non solum pollicetur, sed etiam jurat dicens: Vivo
ego, dicit Dominus Deus, quia nolo mortem impii, sed
ut convertatur a via sua et vivat (Ezech. XXXIII).