CAPUT II.  
Secundo capite octo nobis praedefinitiones proponit,
ita dicens:
1. Praedestinationem et praescientiam Dei ejus esse
essentiam, sicut voluntatem, sapientiam et veritatem.
2. Et praescientiam et praedestinationem unum idemque
esse.
3. Hominem ad Deum, quem libero arbitrio sine
labore deseruerat, sine laboris studio et cooperantis
gratiae dono pervenire non posse.
4. Praedestinationem in Deo secundum substantiam
esse: relative autem fieri non posse.
5. Sicut duas essentias, sapientias, scientias, virtutes,
caeteraque omnia quae de Deo dicuntur, geminari,
vel triplicari, vel multiplicari impium est: ita
 praedestinationes duas asserentem reatu impietatis ligari.
6. Unamque esse divinam praedestinationem, sicut
unam divinam operationem, sapientiam, voluntatem.
7. Et necessitate praedestinationis compelli, sicut
nec voluntate.
8. Et quidquid de divina voluntate intelligitur, de
praedestinatione Dei sentiri debere.
Ecce quanta proposuit, imo velut omnibus sequenda
et nemini dijudicanda, absque ullo testimonio
Scripturae divinae, absque ulla attestatione paternae
doctrinae, tam multipliciter definivit. Sed nos, Domino
adjuvante, vigilanter singula discutientes, quid de
eis juxta fidei regulam sentiendum sit discernamus.
Dicit: Praedestinationem et praescientiam Dei ejus
 esse essentiam, sicut voluntatem, sapientiam et veritatem.
Nos autem de voluntate quidem, quod essentialiter
dicatur in Domino, quia in illa ejus summa
et simplici essentia non est aliud velle et aliud esse,
sed quod est esse, hoc velle; et ideo sic est in illo voluntas,
ut ipse sit voluntas sua, minime dubitamus.
Similiter etiam de sapientia et veritate: quia sic
habet sapientiam, ut ipse sit sua sapientia; sic habet
veritatem, ut ipse sit veritas: nec est in illa simplici
natura Deitatis aliud habere et aliud esse; sed quod
est ibi habere, hoc esse, et quod est esse, hoc habere.
Proinde si dicamus, ut beatus Augustinus ait,
aeternus, immortalis, incorruptibilis, immutabilis,
vivus, sapiens, potens, speciosus, justus, bonus,
beatus, spiritus; horum omnium, quod novissimum
 positum est, id est spiritus, quasi tantummodo videtur
significare substantiam: caetera vero, hujus substantiae
qualitates; sed non ita est in illa ineffabili
simplicique natura: quidquid enim secundum qualitates
illic dici videtur, secundum substantiam vel
essentiam est intelligendum. Absit autem ut spiritus
secundum substantiam dicatur Deus, et bonus secundum
qualitatem: sed utrumque secundum substantiam:
sic caetera omnia quae commemoravimus.
Cum ergo haec ita sint, et ista tria, id est voluntas,
 sapientia et veritas, ita sint in Deo, ut absolute
ostendant naturam Dei, qui est summa voluntas,
summa sapientia et veritas, omnem habens potestatem,
omnem exsuperans intellectum, et super omnia
incommutabilis manens, manifesta est Dei regula, ut
substantialiter de Deo dici intelligantur. De scientia
quoque manifestum est quia in Deo essentialiter
debet intelligi, quia non est illi aliud esse et aliud
scire; sed quod illi est esse, hoc scire: nec aliud ei
habere scientiam, nisi ipsum esse scientiam: sicut
idipsum est ei sapientiam habere, quod sapientiam
esse. Utrum vero sicut dicitur Deus substantialiter
scientia, ita etiam substantialiter dici possit praescientia,
judicet secundum rationem et regulam fidei
qui potest; nobis tamen videtur quod sicut veraciter
 dicitur de Deo: Non est aliud illi esse et aliud scire,
non ita possit dici de illo nisi vel mendaciter, vel nimis
usitate: Non est aliud illi esse et aliud praescire.
Quod enim recte et usitate possit dici: Deus scientia
est, sicut recte et usitate dicitur: Deus sapientia
est, nulli est dubium. Ut autem dicatur: Deus praescientia
est, sicut jam diximus, aut non est verum,
aut nimis inusitatum.
Similis ratio est vel etiam durior de eo quod definivit,
quia Deus substantialiter praedestinatio est. Quis
enim unquam de Deo dici audivit quod non sit illi
aliud esse, et aliud praedestinare; sed quod praedestinare,
hoc esse, sicut vere de eo dicitur: Non est
illi aliud esse et aliud non esse; sed quod esse, hoc
nosse. Ut etiam hoc istiusmodi vocum novitatibus
 dicere compellamur, quia sicut Deus scientia est,
Deus sapientia est, Deus veritas est, ita Deus praedestinatio
est. Sed nobis melius et convenientius verae
fidei et ecclesiasticae doctrinae videtur, ut licet haec
apud nos tria esse videantur, id est scientia, praescientia
et praedestinatio, et ea quibusdam proprietatibus
discernamus: ut videlicet scientia absolute
dicatur, praescientia vero et praedestinatio ad futurorum
providentiam referantur: et in ipsis duobus
praescientia scilicet in bonis et in malis praenoscendis
intelligatur: praedestinatio autem in solis bonis statuendis
atque ordinandis, quae propterea sic dici et
distingui necessarium fuit, ut nobis, qui temporales
et mortales sumus, et plenissima scientia in Deo,
et gubernatio ejus ad creaturas distinctius quodammodo
 tali distinctione vel, si dici potest, distributione,
insinuaretur et commendaretur: commodius tamen
haec tria in Deo sub uno nomine scientiae intelligamus,
quia quidquid in his tribus a nobis utcunque
intelligitur et distincte cognoscitur, in illa ejus summa
et una et simplici scientia simul est. Scire enim ejus
perfectum et plenum est, nec potest minui, vel augeri,
aut aliqua rerum varietate permutari. Et ideo
quod nos de scientia a praescientia et praedestinatione
ejus velut discernendo cognoscere conamur, in ejus
perfecta et incommutabili scientia non aliud et aliud,
aut aliter vel aliter, sed uno atque eodem modo
aeternaliter est. Unde et recta moderatione ecclesiasticae
disciplinae observatum esse credimus, ut recte
 et usitate dicatur esse praescientiam et praedestinationem
Dei, sicut omnium conditoris et judicis, ad
opera sua: recte etiam et usitate dicatur esse praescientiam
et praedestinationem in Deo, id est in
aeterna, perfecta et incommutabili scientia ejus;
non autem inusitate, vel non etiam recte, dicatur
Deum praescientiam vel praedestinationem esse. Quia
videlicet scientia ejus ad se dicitur; praescientia vero
et praedestinatio ad creaturas refertur. Unde in his
magis ejus operatio, quae in ipsis vel erga ipsas
creaturas agitur, quam ejus essentia vel substantia,
demonstratur. Sic namque dicitur praescientia et
praedestinatio Dei vel in Deo, sicut etiam ordinatio
vel dispositio Dei vel in Deo: neminem tamen tam
absurde vel contentiose locutum audivimus, ut diceret,
 sicut ordinationem et dispositionem Dei esse,
ita ipsum Deum ordinationem et dispositionem
esse, vel ita dici et definiri debere.
Unde autem tota haec tam nova et contentiosa definitio
occasionem sumpserit manifestum est. Timet
enim ne si praescientia et praedestinatio, sicut et gubernatio
Dei, non substantialiter de Deo accipiatur,
sed ad ordinationem creaturarum ejus referenda intelligatur,
non possit eam dicere duplicem, vel pluralis
numeri esse non posse. Unde apud nos nulla
contentio est, sive scilicet possint dici pluraliter praedestinationes,
sive non possint, dummodo illud fideliter
et firmiter teneamus, uno atque eodem divinae
praescientiae et praedestinationis judicio atque concilio
duo quaedam certissime adimplenda, id est, et
 justos aeternae gloriae praeordinatos, et iniquos in
impietatibus suis usque ad mortem perseverantes
aeternis suppliciis destinatos. Utrumque enim Scriptura
apertissime dicit de justis: Et crediderunt
quotquot erant praeordinati ad vitam aeternam (Act.
XIII, 48); de impiis juste damnandis: Sustinuit
Deus in multa patientia vasa irae aptata in interitum
(Rom. IX, 22). Ita enim hoc utrumque in electis, et
reprobis uno eodemque divinae praedestinationis, et
judicii effectu peragitur: sicut uno eodemque solis
radio et sani oculi vegetantur et languidi exasperantur:
sicut etiam uno eodemque igni et limus ei
appositus durescit, et cera liquescit: dignetur etiam
agnoscere, ita de praedestinatione Dei, sicut de ejus
justitia sentiendum, quae cum sit una, et semper uno
 eodemque modo se habens, manifeste duplicem recipit
distributionem, dum per eam vel dignis praemia,
vel indignis supplicia irrogantur.
Certe ipse asserit voluntatem Dei vel in Deo, sicut
sapientiam, sicut veritatem, essentialiter dici,
quod utique verum est. Nam etsi diceret Deum substantialiter
esse justitiam, verissime utique diceret.
Cur itaque haec duo quae substantialiter in Deo, vel
etiam substantialiter Deus esse dicuntur, id est voluntas
ejus et veritas ejus pluraliter dicta in Scripturis
leguntur: Sicut habetur in Psalmo, ipso Domino
dicente: Mirificavit omnes voluntates meas in
eis; et alibi: Inveni David filium Jesse virum secundum
cor meum, qui faciat omnes voluntates meas.
 Item legimus in psalmo: Justus Dominus justitias
dilexit. Et iterum: Quoniam deminutae sunt veritates
a filiis hominum. Et alio loco: Quoniam veritates
requirit Dominus. Et cum non sit aliud lux Dei, et
veritas Dei, sed unum simpliciter, et veraciter credatur
in Deo, ut quod est lux Dei, hoc sit veritas
Dei, et quod veritas, hoc lux. Tamen cum Psalmista
dixisset: Emitte lucem tuam, et veritatem tuam,
statim plurali numero subjunxit: Ipsa me deduxerunt,
et adduxerunt in montem sanctum tuum, et in
tabernacula tua. Cur hoc, nisi quia voluntas, et
justitia, et veritas Dei, cum sit in ejus natura, veraciter
una et simplex, tamen in largitione donorum
ejus, sive in dispositione creaturarum ejus nobis
efficiatur multiplex, ita ut etiam Spiritus sanctus,
 qui unius et simplicis est in Trinitate personae, propter
eamdem distributionem donorum multiformis
gratia Dei et septem Spiritus nuncupatur ?
Quae omnia idcirco replicamus, ut considerent
qui haec legunt nullum certamen, nullam contentionem
esse debere de numero; sive pluraliter praedestinatio
Dei dici possit, sive aliqua veraci ratione
non possit, dummodo certissime constet duplicem
esse ejus effectum, vel in electis scilicet misericorditer
praeordinatis ad vitam: vel in reprobis, juste
praeordinatis ad poenam. Docet beatus Augustinus
sicut sapientiam, ita et prudentiam, vel scientiam
Domini recte dici, his verbis:  Ubi etiam
post aliqua ita subjungit:  est scientia tua ex me, invaluit,
nec potero ad illam (Psal. CXXXVIII, 6).]  Ecce doctor
eximius eximie de Deo sentiens et loquens confidenter
dixit Deum esse prudentiam, confitenter
dixit Deum esse scientiam: ubi autem venit ad hoc,
 utrum similiter Deus dicendus sit providentia, quae
utique sic Dei est, et in Deo, ut ad gubernationem
referatur creaturae, noluit velut temere aliquid de
hac re definire: sed velut in magna difficultate, et
angustiis deprehensus, maluit eamdem disputationem
admirationis et orationis ad Deum exclamatione
finire. Quo exemplo etiam nos omnes pensare
et dicere debemus quam pie nobis de Deo sit sentiendum:
quam moderate et disciplinate loquendum,
quam caute et trepide definiendum.
Post haec jam dictus disputator more suo velut
definiendo subjungit: Et praescientiam et praedestinationem
unum idemque esse. Nos autem, repudiato
hujus novitatis errore, teneamus certissimam et
firmissimam fidei regulam, et Deo adjuvante fideliter
 discernamus aliquando dici praescientiam, quae omnino
praedestinatio esse non possit: quia omnipotens
Deus sicut bona, sic etiam mala, id est peccata hominum,
vel angelorum futura praescivit . Quae tamen
ut fierent, justus et sanctus praedestinare non
potuit.
Praedestinatio autem ejus, vel ad conditionem
et gubernationem pertinet creaturarum, quae utique
bona et justa est, vel praecipue ac maxime ad
opera vel judicia ejus, quae agit sive acturus est in
creatura rationali, angelica videlicet, et humana:
dum ex eis alios per gratiam justificat, et beatificat,
alios per justitiam deserit et condemnat: quia et
eorum bona, id est sanctorum hominum et sanctorum
angelorum, ejus sunt dona, vel praemia: et
istorum mala, id est aeterna supplicia, ejus est juste
 omnia disponentis justa vindicta. Et idcirco praedestinatio
ejus semper in bonis, semper in operibus
suis, quae in creatura (ut dictum est) rationali vel
misericorditer, vel juste exercet: accipienda est,
quae ipse et praedestinando praescivit, et praesciendo
aeternaliter praedestinavit. Unde manifestum est praedestinationem
Dei sine praescientia non esse: praescientiam
vero et cum praedestinatione esse in bonis,
et justis operibus Dei, et sine praedestinatione
in malis operibus hominum et angelorum iniquorum.
Quod totum praefatus Pater, beatus scilicet Augustinus,
brevissime ita ostendit dicens (De Praedest.
Sanct., cap. 10):  Item alio
loco (De Dono Persev., cap. 14):  Ex quibus omnibus sancti doctoris
verbis clarissime apparet, distincte et proprie in
sanctis libris accipi debere praescientiam, et praedestinationem:
nec quae tanta distantia inter se distinguuntur,
unum atque idem esse sicut iste definit,
intelligi debere. Tamen aliquando ipsam praedestinationem,
quae nunquam sine praescientia est, etiam
 nomine praescientiae significari idem doctor ita
ostendit dicens (cap. 18):  Ecce quid sequi debeat, qui
juxta piam sancti Patris intelligentiam sane et pure
 et sincere de praescientia et praedestinatione divina
sentire desiderat. Illa autem novi disputatoris definitio,
qua haec duo tanta discretione distincta, tanta
diligentia discreta unum idemque esse definiuntur,
merito suae falsitatis atque fallaciae penitus abjicienda
est. Sive enim hoc ille propterea taliter definire voluerit,
ut ea (sicuti jam praemiserat) substantialiter
in Deo velut unum esse ostenderet, inanis et frivola
est ejus assertio, sive hoc docere voluerit, quod haec
in Scripturis indiscrete et confuse, atque indifferenter
intelligenda sint, manifestissimi erroris
est.
Subjungit idem disputator et dicit: Hominem ad
Deum quem libero arbitrio sine labore deseruerat, sine
laboris studio et cooperantis gratiae dono pervenire
 non posse. In quibus verbis quod dicit primum hominem
libero arbitrio Deum deseruisse, jam utique
in deserente Deum et deserto a Deo non erat liberum
arbitrium ad bonum, illa et naturae bonae a Deo
conditae, et gratiae a Deo donatae beata libertate,
quam Apostolus commendat dicens: Ubi Spiritus
Domini, ibi libertas (II Cor. III, 17); sed erat liberum
tantummodo ad malum, et peccato dominante captivum.
De qua miserrima libertate et servitute Apostolus
conversis fidelibus dicit: Cum enim servi
essetis peccati, liberi fuistis justitiae (Rom. VI, 20). Et
iterum: Nescitis quoniam cui exhibetis vos servos ad
obediendum, servi estis ejus cui obeditis, sive peccati
in mortem, sive obeditionis ad justitiam (Ibid. 16).
Unde et Dominus ait: Omnis qui facit peccatum
 servus est peccati (Joan. VIII, 33). Et beatus Petrus
apostolus: A quo enim, inquit, quis superatur, ejus
et servus est (II Petr. II, 19). Sed et captivitatem peccati
beatus Paulus non tacet dicens: Video autem
aliam legem in membris meis repugnantem legi mentis
meae, et captivum me ducentem in legem peccati, quae
est in membris meis (Rom. VII, 23). Sic itaque homo,
ut dictum est, deserens Deum, et desertus a Deo,
factus est liber justitiae, cui servire noluit, et servus
peccati in mortem, quia noluit esse servus obeditionis
ad justitiam; et per hoc incipiens habere in membris
suis legem repugnantem legi mentis suae, et
captivantem se in legem peccati: amissa ergo gratia
verae libertatis, qua Deo poterat cohaerere et dicere:
Mihi autem Deo adhaerere bonum est (Ps. LXXII, 28),
 infelici libertate voluntatis suae adhaesit peccato, et
factus est servus captivusque peccati. De qua servitute
et captivitate exire et liberari non potest, nisi per
eum qui ait: Si vos Filius liberaverit, tunc vere liberi
eritis (Joan. VIII, 36). Et ideo quando homo deseruit
Deum, manifeste tunc amisit libertatem boni, et non
remansit liber, nisi ad malum. Unde nescimus cur
talis in eo libertas debeat praedicari, ac non potius
deleri et caveri.
  Quod autem dicit, sine laboris studio, et cooperantis
 gratiae dono hominem ad Deum pervenire non
posse, aliter fides catholica tenet, quae certissime
credit, juxta evangelicam et apostolicam veritatem,
nullo bono opere, nullo bono merito praecedente, solo
gratiae divinae beneficio hominem salvari et venire ad
Deum. Sicut ipse Dominus dicit: Nemo potest venire
ad me, nisi Pater, qui misit me, traxerit eum (Joan. VI,
44). Et Apostolus diligentissime inculcat fidelibus
dicens: Ei autem qui non operatur, credenti autem
in eum qui justificat impium, reputatur ejus fides ad
justitiam (Rom. IV, 5). Et iterum: Arbitramur justificari
hominem ex fide sine operibus legis (Rom. III,
28). Et ne saltem ipsam fidem sibi deputarent, qui
veniunt ad Deum atque ita velut sui operis merito
et non gratuito Dei dono se putarent esse salvatos,
 ostendit alio loco etiam ipsam fidem Dei donum esse,
cum dicit: Gratia salvi facti estis, per fidem; et continuo
subjungit: Et hoc non ex vobis; Dei donum est,
non ex operibus, ne quis glorietur (Eph. II, 8, 9).
Unde etiam Deus, sicut ipse Apostolus commemorat,
per prophetam dicit: Inventus sum a non quaerentibus
me: palam apparui his qui me non interrogabant
(Isa. LXV, 11). Vel sicut in nostra editione legitur:
Quaesierunt me qui ante non interrogabant, invenerunt
qui non quaesierunt me. Ecce manifestissima
gratia sine operibus, per quam homines non quaerentes
Deum, non solum veniunt, sed etiam perveniunt
ad Deum: sicut innumera parvulorum millia,
qui utique nihil boni operari potuerunt, sola fide
Ecclesiae et regenerationis gratia, cum in tali aetate
 ex aqua et Spiritu renati, et originalis peccati vinculo
absoluti, atque ita fuerint defuncti, absque ulla
dubitatione ad Deum perveniunt. Aliter ergo sentire,
id est hominem absque laboris sui studio ad Deum
pervenire non posse, non est catholicum, sed Pelagianum.
Invenitur in libello cujus titulus est Dogmatum
Ecclesiasticorum, quaedam talis definitio (Gennad.
de Eccl. dogmat., cap. 21). Sed omnino, ut
diximus (sicut et alia nonnulla in eodem libello),
Pelagiani erroris est. Et ideo quicunque eum propter
alia quaedam utilia legit, cum hujusmodi ibi sensus
invenerit, meminerit sollicite Apostoli dicentis: Omnia
probate, quod bonum est tenete (I Thess. V, 21).
Addit post haec ille et dicit, praedestinationem in
Deo secundum substantiam esse, relative autem fieri
 non posse. Sed de hoc quid nobis melius aut convenientius
videatur, jam supra, ut potuimus, dictum
est. Tamen quia hic addidit praedestinationem ad
Deum relative dici non posse, manifeste non ita refertur
praedestinatio ad Deum, sicut refertur in
sancta Trinitate, Pater ad Filium, Filius ad Patrem,
Spiritus sanctus ad utrumque, vel genitor ad genitum,
genitus ad genitorem, procedens ad utrumque. Nec
sicut Verbum Dei cum intelligitur, Filius refertur ad
Patrem, cujus est Verbum. Et cum idem Filius dicitur
imago, refertur similiter ad Patrem, cujus est
imago. Et cum dicitur splendor gloriae, refertur ad
aeternam lucem, ex qua est, et cujus splendor est.
Candor est enim lucis aeternae (Sap. VII, 26), sicut
 Scriptura testatur, nec sicut donum Dei, cum intelligitur
proprie Spiritus sanctus, refertur ad Patrem
et Filium, cujus est donum. Ista namque in illa sancta
et summa Trinitate sic referuntur ad invicem, ut
singularia ibi sint, nec alterum de altero dici possit:
unus enim ibi est Pater genitor, unus Filius genitus,
unus Spiritus sanctus procedens: unum Verbum,
et imago, et splendor Patris, quod est unigenitus
Filius: unum donum Dei Patris et Filii, quod est
Spiritus sanctus. Et haec de singulis singula ita ibi
intelliguntur, ut uniuscujusque personae proprietas
ad alterum transire non possit: verbi gratia, ut vel
Pater unquam Filius dici possit, vel Filius naturaliter
Pater intelligatur, vel Spiritus sanctus Pater aut
Filius. Manifestum est igitur, ut diximus, quia non
 ita refertur praedestinatio ad Deum, sicut refertur
Pater ad Filium, Filius ad Patrem, Spiritus sanctus
ad Patrem et Filium. Neque enim praedestinatio aliqua
est proprie in Trinitate personae, ut ad alteram
naturaliter referatur.
Refertur tamen omnino eadem praedestinatio ad
Deum, id est ad totam simul Trinitatem, quae tota
est praedestinans quaecunque praedestinata sunt: quia
absque dubio refertur praedestinatio ad praedestinantem,
sicut et gubernatio ad gubernantem, et dispositio
ad disponentem, et ordinatio ad ordinantem.
Nec aliquis unquam tam absurde et importune contentiosus
fuit, ut Deum omnia disponentem diceret
esse dispositionem; omnia gubernantem diceret esse
gubernationem; omnia ordinantem diceret esse ordinationem:
 putamus quod nec omnia praedestinanda
praedestinantem quisquam dixerit esse praedestinationem:
cum haec omnia, sicut jam diximus, id est
dispositio, gubernatio, ordinatio, praedestinatio, magis
ad opera, vel ad operationem Creatoris referenda
intelligantur. Sed iste, etiamsi nova contentione
affirmare conetur ita esse Deum substantialiter praedestinationem,
sicut veritatem, bonitatem, justitiam,
ut per hoc velut singulari tantum numero praedestinatio
dicenda videatur: sicut singulari tantum
numero dicitur Deus, veritas, bonitas, justitia: non
tamen ista argumentatione efficere potest ut praedestinatio
Dei etiam substantialiter Deus dici possit,
non duplicem habeat effectum, et operis distributionem,
scilicet vel in praeparatione justorum ad vitam,
 vel in praeordinatione impiorum ad interitum: quia
et justitia verissime Deus dicitur: nec cum ipsa
Deus substantialiter intelligitur, plurali numero recte
enuntiatur. Et tamen justitia Dei, quae etiam Deus
est, sine dubio duplicem habet effectum, videlicet
vel in remuneratione bonorum, vel in damnatione
malorum. Cum ergo ad praedestinantem Deum recte
dicatur relative praedestinatio, sicut ad disponentem
dispositio, ad gubernantem gubernatio, ad ordinantem
ordinatio, ad operantem operatio, ad creantem
creatio: et etiamsi aliquid ratione ostendi possit,
substantialiter dici debere praedestinationem Dei, vel
praedestinationem Deum: duplex tamen ejus effectus
Scripturae sanctae immobili veritate declaratus
 evacuari nullatenus possit: quid sibi vult ista
tam supervacua, vel etiam mendax argumentatio?
Sequitur tamen ille et dicit: Sicut duas essentias,
sapientias, scientias, virtutes caeteraque omnia quae
de Deo dicuntur, geminari, vel triplicari, vel multiplicari
impium est: ita praedestinationes duas asserentem
reatu impietatis ligari. Quibus verbis nos
respondemus, verum quidem esse quia essentia, sapientia,
scientia, virtus, quando de Deo dicuntur,
vel ipse Deus ita dicitur, ut ipse esse essentia, sapientia,
scientia, virtus intelligatur, non sunt ista
dicenda pluraliter. Quia ipsa Trinitas non tres essentiae,
sed una essentia est, nec tres sapientiae, sed
una sapientia; nec tres scientiae, sed una scientia;
nec tres virtutes, sed una virtus. Tamen quando ad
 diversam dispositionem vel operationem Dei ad creaturas
referuntur, manifeste quaedam ex eis etiam
pluraliter et multipliciter dicuntur, sicut est illud:
Quoniam Deus scientiarum Dominus (I Reg., II, 3).
Et si scientiarum Dominus, utique non alterius, sed
suarum. Quomodo ergo hoc intelligendum, nisi quia
ipsa scientia, quae in illo naturaliter una est et simplex,
relata, ut dictum est, ad dispositionem vel ordinationem
creaturae, nobis efficitur multiplex? Sic
Deus esse virtus dicitur, et tamen eadem ratione
dictum legimus: Narrantes laudes Domini, et virtutes
ejus (Psal. CXLVIII, 2). Et sicut recte Deus dicitur
virtus, ita recte dicitur idem Deus potentia, et tamen
in psalmo canimus: Quis loquetur potentias
Domini? (Psal. CV, 2.) Si ergo Deus una est scientia,
 una virtus, una potentia; et tamen juxta veritatem
et auctoritatem Scripturae ipsius Dei recte dicimus,
numero plurali atque multiplici, scientiarum Dominus,
et potentias Domini, et virtutes ejus, cur hoc
impium esse iste disputator dicit, quod ex veritatis
et pietatis fonte procedit? Si autem ista quae verissime
substantialiter in Deo sunt, non impie, sed pie,
secundum quemdam modum etiam pluraliter de Deo
dicuntur, quomodo reatu impietatis ligatur qui praedestinationem
Dei eadem ratione, propter duplicem
ejus efficientiam, pluraliter dicere voluerit? Cum tamen
hoc nos nec propter eamdem praedestinationis
verissime duplicem efficientiam respuamus, nec usquequaque
necessario dici existimemus: cum sicut
una Dei justitia, ita et una Dei praedestinatio multipliciter
 valere, certissime intelligenda sit.
Subjungit ille et dicit: Unamque esse divinam praedestinationem,
sicut unam divinam operationem, sapientiam,
substantiam voluntatem. In quibus verbis
hoc agere conatur quod et supra, videlicet ut, sicut
substantialiter Deus est sapientia, substantialiter
voluntas, et ipse est summa substantia, ita creditur
idem Deus esse praedestinatio et operatio. Sed de
praedestinatione jam multipliciter ostendimus quid
nos magis sentiendum esse teneamus. De una vero
operatione Dei quam hic addit, ita ut, quantum apparet,
operationem Dei, ipsum Deum velit intelligi,
diligenter considerandum est quid de hac re juxta
regulam fidei sentiendum sit. Recte enim dicimus
 operationem Dei, utique in creaturis quas operatus
est, et recte dicere possumus operationem ex Deo,
quoniam, sicut Apostolus dicit: Ex ipso, et per ipsum
et in ipso sunt omnia. Sed nunquid recte dicere possumus
operationem in Deo, cum Deus in se nihil
operetur; sed extra ipsum, id est extra ejus naturam,
sit omnis creatura, quam operatus est et in
qua usque modo operatur? cum tamen alio modo
etiam in ipso dici possit esse creatura, quia utique
in ejus potentia et virtute subsistit; unde Apostolus
ait, quod jam dictum est, quia in ipso sunt omnia;
et in alio loco: In ipso enim vivimus, et movemur,
et sumus (Act. XVII, 28). Cum ergo Deus in se ipso,
id est in substantia sua, nihil operetur, sed omnis
ejus operatio in creaturis, quae non ejusdem cum eo
 naturae vel substantiae sunt, intelligatur, quomodo
recte dici potest operatio in Deo? Et si non recte dicitur
operatio in Deo, quanto minus recte dici potest
ipse Deus operatio? Quanquam idem omnipotens
Deus sicut apud se et in se omnia disponit, sic apud
se et in se omnia operetur, quia ut haec agat, non
extra se utique egreditur nec a se excedit, cujus velle
fecisse est: sed ipsa potius quae operatur, vocat ad
se, ut ex eo, qui summe est, accipiant esse singula
juxta modum suum; et fiat quod Apostolus dicit:
Qui vocat ea quae non sunt tanquam quae sint (Rom.
IV, 17). Ergo neque aliquid extra se operatur, qui
sola et aeterna voluntate, absque ullo conatu, absque
ullo labore, absque ullo artificio, omnia operatur.
Nec iterum aliquid in se operatur, qui in suae substantiae
 perfectione et aeternitate nihil efficit, nihil
auget, nihil minuit, nihil mutat. Nec tamen, quia
ejus velle fecisse est: ideo ejus velle et fecisse unum
est. Quia in hoc non Creatoris, et creaturae significatur
unitas, sed solius Creatoris potestas.
Quomodo igitur operatio in Deo, vel ipse Deus
substantialiter (ut iste asserit) operatio intelligi potest?
nisi forte eo modo dicatur Deus operatio, non
quod ipsum vel in ipso aliquis, sed ipse omnia operetur.
Sed quia hoc nimis est inusitatum, nec de Scripturae
sanctae auctoritate sumptum, et vehementer
fidei periculosum: ne forte, cum Deus operatio esse
dicitur, juxta impium Arianorum errorem, qui hoc
de Filio et Spiritu sancto senserunt, ab aliquo factus
esse credatur: profecto cohibenda et coercenda est
 tantae verbositatis praesumptio, et inter caeteras vocum
novitates, sicut attentissime admonet Apostolus,
devitanda (I Tim. VI, 20). Et tamen nos, qui simpliciter
divinam operationem in operibus et creaturis
ejus intelligimus, ipsam ejus operationem plurali
numero in Scripturis positam legimus, manifeste
Apostolo dicente: Divisiones vero gratiarum sunt,
idem vero spiritus; et divisiones ministrationum sunt,
idem autem Dominus; et divisiones operationum sunt,
idem vero Deus, qui operatur omnia in omnibus
(I Cor. XII, 4-6). Cum ergo ipsa operatio Dei tam
aperte pluraliter dicatur, et multipliciter intelligatur
in creaturis Dei, quid utilitatis habet istiusmodi
argumentatio? Ad nihil utilis, sicut Apostolus ait
 nisi ad subversionem audientium (II Tim. II, 14).
Et tamen ille subjungit, et dicit: Ex necessitate
praedestinationis nihil compelli, sicut nec voluntatem.
Quod utrumque, id est et praedestinatione et voluntate
Dei nihil compelli, apertissima veritate falsum
est: quia et bonitate praedestinationis Dei frequenter
diversis flagellis, et laboribus, et tribulationibus
compelluntur electi, sive ut convertantur ad Deum,
sive ut vivant secundum Deum. Sicut compulsus
est apostolus Paulus cum adhuc esset Saulus (Act.
IX): coelestis vocis terrore prostratus, divina percussione
caecatus, tanto terrore a suo errore et crudelitate
coercitus, utique ut converteretur ad Deum.
Et tamen jam conversus, jam apostolus, jam magister
gentium effectus, adhuc castigatur, adhuc
 colaphizatur, ne magnitudine revelationum extollatur
(II Cor. XII, 7). Et ejusdem divinae praedestinationis
judicio et aequitate reprobi compelluntur; et si non
ad inique et impie vivendum, tamen ad aeternum pro
ipsis iniquitatibus et impietatibus suis supplicium
luendum. Similiter et bonitate voluntatis Dei, in
qua est utique aeterna praedestinatio Dei, et electi
flagellantur temporaliter ad correctionem vel probationem,
et ejusdem divinae voluntatis severitate reprobi
flagellantur aeternaliter ad punitionem. Cum
omnipotens Deus, sicut Apostolus dicit, manifesta
misericordia et occulto judicio suo, cujus vult miseretur,
et quem vult indurat (Rom. IX, 18). Utraque
enim sunt in Dei praedestinatione, utraque in Dei
voluntate, et bonitas scilicet et severitas, de quibus
 idem dicit Apostolus: Vide ergo bonitatem et severitatem
Dei: in eos quidem qui ceciderunt, severitatem,
in te autem bonitatem, si permanseris in bonitate
(Rom. XI, 22).
8. Sequitur ille et dicit: Et quidquid de divina voluntate
intelligitur, de praedestinatione Dei sentiri debere.
Haec definitio in eo nobis placet, quia voluntatem
Dei dicit praedestinationem Dei. Quid est enim
aliud praedestinatio Dei quam aeterna et incommutabilis
voluntas Dei ad opera sua. Neque enim Deus
necessitate, sed voluntate praedestinavit quaecunque
praedestinavit. Et sicut omnia, quaecunque voluit, fecit
(Psal. CXIII, 3), sic omnia quaecunque praedestinavit,
implevit, imo jam fecit: sicut de eo propheta
dicit: Qui fecit quae futura sunt (Isa. XLV, 11 sec.
 LXX). Consequens ergo omnino est, ut et illud quod
de Deo dicit Apostolus, qui vult omnes homines salvos
fieri et ad agnitionem veritatis venire (I Tim. II, 4).
Sicut est in praedestinatione Dei, ita rectissime intelligatur
esse in voluntate Dei, id est, ut quos praedestinavit
Deus aeterna voluntate sua ex omni genere
humano electos, ipsos omnes velit salvos fieri,
et ad agnitionem veritatis venire, videlicet quia praedestinatio
Dei ipsa est certissime voluntas Dei; et,
sicut de voluntate Dei veraciter omnino ab apostolo
dictum est, cujus vult miseretur, et quem vult indurat
(Rom. IX, 18), ita et de praedestinatione Dei certissime
teneatur: scilicet quod aeterna praedestinatione,
sicut aeterna voluntate sua Jacob dilexit, Esau autem
 odio habuit: et ex massa eadem fecit, aliud quidem
vas in honorem, aliud vero in contumeliam (Rom.
XIII, 21). Sed illud bonitate sua, istud justo judicio
suo, ut essent alii vasa irae, alii vasa misericordiae
(Rom. XXII, 23). Si itaque disputator iste, juxta veritatem
doctrinae apostolicae, et sicut ipse sua argumentatione
conclusit, haec nobiscum fideliter et simpliciter
teneat, nulla erit necessitas quaestionis,
nullus exigetur labor syllogisticae disputationis, sed
sola in nobis regnabit tranquillitas pacis.