CAPUT III. 
Tertio capitulo hujusmodi definitiones posuit.
1. Dei praedestinationem sicut essentiam nullum cogere,
nullam necessitatem inferre.
 2. Duas praedestinationes non esse.
3. Mortem, peccatum, miseriam a Deo non esse.
4. Praedestinationem, ut charitatem, non esse geminam
vel duplam, vel multiplicem, et pluralitate carere.
Ex his quatuor propositionibus jam superius,
prout Dominus dedit, tractavimus.
Id est primam qua dicit Dei praedestinationem sicut
essentiam nullum cogere, nullam necessitatem inferre.
Et secundam qua ait duas praedestinationes non
esse.
Et quartam qua definivit, praedestinationem, ut
charitatem, non esse geminam, vel duplam, vel multiplicem,
et pluralitate carere. Excepto quod charitatem
superius inter exempla quae de substantia Dei intelligi
 voluit non nominavit. Et manifeste, sicut beatus
Joannes apostolus docet: Deus charitas est (I Joan.
IV, 16); ita ut secundum regulam fidei verae rectissime
dicamus esse charitatem Dei, et esse charitatem
in Deo, et esse charitatem Deum. Quae tamen
charitas quia in Deo substantia est, sicut veritas,
justitia, bonitas, cum de Deo intelligitur, non dicitur
gemina, quia est in illo substantialiter una et
simplex; et ideo ibi nec dupla, nec triplex dici potest,
quia non duplicatur, nec triplicatur divina
substantia, id est ipsa deitas, ipsa veritas: ipsa charitas,
Deus Trinitas. Non enim minor est ibi in uno,
quam in tribus; nec major in duobus vel tribus
quam in uno. Sed quanta est deitas, veritas, charitas,
in una persona sanctae Trinitatis, tanta est in duabus,
 tanta in tribus, id est perfecta in singulis, perfecta
in omnibus. Quia et Pater perfectus Deus, et
Filius perfectus Deus, et Spiritus sanctus perfectus
Deus, et hi tres unus perfectus Deus. In nobis
vero haec charitas non est substantia, sed donum
Dei, sicut Apostolus dicit: Quia charitas Dei diffusa
est in cordibus nostris per Spiritum sanctum, qui datus
est nobis (Rom. V, 5). Et ideo potest in nobis esse et
gemina, et duplex, propter duo praecepta ipsius charitatis,
videlicet, Dei et proximi; quae utique in nobis
duplicem gignit affectum, ut diligamus Deum ex toto
corde, et proximum sicut nosmetipsos (Matth. XXII,
37, 39). Et quia per ipsum donum charitatis multiplicia
et innumera bona operatur Deus in sanctis
 suis, dicitur in Scripturis etiam multiplex. Ipsa est
enim gratia Dei, de qua beatus Petrus apostolus dicit:
Unusquisque sicut accepit gratiam in alterutrum,
illam administrantes sicut boni dispensatores multiformis
gratia Dei (I Petr. IV, 10). Quod autem pluralitate
careat charitas, nec plurali numero nec in
Deo nec in nobis in Scripturis dicta inveniatur, quis
nesciat? De eo autem quod dicit praedestinationem
non recipere pluralem numerum sicut nec charitatem,
jam superius satis dictum, nec assidue repetendum
est. Nam et illud quod in prima ex his propositione
praedestinationem Dei substantiae Dei comparat, imo
substantiam Dei esse dicit, jam supra, ut potuimus,
tractatum est.
Et quod affirmat ipsam Dei praedestinationem nullum
 cogere, nullam necessitatem inferre, si ita hoc
dicit quod praedestinatione sua omnipotens Deus neminem
cogat ad malum, ut malus sit, et aliud esse
non possit, recte omnino dicit: sin autem propterea
hoc suspense et inexplicate posuit, ut diceret ipsam
praedestinationem nullum cogere, nullam necessitatem
inferre, nec addidit, ad quid cogere vel cujus
rei necessitatem inferre, ut malos in sua malitia usque
in finem perseverantes, neget justo judicio praedestinationis
divinae aeterno judicio puniendos (sicut
magis ex omnibus, quae superius dixit, verum esse
apparet) manifeste divinam praedestinationem in
parte accipit, et in parte negat: ut eadem Deus praedestinatione
sua justos praeparaverit ad regnum, reprobos
vero non praeordinaverit ad supplicium.
 3. Restat tertia propositio quam hic posuit et definivit,
mortem, peccatum, miseriam a Deo non esse.
Et de peccato quidem, sicut fides ubique catholica
tenet, recte dixit quod a Deo non sit, quia nec voluit,
nec praecepit, nec impulit hominem ad peccandum:
imo, et antequam peccaret, prohibuit eum a
peccato, et mortis supplicio terruit ne peccaret, et,
post peccatum, quasi suae voluntati rebellem et contrarium,
juste punivit. Et ideo peccatum non est a
Deo, qui hominem rectum, et sine peccato condidit,
sicut Ecclesiasticus dicit: Solummodo hoc inveni quod
fecerit Deus hominem rectum, et ipse se infinitis miscuerit
quaestionibus (Eccli. VII, 30), sed ab illo est
initium peccati qui et primus peccavit in coelo: et
 postea hominem ut peccaret decepit, et decipiendo
occidit in paradiso: sicut beatus Joannes apostolus
testatur, quoniam ab initio diabolus peccat (Joan. III,
8); et ipse Dominus docet dicens: Ille homicida
erat ab initio, et in veritate non stetit, quia veritas non
est in eo (Joan. VIII, 44). In eo enim quod in veritate
non stetit, perdidit seipsum; in eo autem quod peccatum
homini propinavit, occidit hominem. Et,
sicut primus peccator, ita et primus factus est homicida:
quia anima quae peccaverit, ipsa morietur
(Ezech. XVIII, 4). Unde et ipse in Scripturis dicitur
habere mortis imperium (Hebr. II, 14). Non quod
ejus potestate, sed quod ejus maligna invidia mors
invaserit et oppresserit omne genus humanum. Unde
 dicit Scriptura: Invidia diaboli mors introivit  in orbem terrarum: imitantur autem eum
qui sunt ex parte ipsius (Sap. II, 24). Hunc ejus impium
principatum Dominus sua morte destruxit, sicut
de eo Apostolus dicit: Ut per mortem destrueret
eum qui habebat mortis imperium, id est diabolum
(Hebr. II, 14). Ipse est enim Agnus Dei qui abstulit
peccatum mundi (Joan. I, 29). Et ideo bene dixit
iste disputator peccatum non esse a Deo. Et tamen
hoc ipsum superflue posuit, cum de praedestinatione
divina definiret: quia nemo fidelium dicit Deum
peccata praedestinasse.
Quod autem adjunxit mortem et miseriam similiter
non esse a Deo, manifeste Scripturae contradicit dicenti:
Bona et mala, vita et mors, paupertas et honestas
 a Deo sunt (Eccli. XI, 14). Sed quia iterum
Scriptura dicit: Deus mortem non fecit, nec laetatur
in perditione vivorum (Sap. I, 13), vigilanter nobis
quaerendum est quomodo utrumque fideliter intelligendum
sit, videlicet et quod Deus mortem non fecit,
et quod mors et vita a Deo sunt. Ita ergo utrumque
recte intelligi potest: Quod Deus mortem non fecit,
qui hominem immortalem, si non peccasset, creavit.
Et iterum, mors a Deo est, quia peccantem hominem
justa morte damnavit; sicque mors non est
ab illo creatione, et tamen ab illo veraciter est ultione.
Sicut autem mors ista corporalis, quae et
prima intelligitur, a Deo est, quia ab ipso peccanti
homini juste est illata: ita et mors secunda in gehenna
homini permanenti in peccatis ab illo juste
 est inferenda. Ideo et haec et illa, id est et prima,
quae animam dividit a corpore, et secunda, per quam
(ut dictum est) et anima et corpus perditur in gehenna,
quia et utique justa, et justo Dei judicio
homini illata vel inferenda, a Deo est. Inde et alibi
eadem Scriptura dicit de praesenti utique morte
corporali: Noli metuere judicium mortis: memento
quae ante te fuerunt, et quae superventura sunt tibi
(Eccli. XLI, 5). Hoc judicium a Domino omni carni.
Et iterum: Ignis, grando, fames, et mors, omnia
haec ad vindictam creata sunt (Eccli. XXXIX, 35). Et
quomodo fames et mors creata: non utique aliqua
forma, vel formatione, ut existerent condita, sed in
occulto dispositionis Dei ad ejus vindictam praeparata;
ut inde eorum in manifestum prolatio, velut
 quaedam videatur esse creatio. Et iterum eadem Scriptura
dicit: Mors, sanguis, contentio, et rhomphaea,
superveniens fames, contritio, et verbera: super iniquos
creata sunt haec omnia, et propter illos factus est
cataclysmus (Eccli. XL, 9, 10). Cum ergo mors
hominis ex justa et divina ultione veniens tam
aperte dicatur, et tam veraciter intelligatur in Scripturis
esse a Deo. Unde et beatus Elias pro filio
viduae apud quam hospitabatur defuncto supplicans
dicebat Deo: Domine, etiamne viduam istam, apud
quam ego utcunque sustentor, afflixisti, ut interficeres
filium ejus (III Reg. XVII, 20)? Et Dominus in
Evangelio aperte dicit: Timete eum qui, postquam
occiderit, habet potestatem mittere in gehennam (Luc.
 XII, 5): intelligatur aperta Scripturae veritas, et
conticescat vanitas.
Sicut ergo mors, quae est utique poena peccati,
ita etiam omnis miseria laborum, tribulationum et
calamitatum, quae consecuta sunt hominem post
peccatum, quia divina dispositione et judicio et illata
sunt et inferuntur, recte Scriptura dicit esse a
Deo, sicut aperte ea testimonia quae posuimus,
ostendunt. Et ideo sicut vere peccatum, quod contrarium
est justitiae Dei, non est a Deo, ita vere poena
peccati, id est mors, et omnis illa calamitas et
miseria quae consecuta est, quia justo judicio Dei
competunt, et justa ejus ultione inferuntur, a Deo
esse, Scriptura attestante, recte intelliguntur. Ubi,
etiamsi diabolus et caeteri angeli maligni aliquid
 agunt, ministri sunt divinae ultionis, atque vindictae,
non judices, vel auctores, sicut manifeste libri beati
Job historia ostendit, in qua plenissime ostenditur
quod non solum ut ipsum vulnere pessimo a planta
pedis usque ad verticem sauciaret, vel filios ejus
concussae et corruentis domus oppressione occideret,
et copiosam ejus familiam vel gladio irruentium
praedonum, vel de coelo veniente igne consumeret,
sed nec ipsa ejus pecora et animantia contingere
ausus est, nisi prius, permittente sibi Domino, et
dicente: Ecce universa quae habet, in manu tua sunt:
verumtamen in eum ne extendas manum tuam (Job.
I, 12). Et iterum: Ecce in manu tua est: verumtamen
animam illius serva (Job II, 6). Unde et ipse vir
sanctus et divina sapientia repletus, cum illi haec
 omnia accidissent, non ea deputavit diabolo, quia
exsecutor fuerat illius calamitatis, sed ad Deum et
ad justum judicium ejus omnia fideliter et humiliter
cum gratiarum actione retulit, dicens: Dominus
dedit, Dominus abstulit, sicut Domino placuit ita factum
est, sit nomen Domini benedictum (Job I, 12).
Similiter et in Evangelio, cum ejiceretur ab homine
quem obsederat legio daemoniorum, non habuerunt
potestatem introeundi, et perdendi gregem porcorum,
nisi ab illo permissi cui dolentes trementesque
 dicebant: Si ejicis nos, mitte nos in gregem porcorum.
Et ille dixit eis: Ite (Matth. VIII, 32). Inde est quod
etiam in psalmo, ubi narrantur plagae et calamitates
quibus Aegyptus pro sua impietate, Deo juste
ulciscente, et Moyse famulo suo mediante ac ministrante,
percussa est, manifeste Scriptura, etiamsi
ministerio angelorum malorum aliqua horum eis
inflicta sunt, omnia ad Deum referens dicit: Convertit
in sanguinem flumina eorum, et imbres eorum, ne
biberent. Misit in eos coenomyiam et comedit eos, ranam
et disperdidit eos. Et dedit aerugini fructus eorum,
et labores eorum locustae. Et cecidit in grandine
vineas eorum, et moros eorum in pruina. Et tradidit
grandini jumenta eorum, et possessionem eorum igni.
Misit in eos iram indignationis suae; indignationem,
 et iram, et tribulationem, immissiones per angelos
malos (Psal. LXXVII, 44-49). Et in alio psalmo,
cum impetum ignium et grandinum, tempestatum,
et procellarum replicaret, quibus tot naufragia et
eversiones et vastitates fiunt in mundo, similiter
omnia referens ad Deum, dixit: Ignis, grando,
nix, glacies, spiritus procellarum, quae faciunt verbum
ejus (Psal. CXLVIII, 8).