CAPUT IV. 
Quarto capitulo ponit definitiones quinque hoc ordine.
1. Tres haereses, unam Pelagianorum liberi arbitrii
sine gratiae commendatione. Alteram gratiae solius.
Tertiam  Gotteschalcanam praedestinationibus necessitates
etiam inferentem.
 2. Substantiam hominis esse tria. Id est, esse, velle,
scire. Et hanc peccando non amisisse.
3. Nullam naturam posse perire, nec liberam voluntatem
eum perdidisse, id est naturam suam.
4. Libertatem homini post peccatum remansisse:
vigorem et potestatem ejus perdidisse.
5. Ea semper naturam inchoare posse, et perficere
nonnisi per gratiam.
De tribus haeresibus quas dicit, primum, id est
Pelagianorum, qui liberum arbitrium sine Dei gratia
 homini ad salutem posse sufficere dixerunt, bene novit,
et condemnat Ecclesia, sequens vocem Domini
suam gratiam in omnibus commendantis, atque dicentis:
Qui manet in me, et ego in eo, hic fert fructum
multum, quia sine me nihil potestis facere (Joan.
XV, 5). In eo enim quod ait: Qui manet in me, et
ego in eo, hic fert fructum multum, declarat gratiae
beneficium, quam in illo manentes ex illo accipiunt,
ut fructificare possint Deo, sicut palmes accipit ex
radice vitis. Quod autem subjunxit: Quia sine me
nihil potestis facere, manifestissime ostendit, liberum
hominis arbitrium absque adjutorio ejusdem gratiae
suae ad boni operis fructum nihil posse. Secunda haeresis
quam dicit esse gratiae solius: quae sit vel fuerit
in Ecclesia, quae ita praedicaverit sola Dei gratia
 hominem salvari, ut liberum hominis negaret vel
destrueret arbitrium, nobis minime compertum est.
Nam antiquissimi, et impiissimi illi haeretici Marcion,
et Valentinus, et Manichaeus, qui vel duo vel
tria principia introduxerunt, et ideo duas naturas
vel angelorum vel hominum assuererunt, id est unam
bonam, et alteram malam; illam ita esse bonam, ut
aliud esse non possit; istam e contrario ita esse malam,
ut similiter aliud esse non possit; nihil omnino
de gratia Dei dixerunt, sed solam naturam naturaliter
vel bonam esse vel malam stultissime defendere
conati sunt. Cum Ecclesia catholica, legis et Evangelii
fideliter doctrinis instructa atque munita, unam
tantummodo agnoscat; et praedicet omnium creaturarum
coelestium et terrestrium visibilium et invisibilium
 esse principium, sanctam videlicet Trinitatem,
Patrem, et Filium et Spiritum sanctum, unum
Deum, ex quo omnia, per quem omnia, in quo omnia;
et nullam omnino naturam nisi ab eo, id est
optimo Conditore, esse; et ideo omnem naturam, in
quantum natura est, bonam esse, nec malum naturae
naturam, sed vitium naturae esse. Sed quia mutabilis
facta est ista natura in creatura angelica et humana,
et a bono in quo condita est, suo vitio potuit
labi ad malum; et a malo, in quo lapsa est, quantum
pertinet ad humanum genus quod Dei miseratione
salvatur, posse surgere et reformari ad bonum;
quantum vero pertinet ad partem angelorum malorum,
et perpetuo judicio damnatorum, sic lapsos
esse superbiendo a Deo, ut nullo jam mereantur remedio
 instaurari, non solum perdita in qua conditi
fuerant bona voluntate, sed terribili judicio Conditoris,
etiam ipsius bonae voluntatis possibilitate privati.
Cum ergo et illi (de quibus supra dictum) haeretici
naturam tantummodo vel defenderint, quasi
immutabiliter bonam, vel accusaverint quasi immutabiliter
malam; et ideo de gratia vel de libero
 arbitrio non appareat quomodo aliquid praedicare
potuerint; et e contrario Ecclesia Dei sic teneat,
sicut brevissime commemoravimus: quae est ista secunda
haeresis tam incognita, tam nova et inaudita,
quae, libero arbitrio denegato, solius gratiae sit praedicatrix?
Nisi quia (ut nobis videtur) disputator iste,
vel beatum Augustinum latenter quasi haereticum
accusat, eo quod manifeste juxta veritatem Scripturarum
sola Dei gratia ostendat et doceat hominem
posse salvari, nec ad ipsam salutem aeternam aliquid
humanum arbitrium posse, nisi per eamdem gratiam
fuerit reformatum, sanatum, illuminatum ac reprobatum;
aut certe eos qui, secundum ejus venerabilem
et catholicam doctrinam nunc de gratia Dei sentiunt
et docent: quasi minus illius dicta intelligentes,
 haereticos vocat: videlicet quasi ille non ita de libero
arbitrio senserit, nec isti recte ejus verba intelligant;
et ideo errent ex occasione verborum ejus, dum ea
aliter intelligunt quam ille qui scripsit. Hac de causa
nobis videtur quod callidissime omnino et versutissime
velut haeresim solius gratiae posuerit, nec tamen
auctorem, vel sectatores ejus ulla significatione
manifestaverit.
Quod si ita est, quid aliud quam Ecclesiam nostri
temporis, simul cum eis qui illum ad talia instigant,
viperea subtilitate accusat. Et ideo si sunt tales, qui
in partibus regni illius, ubi iste impugnator veritatis
non solum non arguitur, vel silentium ei imponitur,
sed etiam laudi et honori maximo habetur, qui ei in
talibus faveant, maxime viri ecclesiastici, quis digne
 possit dolere, et horrere istud contagii et pestilentiae
malum, quod ab illis partibus tam effrenate et infrunite,
tam impudenter et audacter contra caeteras
partes Ecclesiae Dei quietas inter se, et pacificas, et
tranquillas exsurgit? Ubi tale monstrum et prodigium
jamdudum a fidelium auribus arcendum sedet,
et disputat, et congerit tot mendacia erroris, tot
convicia contra fidem veritatis: et nulla pastorum
Ecclesiae vigilantia, vel corrigitur a talibus, vel expellitur.
Denique ut manifeste agnoscamus non eum
de antiquiori aliqua haeresi dixisse quod solius gratiae
fuerit praedicatrix, non posuit hanc haeresim ante Pelagianam,
sed postea, id est a temporibus sancti Augustini
usque nunc , nec potest inveniri toto hoc
tempore quod fuit inter illum et nos, aliquam talem
 haeresim in Ecclesia exstitisse, nisi quod vel ipsum,
ut jam diximus beatum Augustinum, vel nos qui
eum sectamur, istius erroris accusat.
Tertiam haeresim ponit praedestinationibus necessitates
et vim inferentem. Cujus, ut sibi videtur,
auctorem non tacet, vocans eam Gotteschalcanam a
quodam videlicet miserrimo et infelicissimo monacho
 jamdudum (illic nescimus quo ordine) damnato,
et annis jam plurimis carcerali ergastulo retruso,
nomine Gotteschalco, qui si aliquid tam grande
et periculosum contra fidem catholicam docere praesumpsit,
ut necessario synodali indicio tali ac tanta
damnatione plecteretur, profecto dignum fuerat, juxta
antiquum Ecclesiae morem, ut tantus error, propter
cautelae studium, ne eo plures inficerentur, caeteris
Ecclesiis in diversis regni partibus constitutis, etsi
non in initio, quando tantum malum est deprehensum,
vel in fine quando tanta est severitate damnatum;
saltem postea per litteras synodicas et ecclesiasticas,
ad omnium fratrum et coepiscoporum notitiam
perferretur. Quod si more, ut diximus, ecclesiastico
semper a Patribus observato factum fuisset,
 melius nunc sciremus, et paratiores essemus ad redarguenda
et convincenda quae iste eum docuisse
proponit, dicens eum praedestinationibus necessitates,
et vim inferentem.
Quod ergo de praedestinationibus velut pluraliter
dictis eum accusat, manifestum est, sicut jam in
multis superius demonstravimus, quod non ei tantum
displiceat hujus nominis, id est, praedestinationis
pluralis numerus, quantum ipsius praedestinationis
vere pluralis, id est duplex effectus: tam videlicet
(ut frequenter diximus, et ex Scripturis sanctis ostendimus)
in praeparatione electorum ad vitam, quam
in praeordinatione reproborum ad poenam. Quod ut
iste contra fidem Ecclesiae denegaret, tantum et
tam lacunosum laborem assumpsit, ut novis argumentationibus
 nobis persuadere conetur praedestinationem
esse substantiam Dei, imo ipsum Deum
esse praedestinationem, et ideo pluraliter de ea non
debere sentiri: videlicet ut in parte tantum electorum
sentienda sit praedestinatio; in parte autem reproborum
minime. Et ex hac occasione, ut justam
reproborum praedestinationem ad supplicium aeternum
evacuet, in tantam prorupit audaciam, ut apertissime
contra fidem, et veritatem Scripturarum asserere
conaretur quod, sicut peccatum non est a
Deo, ita et ejus supplicium, id est omnis miseria et
mors, quae peccantem hominem consecuta est, non
sit a Deo. Cum, manifeste a Deo juste damnante et
judicante, et miseria laborum et sudorum peccanti
homini inflicta sit, et ipsa laborum omnium extrema
 mors, dicente Domino ad eum de miseriis vitae laboriosae:
Maledicta terra in opere tuo: in laboribus comedes
ex ea: spinas et tribulos germinabit tibi, et comedes
herbas terrae: in sudore vultus tui vesceris pane
(Gen. III, 17-19). Ubi statim de extrema mortis poena
subjunxit: Donec revertaris in terram de qua sumptus
es: quia pulvis es, et in pulverem reverteris (Ibid., 19).
Sed et mulieri quae ante virum suum peccavit, ipsius
peccati poenam propriam, praeter illam, quae ei cum
viro communis est confestim irrogando ait: Multiplicabo
aerumnas tuas et conceptus tuos; in dolore parics
filios, etc. Negando itaque in parte reproborum
justam divini judicii praedestinationem, ad hoc devolatus
est, ut etiam omnes humanas miserias et
 ipsam mortem a Deo non esse, id est ad Dei judicium
non pertinere assereret: ubi si quaeratur ab eo unde
sit mors et miseria, si a Deo non est, quid aliud restat
nisi ut contra omnem veritatem respondeat aut a
nullo esse, aut a diabolo esse; cum a nullo ea esse
dicere insanissimum sit: diabolus autem causas peccandi
tantummodo suaserit, ultionem vero peccati
non ipse, sed justus judex intulerit.
Quod autem dicit praefatum Gotteschalcum praedestinationibus
necessitates et vim inferentem: si ita
hoc dicit quasi illa praedestinatio reproborum ad interitum
alicui eorum vim et necessitatem imponat
ad malum, id est ut inevitabiliter mali sint, et omnino
aliud esse non possint, hoc omnino alienum est
a fide catholica: quia omnipotens Deus (qui neminem
 vult esse malum) nimis absurdum et impium
est, ut dicatur quod aliquem cogat et compellat esse
malum, et (de quo scriptum est: Justus Dominus
justitias dilexit (Ps. X, 8) aliquem compellat esse
injustum. Sed hoc agitur in omnibus reprobis, de
peccatis eorum et supplicio extremo, quod actum
est in primo homine peccante judicio primo: ut, sicut
ille nulla Dei impulsione vel compulsione aut
praedestinatione compulsus est ad peccandum, sed
sua tantum sponte peccavit, judicium tamen et damnationem
ipsius peccati nolens invitusque suscepit,
quod fuit supplicium hominis primum: ita et omnis
reproborum multitudo, quae ex illa damnatione descendit,
non Dei praedestinatione compellitur ad peccandum,
cum Deus nulla peccata praedestinaverit;
 sed tamen ipsius divinae praedestinationis justo et
aeterno judicio compellitur ad luendum supplicium;
recipiens a Deo vim et necessitatem justae damnationis,
quae nullam habuit vim aut necessitatem perpetrandae
iniquitatis. Neque enim illi qui a sinistris
stabunt in judicio, et puniendi sunt igne aeterno,
volentes suscipient tale supplicium, sed utique nolentes
et inviti, et irremediabiliter dolentes ac trementes,
divinae majestatis nutu, et angelico ministerio
illuc praecipitabuntur, sicut Dominus aperte in
Evangelio dicit: Sic erit in consummatione saeculi:
exhibunt angeli, et separabunt malos de medio justorum,
et mittent eos in caminum ignis: illic erit fletus,
et stridor dentium (Matth. XIII, 40-42). Istis
namque messoribus, id est ministris angelis, quando
 venerit messio, id est saeculi consummatio, ab ipso
judice dicetur: Colligite zizania, et alligate ea in
fasciculos ad comburendum; triticum autem congregate
in horreum meum (Ibid., 30). Ecce qualem vim
et necessitatem divinae praedestinationis erga reprobos
Ecclesia Dei juxta evangelicam veritatem credit,
id est vim et necessitatem judicii; non vim, et necessitatem
peccati. Qui autem vim, et necessitatem
peccandi Deum intulisse homini vel inferre
dicit, manifeste horribiliter in Deum blasphemat,
quem ad peccata compellendo, utique auctorem
peccati esse confirmat. Hoc igitur modo nos,
secundum veritatem Dei, de reproborum praedestinatione
sentimus: fideliter eum confitentes non peccati
 eorum, sed justi supplicii auctorem. Et ideo quod
iste delirat, quasi hujus praedestinationis praedicatio,
necessitatis ad peccandum sit irrogatio, quam sit
calumniosum et vanum putamus, quod ex his quae
dicta sunt omnibus clareat.
Post haec iste subjungit: Substantiam hominis esse
tria, id est esse, velle, scire; et hanc peccando non
amisisse. Nos autem substantiam hominis non aliud
esse dicimus, nisi quam Scriptura divina in principio
conditionis humanae demonstrat dicens: Formavit
igitur Dominus Deus hominem de limo terrae, et
inspiravit in faciem ejus spiraculum vitae, et factus
est homo in animam viventem (Gen. II, 7). Haec est
enim substantia hominis, qua subsistit et vivit, sicut
docti indoctique noverunt, anima scilicet, et corpus
 sibi vitaliter connexum; sed corpus de limo terrae,
anima ex inspiratione Dei. His constat, et ita factus
est homo in animam viventem. Cum ergo ita doceat
divina auctoritas, et ita teneat catholica veritas, quid
sibi vult ista superfluitas, substantiam hominis esse
tria, id est esse, velle, scire? cum manifestum sit
substantiam hominis non tria esse, sed duo quaedam,
id est (ut jam diximus) animam et corpus. Sed iste,
praetermisso corpore, quod naturaliter ad substantiam
hominis pertinet, substantiam hominis esse dicit,
esse, velle, scire; quae utique in sola anima consistunt:
quasi substantia hominis non sit, nisi
anima sola. Videtur tamen ex disputationibus sancti
Augustini in libris de Trinitate occasionem dicendi
ista sumpsisse: sed absit ut tantus doctor tam
 absurde unquam dixerit et imperite, ut cum substantia
hominis sit anima et corpus, ille definierit
substantiam esse hominis, esse, velle, scire. Non
ergo ait (sicut manifeste intelligere poterit qui dicta
ejus in eisdem libris diligentissime legerit et perpenderit)
substantiam esse hominis haec tria, id est
esse, scire, velle: sed in substantia esse hominis
non exterioris, sed interioris, id est in mente rationali,
ubi creatus est homo ad imaginem et similitudinem
Dei (Gen. I, 26). Docens ea esse in ipsa mente
rationali et intellectuali, naturaliter et substantialiter
a Deo insita. Unde et rectissime in eisdem disputationibus
dicit haec tria unius cum ipsa et in ipsa
mente esse substantiae. Quia videlicet ipsa mens sicut
substantialiter habet esse, ita substantialiter habet
 velle: id est substantialiter et naturaliter habet
scire posse et velle posse.
Magnum est utique bonum istud naturae ab optimo
Conditore bene et mirabiliter conditae. Sed si hoc
solum habeat mens hominis ut possit esse, possit
scire, possit velle, et non habeat ex dono ejusdem
Conditoris sui ut possit bene et beate esse, possit pie
et recte de auctore suo scire, possit, amando illum,
cum illo esse velle, quid ei proderit habere esse,
scire, velle, cum totum hoc malo suo habeat, si illud
donum Creatoris sui non habeat? habebit enim esse
infeliciter, scire fallaciter, velle perniciose et nequiter:
sicut etiam angelica natura, in diabolo et angelis
ejus damnata, utique habet haec tria in substantia
 sua spirituali, id est esse, scire, velle: sed
tamen esse in poenale est: scire autem et velle totum
ad errorem, totum ad malum conversum est.
Quid est ergo quod iste gloriatur naturam humanam
peccando ista non amisisse, id est ut possit esse,
scire, velle, cum omnium horum bonum et felicitatem
omnino amiserit, esse incipiens, misera ex
beata, scire amittens divina, et velle perdens coelestia:
nisi quantum ea postea adjuvit et erexit gratia
Conditoris, ut amissa bona recognosceret, recognita
doleret, dolendo et poenitendo divinum auxilium
imploraret: atque ita quod amiserat suo vitio,
divina bonitate reciperet. Propterea igitur ineffabilis
misericordia Conditoris non abstulit ei etiam post
peccatum haec naturalia bona sua, id est esse, scire,
 velle, ut haberet cui misereri potuisset: si enim
post peccatum noluisset eum esse, simul utique cum
ipso et in ipso periret, et scire, et velle: voluit itaque
eum esse, ut haberet cui misereretur; voluit
eum scire, ut haberet quem sua cognitione illumiminaret;
voluit eum velle, ut haberet quem suo
amore beatificaret. Ita et diabolus qui creaturam Dei
disperdere voluit, remansit victus, et Creatoris bonitas,
et misericordia permansit invicta. Sed iste
cur hoc proposuerit, ex sequentibus ejus propositionibus
manifestius apparebit.
Subjunxit enim statim post istas duas propositiones
sibi cohaerentes et ait: Nullam naturam posse perire,
nec liberam voluntatem eum perdidisse, id est
naturam suam. In quibus verbis, quod definivit nullam
 naturam posse perire; quod utique generaliter
de omnium rerum natura dixit, unde didicit, aut
unde verum esse ostendit? cum manifeste omnis
rerum natura sicut voluntate Creatoris potuit ex
nihilo subsistere, ut esset quae ante non erat; ita
etiam, si ipse velit, possit perire, et redire in nihilum,
ut non sit. Hoc namque et Scriptura ostendit
dicens de magnitudine et potentia Creatoris: Excelsior
coelo est, et quid facies? profundior inferno, et
unde cognosces? Longior terra mensura ejus et latior
mari. Si subverterit omnia, vel in unum coarctaverit,
quis resistet ei? aut quis dicere ei potest: Quare ita
facis? (Job XI, 8-10.) Certe ipse omnipotens
Conditor cum propter nimiam malitiam et impietatem
hominum pararet delere mundum diluvio, attestante
 Scriptura, sic ait: Delebo, inquit, hominem
quem creavi a facie terrae, ab homine usque ad animantia,
a reptili usque ad volucres coeli (Gen. VI, 7).
Et iterum: Repleta est terra iniquitate a facie eorum,
et ego disperdam eos cum terra (Ibid., 13). Sicut
ergo illo magno et horrendo diluvio magna ex parte
natura mundi deleta est, et in deterius commutata,
sicut dictum fuerat: Et ego disperdam eos cum terra:
et omnis pene natura animalium, quae in mundo
erant, id est tam hominum quam pecorum, aquis
deleta est: etiam animae impiorum, qui tam horrendo
supplicio interire meruerunt, reservatae sunt
et transierunt ad majus, id est infernale supplicium;
salvatis his solis qui tam exiguo numero in arca Dei
 misericordia liberati sunt: nonne (si ita vellet) delere
omnem naturam mundi, et mundalium sive coelestium
rerum facillime hoc posset admiranda potentia
Creatoris, sicut manifeste in libris Machabaeorum.
Quidam sancti viri contra adversarios suos
dimicaturi dixisse leguntur: Nos autem in omnipotenti
Deo qui potest et istos contrarios venientes, et
universum mundum uno nutu delere, confidimus (II
Mach. VIII, 18). Requirendum autem ab isto est in
illa ultima mundi conflagratione, de qua beatus Petrus
apostolus dicit: In qua coeli magno impetu
transient: elementa vero calore solventur (II Petr. III,
10), quid sentient tunc futurum de quatuor mundi
elementorum natura? Si enim sic permanebunt ut
nunc sunt, quomodo est vera apostolica ista sententia?
 sin autem maxima ex parte immutabuntur, vel
peribunt, quomodo est vera ista definitio, quod nulla
possit perire natura? Certe quatuor vicissitudinum
tempora quibus annus ducitur ac reducitur, id est
veris, et aestatis, autumni, et hiemis, habent propriae
et distinctae qualitatem naturae suae: sed cum
fuerit coelum novum, et terra nova, et cessaverit
cursus iste solis et lunae ac siderum, quo nunc ad refectionem
et quietem mortalium dies noctesque sibi
continuatim succedunt, et idcirco etiam illae quatuor
vicissitudines temporum, quae solis cursu peraguntur,
sicut nunc sunt esse non poterunt, quomodo
non peribit eorum natura?
Sed et hoc interrogandus est, quid credat tunc
futurum innovato coelo et terra per ignem, et in
 aliam qualitatem, quae immortalibus sanctorum corporibus
congruat, mirabiliter translatis. Quid, inquam,
tunc futurum credat de universa natura volucrum,
quadrupedum, reptilium, natatilium? Si
enim illa tam immensa conflagratione penitus consummanda
credenda sunt, quia nihil jam mortale
ille mundus innovatus recipiet, quomodo verum erit
nullam posse perire naturam? Maxime cum et de
ipso tantae immensitatis mari in illa tam mirabili
rerum commutatione scriptum sit: Et mare jam
non est; si ergo dixisset iste humanam naturam non
posse perire, utcunque audiendus esset, non quia
Deus non possit eam dissolvere, si velit: sed quia
promissio Domini nostri irrita esse non potest, quia
ipse promisit dicens: Vestri autem et capilli capitis
 omnes numerati sunt (Matth. X, 30). Et alio loco:
Et capillus de capite vestro non peribit (Luc.
XXI, 18). Cum autem generaliter dicat, nullam
naturam posse perire, attendat quid etiam in
natura rationali, id est diaboli, et angelorum ejus
actum sit divino et terribili judicio, qui non
solum velle bonum, sed etiam posse velle ipsum
bonum perdiderunt. Postquam autem dixit nullam
naturam perire posse, statim qui haec omnia dixerit
ostendens subjungit: Nec liberam voluntatem hominem
perdidisse, id est naturam suam. Videlicet quasi
illa falsa et fallaci argumentatione sua, qua ait nullam
naturam posse perire, hoc nobis probaverit quod
homo peccando liberam voluntatem non amiserit;
 eo quod, secundum istum libera voluntas ejus, ipsa
sit natura ejus. Nos autem, juxta fidei catholicae
veritatem dicimus quod natura illius primi hominis
a bono Creatore ex toto bona, et bona voluntate
praedita, condita sit. Hoc est enim quia creavit Deus
hominem rectum (Eccle. VII, 30), sicut Scriptura dicit,
ita tamen ut non tantum naturali bono esset in eo
voluntas bona et libera, sed ut vere in eo quod conditus
fuerat stare posset, divinae gratiae indigeret, et
adjuvaretur. Unde illa vox ex persona ejus intelligitur
in psalmo dicentis: Ego autem dixi in abundantia
mea: Non movebor in aeternum (Psal. XXIX, 7, 8).
Ubi statim de casu suo subjungit, et dolens dicit ad
Deum: Avertisti faciem tuam a me, et factus sum conturbatus.
Quod enim in abundantia erat, et bonae
 voluntatis, et beatae libertatis ante peccatum, ex Deo
illi erat; cui et dicit: Domine, in voluntate tua praestitisti
decori meo virtutem. Quod autem, avertente Deo
faciem suam ab illo, nec eum vultu suo illuminando,
factus est conturbatus, meritum ac poena peccati fuit.
Iste autem qui, absque illo divinae gratiae adjumento,
in tantum in eo solum naturae bonum praedicat, ut
liberam voluntatem, nec peccando illum amisisse
contendat, ita ut etiam ipsam liberam voluntatem
naturam ejus esse dicat, manifeste Pelagiano errore
involvitur; asserens hominem sola natura, et ante
peccatum liberam voluntatem habuisse, et post peccatum
eamdem liberam voluntatem eum non amisisse,
et ipsam liberam voluntatem naturam ejus esse:
cum profecto non fuerit libera, nisi quandiu Deum pie
 subdita permansit bona; ubi autem, Deum contemnendo,
et mandatum ejus superbe transgrediendo,
peccavit, statim facta sit sub jugo peccati. Quia, sicut
ipse Dominus dicit: Omnis qui facit peccatum, servus
est peccati (Joan. VIII, 34, 36). Et ita quae ante
erat libera ad bonum, post illam miserabilem ruinam,
per seipsam non potuit esse libera, nisi ad malum.
De quo profundissimo damnationis mala nullatenus
valet assurgere ad libertatem bonae voluntatis,
nisi illo liberante qui ait: Si vos filius liberaverit,
tunc vere liberi eritis.
Iste autem, qui propterea eum putat non amisisse
peccando liberam voluntatem, quia cum ipsa bona
et libera voluntate est conditus; et ideo naturaliter
ei inerat ipse bonae voluntatis affectus, scire debet,
 quod ideo condidit omnipotens Deus omnem rationalem
creaturam, et hominum scilicet et angelorum,
bona et recta voluntate praeditam, ut quandiu servaret
suum ordinem pie Deo subdita, et gratia ejus
adjuta, permaneret in ea dignitas sua, id est et naturae
bonum, et ipsius gratiae donum. Si autem contra
Creatorem superbiendo, et de se potius praesumendo,
desereret ordinem subjectionis et obedientiae
suae, continuo, ipsius Conditoris justo judicio, et
dono gratiae privaretur, et natura in deterius converteretur.
Unde in psalmo scriptum est: Homo cum
in honore esset, non intellexit; comparatus est jumentis
insipientibus et similis factus est illis (Psal. LXXXIV,
13, 21). Erat namque ante peccatum in honore
 naturae bonae a Deo conditae; erat in honore gratiae
sibi a Deo collatae. Sed hunc honorem divinae bonitatis
et gratiae, unde haberet non intellexit, cum,
deserto Creatore de se praesumpsit, et, suggestione
serpentis, Deo similis tanquam sub nullo Domino
esse concupivit. Unde et ipse merito a Creatore desertus,
totus in deterius commutatus est, et anima
videlicet et corpore: anima, quia amissa libertate
justitiae, amissa libertate bonae voluntatis, et peccato
dominante depressus, ea quae sursum sunt, quaerere
cessavit, et infima, velut bruto, et pecudeo sensu,
appetivit; corpore vero, quia mortis conditione
damnatus ut in terram et pulverem, unde sumptus
est, more jumentorum dissolveretur, justi judicii
sententiam excepit. Ecce ad quantum malum devoluta
 est humana natura, peccati merito tota in deterius
commutata, libertate ad bonum amissa, et ad
solum malum appetendum libera, nisi ejus gratia
sanetur et redintegretur, qui venit quaerere, et salvare
quod perierat (Luc. XIX, 10).
Angelica autem natura quantum in diabolo et angelis
ejus depravata, et horribiliter in deterius commutata
sit, amisso libero arbitrio ad bonum, ut non
solum ad illud ullatenus assurgere, sed nec velle jam
possint, et ad solum malum nunquam mutanda malitia
conversi, quis digne possit expavescere, quanto
minus verbis explicare? Nam et corporis natura
ipsa est, et sana, et aegrota: sed quae valet ac viget
bono sanitatis, ejus amissione in deterius versa gravatur
et affligitur morbo aegritudinis. Sed iste, qui
 liberam voluntatem, et liberum arbitrium ad bonum,
non credit esse bonum humanae mentis, sed ipsam
mentem, neque esse in mente, sed ipsam mentem,
videtur occasionem sumere, sicut jam et supra diximus,
ex quibusdam verbis sancti Augustini in libris
de Trinitate (lib. X, c. 11 et 12), cum ille veraciter
omnino dicat, et mentem, et scientiam mentis,
qua seipsam novit, et voluntatem mentis qua seipsam
vult et diligit, unam esse naturaliter substantiam,
quae et est existendo, et seipsam agnoscit sciendo,
et seipsam vult diligendo. Vere enim hoc totum,
id est et mens, et scientia, et amor sui substantialiter
unum sunt. Quae tamen duo, id est scientiam,
et voluntatem mentis, qua seipsam novit et
diligit, non dicit ille esse mentem hominis, sed in
 mente hominis; et ideo hujus disputationis manifestus
est error.
Quod cum de libero arbitrio disputatur, quo, libera
hominis voluntate, vel bonum vel malum appetitur,
non de illa voluntate agitur qua mens diligit seipsam,
 sed de illa voluntate, qua vel summum bonum diligit,
cum recta est, id est Deum, vel infimum bonum,
cum prava est, id est mundum. Haec enim voluntas,
cum una sit natura cum ea voluntate qua mens diligit
seipsam, multum tamen distat affectione: quantum
distat inter dilectionem sui, et dilectionem Dei,
inter dilectionem sui, et dilectionem mundi. Illa
enim voluntate seipsam amat: ista voluntate vel
Deum diligit super se, vel mundum infra se. Quae
tamen voluntas, ut diximus, natura una est, sed
affectione efficitur diversa. Et singularis est in dilectione
sui, et multiplex in dilectione rerum bonarum
vel malarum quibus trahitur sive distrahitur. Et ideo
cum illa voluntas naturae, de qua beatus Augustinus
disputat, id est qua mens diligit seipsam, nihil pertineat
 ad liberum arbitrium et liberam voluntatem
quo vel bona appetuntur, vel mala, sed tantummodo
mentis sit, et ad ipsam referatur; minus callide, vel
nimis stulte iste adjungit ei libertatem, et vocat eam
liberum arbitrium, vel liberam voluntatem. Quod
beatus Augustinus nullatenus dicit, et absit ut diceret.
Quis enim nesciat hanc mentis voluntatem, qua
seipsam vult et diligit, omnibus hominibus naturaliter
esse communem, et semper liberi arbitrii ad
seipsam amandum? Quae enim mens in hominibus
est, nisi amentium et dementium, cujus voluntas
non naturaliter velit, et mentem cui inest, et seipsam,
esse, vivere, incolumem permanere? Ad hoc omnium
mentium voluntas est libera. Quid enim liberius tali
voluntate, quae mentem, cui inest, diligit esse, diligit
 vivere, diligit non perire? vel quid magis superfluum
et supervacuum, ut talis voluntas appelletur libera,
quae nunquam potest esse aliud, ad diligendam se, vel
ad mentem cujus est: aut ut eadem talis voluntas appelletur
liberum arbitrium, cum arbitrium esse non
possit, nisi in diversis rebus, quae discernendae, vel
dijudicandae, vel eligendae, sive reprobandae sunt?
Voluntas vero mentis nihil inter seipsam diversitatis
inveniat, sed et seipsam semper aequaliter diligat, et
naturali pace atque unitate semper sibi cohaereat.
Desinat itaque dicere, cum de libero arbitrio hominis
agitur, quo vel bona ad salutem, vel mala ad
perniciem suam diligit, talem voluntatem mentis esse
naturam. Quia licet et ipsa sit mentis voluntas, quae
et seipsam, et haec diligit, tamen alia affectione diligit
 seipsam, quae ita naturalis est ut nunquam mutetur;
alia affectione diligit ista, quae omnino variatur
et mutatur, dum vel ad bona vel ad mala diligenda
convertitur ; nam si talis voluntas mentis, qua
non seipsam mens, sed alia vel bona vel mala diligit
 quibus aut beatificetur, aut misera afliciatur, natura
esset hominis, sicut iste dicit, aut bona esset tantummodo,
aut mala, et ex alio in aliud mutari non
posset. Haec igitur voluntas, id est talis affectio humanae
voluntatis juxta veritatem Scripturarum Dei,
a bono Creatore bona et recta est insita homini, cum
crearetur, haec (in illo cooperante Dei gratia) bona
et recta permansit, quandiu Creatori pie obedivit.
Sed quia et ipsa humana natura ab incommutabili
Creatore mutabilis condita est, et talis affectio mentis
humanae similiter mutabilis est, stetit in bono (adjuvante
Dei gratia) et cecidit ad malum occulto Dei
judicio, eadem gratia deserta. Et (sicut saepissime
dictum est) quae erat libera ad bonum, amissa illa
felici libertate, coepit esse sub peccati misera servitute.
 4. Adjungit ille quasi definiendo: Libertatem homini
post peccatum remansisse, vigorem et potestatem
ejus perdidisse. In quibus verbis non est diutius morandum:
quia, sicut supra jam saepius diximus, qui
ante peccatum erat liberae voluntatis, et naturae
bonae, et dono gratiae ad summum et aeternum bonum,
ad quod conditus fuerat amandum, et desiderandum,
quaerendum, inveniendum et contemplandum,
peccando  cecidit a tanto bono, et
factus est servus peccati, sicut Dominus ipse testatur
dicens: Omnis qui facit peccatum servus est peccati
(Joan. VIII, 34); et beatus Petrus apostolus dicit:
A quo enim quis superatur, ejus et servus est (II
Pert. II, 19): ita, amisso dono gratiae, vitiato et corrupto
 et depravato bono naturae, sic miserabiliter a
tanta felicitate lapsus est, ut ad illud bonum amandum,
et perfruendum, cui inhaerere debuerat, nullum
possit habere recursum, nisi per misericordissimi
reconciliatoris et mediatoris auxilium, et sanguinis
ejus pretium, a quo redimimur de tanta captivitate,
ut recipere possimus pristinam libertatem, et de
inimicis efficiamur amici. De quo mediatore Scriptum
est: Unus enim Deus et mediator Dei et hominum
homo Christus Jesus, qui dedit seipsum redemptionem
pro omnibus (I Tim. II, 5); et iterum: Cum
inimici essemus, reconciliati sumus Deo per mortem
filii ejus (Rom. V, 10). Quicunque ergo dicit, post illam
transgressionis infelicissimam ruinam, qua,
amissa pristina libertate, factus est servus peccati,
 factus est servus ejus a quo et superatus est, factus
inimicus Dei, et indiget uno mediatore et reconciliatore,
per quem accipiat redemptionem a servitute,
et reconciliationem ad Deum. Post hanc, inquam,
tam magnam et miserabilem ruinam, quicunque
dicit eum habuisse vel habere libertatem ad verum
bonum appetendum, amandum et promerendum,
nisi per gratiam veri mediatoris redimatur, justificetur,
reconcilietur et reformetur, omnino contra
fidem Ecclesiae sentit, contra veritatem Evangelicam
et apostolicam docet, et omnino (quantum in
se est) evacuator est crucis Christi, evacuator est
mortis Christi. Quia si aliter homo post illud peccatum
veram mentis libertatem habere aut recuperare
 potuit, nisi per redemptionem crucis et mortis Christi,
sicut Apostolus ait ad quosdam, qui se aliter putabant
posse justificari: Ergo Christus gratis mortuus
est (Gal. II, 21), et haec est sapientia verbi, in
qua evacuatur crux Christi (I Cor. I, 17). Vere enim
si post aliud peccatum veram libertatem homo habere
potuit, non indiguit redemptione, non indiguit
redemptore, et superfluus est adventus Christi, superflua
est mors Christi.
Quod autem dicit iste peccantem hominem non amisisse
libertatem sed ipsius libertatis vigorem et potestatem,
non recte dicit, quia non recte sentit. Non
enim bonum libertatis ex parte tenuit et ex parte
amisit; sed, sicut vigorem, et potestatem libertatis,
ita ipsam perdidit libertatem, ut jam per se ad
 verum bonum, unde cecidit, liber esse non possit.
Remansit autem liber ad malum; quia, sicut
libera voluntate deseruit bonum, ita libera voluntate
adhaesit malo. Habet itaque homo post illam
damnationem liberum arbitrium, quo propria voluntate
inclinari potest et inclinatur ad malum, habet
liberum arbitrium, quo possit assurgere ab bonum;
ut autem assurgat ad bonum non esse propriae virtutis,
sed gratiae Dei miserentis. Habet liberum arbitrium
ut possit bene velle, ut possit bene vivere, ut
possit Deo adhaerere; sed ut bene velit, ut bene vivat,
ut Deo adhereat, non est suae virtutis, sed gratiae
Dei miserentis. Nam et qui graviter aegrotat, potest
dici posse recipere sanitatem, sed ut recipiat sanitatem,
habet necessarium medicamentum. Et qui mortuus
 est, posset dici posse resurgere, posse vivere,
non tamen sua virtute, sed Dei. Ita et liberum arbitrium
hominis semel sauciatum, semel mortuum,
potest sanari, non tamen sua virtute, sed gratia miserantis
Dei. Et ideo recte omnes admonentur,
recte omnibus verbum Dei praedicatur, quia habent
posse credere, habent posse converti ad Deum, ut
verbo extrinsecus admonente, et intus Deo suscitante,
qui audiunt reviviscant. Ut recte de hujusmodi
homine dicatur: Quia mortuus fuerat, et revixit;
perierat, et inventus est. De nac possibilitate humanae
naturae, quae tamen nihil valet absque divinae
gratiae largitate, ita beatus Augustinus docet dicens
(de Praedest. sanct., cap. 5): Posse habere
fidem, sicut posse habere charitatem naturae est
 hominum: habere autem fidem, sicut habere charitatem,
gratia est fidelium. Sed cum voluntas credendi
aliis praeparatur, aliis non praeparatur a Domino,
discernendum est quid veniat de misericordia
ejus, quid de judicio. Universae enim viae Domini
misericordia et veritas (Ps. XXIV. 10). Investigabiles
autem sunt viae ipsius (Rom. II, 33). Investigabiles
igitur sunt, et misericordia qua gratis liberat, et
veritas qua juste judicat.
5. Iste postquam inaniter et fallaciter dixit post
peccatum homini libertatem remansisse, subjecit
aliam conclusionem, et ait: Semper naturam inchoare
posse et perficere nonnisi per gratiam. Quod si ita dicit,
quasi natura hominis per liberum arbitrium
 suum semper possit bonum inchoare, sed non nisi
per gratiam Dei perficere ut inchoatio totius boni
semper homini deputetur, Deo autem tantummodo
ejus perfectio: ut primam partem boni agendi sibi
vindicet homo, secundam Deus: talis sensus omnino
Pelagianus est, et contrarius Evangelicae et Apostolicae
veritati. Quia et ipse Dominus ut initium boni
nostri ostendat non esse ex nobis, sed ex illo, ait:
Non vos me elegistis, sed ego elegi vos (Joan. XV, 16).
Et Apostolus dicit fidelibus: Quia qui coepit in vobis
opus bonum, perficiet usque in diem Christi Jesu
(Phil. I, 6); et iterum: Vobis donatum est pro Christo
non solum ut in eum credatis, verum etiam ut pro
illo patiamini (Ib., 29). Et beatus Joannes Apostolus
dicit: Non quasi nos dilexerimus Deum, sed quoniam
 ipse prior dilexit nos: et misit Filium suum
propitiationem pro peccatis nostris (I Joan. IV, 10).
Et iterum, beatus Paulus apostolus ait: Per patientiam
curramus ad propositum nobis certamen; aspicientes
in auctorem et consummatorem fidei nostrae
Jesum (Heb. XII, 1, 2). Si ergo vere catholici esse
cupimus, totum fideliter divinae gratiae deputare debemus,
et initium videlicet boni operis nostri et finem.
Quia, sicut praemissis Scripturae sanctae testimoniis
clarissime demonstratur, Dominus eligit
sanctos suos, non illi eum. Deus in suis fidelibus et
incipit opus bonum et perficit: ab ipso donatur fidelibus
qui pro eo patiuntur, et initium fidei, et finis
martyrii. Ipse prior dilexit sanctos suos, ut et illi
eum possent diligere. Et fides nostra Dominum Jesum
 habet auctorem, eam in nobis inchoando; et
ipsum habet consummatorem perficiendo. Haec ergo
fideliter teneamus, ut in vera fide fundati, ab errore
haeretico tuti simus. Aut si istius verba alium sensum
rectum et recipiendum habent, ostendat ipse
qui scripsit.