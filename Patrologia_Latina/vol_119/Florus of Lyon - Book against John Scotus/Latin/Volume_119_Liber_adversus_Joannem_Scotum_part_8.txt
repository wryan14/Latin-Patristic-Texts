CAPUT V. 
Quinto capitulo hujusmodi propositiones ponit.
1. Per praescientiam et praedestinationem Dei neminem
compelli.
2. Praescire ea etiam quae non esset facturus, praedestinare
tantum quae esset facturus.
3. Sicut in ea praescientia et praedestinatione Dei
causam non esse peccati, ita nec poenae ejus, nec
 mortis.
4. Deum sicut neminem compellat peccare, ita nec
bene vivere.
5. Si qua causa praecedat voluntatem, id est naturam
ad bona vel mala cogitanda, vel facienda, non
esse naturam.
Ex his quinque propositionibus, jam tres superius,
prout potuimus, satis tractatae sunt, et ex superfluo
repetendae non sunt: id est prima et secunda et
quarta. Restant ergo duae, quas nunc primum
posuit.
In tertia itaque sic dicit: Sicut in praescientia
et praedestinatione Dei causam non esse peccati, ita
nec poenae ejus, nec mortis. Quibus verbis nos respondemus:
 quia, si praescientia et praedestinatio Dei
non est alicui causa peccati, sicut omnino verum
est, ergo eadem divina praescientia et praedestinatio
non est injusta, nec in aliquo vituperanda, qua impios
in sua impietate perseverantes praescivit et
praedestinavit aeternis suppliciis condemnandos. Quia
sua praescientia et praedestinatione omnipotens Deus
non eis existit causa peccati, sed justus ultor peccati,
nec eos impellit ad peccandum, sed juste tradit
ad luendum supplicium. Praescit ergo sicut vero
et verus Deus hominum futura peccata; unde et
Scriptura dicit: Deus aeterne, qui occultorum es cognitor,
qui nosti omnia antequam fiant (Dan. XIII, 42).
Non ut ad peccandum sua praescientia aliquem compellat,
sed ut ipsos peccantes sua aeterna providentia
 juste ordinet vel condemnet. Praedestinatione etiam
sua, qua impios punire decrevit, sicut jam dictum
est, non ut essent impii effecit, sed ut in ipsa impietate
sua perseverantes, non essent impuniti, juste
constituit. Quod vero iste adjungit atque definit quia,
sicut Deus sua praescientia et praedestinatione non
est alicui causa peccati, ita nec causa sit poenae et
mortis quae peccato debetur, fideliter discernendum
est: quia videlicet homo peccando ipse sibi exstitit,
et existit causa poenae suae, et causa mortis suae; et
tamen quia omnipotens Deus judex est justus, licet
non sit in ejus praescientia et praedestinatione, sed
in hominum meritis causa poenarum et mortis, tamen
est in eadem praescientia et praedestinatione
aeterna justitia, qua in sua impietate permanentibus
 et poena inferatur et mors. Et ideo tali argumentatione,
sicut iste vult, non destruitur praedestinatio
Dei, qua impiis irrogat aeterna supplicia; quia, etsi
non est in ejus praedestinatione ulla causa poenarum,
est tamen ibi justitia, et judicium juste inferendarum
poenarum.
Quinta propositio talis est: Si qua causa praecedat
voluntatem, id est naturam, ad bona vel mala cogitanda,
vel facienda, non esse naturam: ubi manifeste
contra veritatem loquitur. Si enim nulla causa praecedit
voluntatem hominis ad bona cogitanda, vel
facienda, unde est in homine bona voluntas, id est
pia affectio, ut possit aliquid boni cogitare vel facere?
Neque enim a semetipso habet homo voluntatem
bonam, de qua dicitur: Pax in terra hominibus
 bonae voluntatis (Luc. II, 14). Neque a semetipso habet
efficientiam boni operis de qua dicitur: Gloria
autem et honor et pax omni operanti bonum (Rom. II,
10); sed ab illo haec habet, de quo Apostolus fidelibus
dicit: Deus est enim qui operatur in vobis et velle
et perficere, pro bona voluntate (Phil. II, 13). Ipse
praevenit voluntatem hominis misericordia sua, sicut
Psalmista dicit: Deus meus, misericordia ejus praeveniet
me (Psal. LVIII, 11). Ipse inspirat homini gratiam
recte cogitandi, sicut Apostolus dicit: Non
quod sufficientes simus cogitare aliquid a nobis quasi
ex nobis, sed sufficientia nostra ex Deo est (II Cor.
III, 5). Ipse ergo nobis est causa bonae voluntatis:
ipse nobis est causa bene desiderandi et perficiendi:
 ipse nobis causa misericordiae et gratiae, qua non
solum bene velle, non solum bene agere, et perficere,
sed etiam bene cogitare possimus. Et non solum
in praesenti haec agit in electis suis; sed etiam,
ante mundi constitutionem, praedestinavit illos gratia
sua ut essent sancti et immaculati coram ipso; sicut
Apostolus testatur, dicens: Sicut elegit nos in ipso
ante mundi constitutionem, ut essemus sancti et immaculati
in conspectu ejus in charitate (Eph. III, 4).
Cum ergo tanta et talis causa, quae est utique causa
omnium bonorum, sive in condendis, sive in munerandis
creaturis suis, sit nobis optima et aeterna
causa bonae voluntatis, praecedens nos gratia sua ut
bene velle et bene agere possimus, quomodo iste
dicit nullam causam praecedere bonam voluntatem
 et bona opera nostra? aut, si praecedat haec aliqua
causa per quam fiant, ipsam causam non esse naturam,
cum omnipotens Deus, qui bonae voluntatis
nobis est causa, ipse sit prae omnibus summa et
optima natura. Qui ergo non credit hanc summam
et efficacissimam causam, eamdemque summam et
optimam naturam praecedere voluntatem nostram,
ut recte velle et recte operari possimus, manifeste
resistit veritati, et Pelagiani erroris esse convincitur.
Si enim haec felix causa non praecederet hominum
voluntates, nulla esset praedestinatio bonorum,
nulla redemptio miserorum, nulla remuneratio operum
piorum.
Ad mala autem cogitanda vel facienda, absit ut
haec summa et optima causa voluntatem nostram
 praecedat! Praecedit tamen eam causa non efficiens,
sed deficiens, id est summi boni desertio, et inferioris
appetitio, cum ab amore Dei anima deficit,
et ea quae sunt inferius concupiscit. Ad haec ergo
delapsa humanae naturae voluntas efficitur mala,
nullam aliam habens causam, quia mala sit, nisi,
ut dictum est, defectum a summo bono. Talis namque
defectus voluntatis, et angelos fecit malos deserentes
Deum, et hominem similiter malum inobedientem
Deo. Talis autem defectus manifeste non
est aliqua natura; est tamen ipsius vel humanae vel
angelicae naturae deserens Creatorem, et defluens ad
seipsam, vel etiam ad infimam creaturam. Et haec
est origo totius malae voluntatis, totius pravae cupiditatis
et operis. Sed, quamvis non sit Deus causa
 malis voluntatibus nostris, nec ulla natura subsistens,
sed creaturae rationalis affectus ab amore
conditoris deficiens, non tamen non idcirco non est
judex, et vindex ipsarum cogitationum nostrarum, et
justae vindictae, ac judicii sui praedestinator aeternus;
quod iste tantis ambagibus et argumentationibus
evacuare contendit. Quod vero assidue amat dicere
ipsam voluntatem esse naturam, jam et supra admonuimus
quod ex verbis sancti Augustini hujus erroris
sumpserit occasionem; dum quod ille tractat
de voluntate mentis humanae, qua diligit semetipsam,
quae semper utique est bona diligendo naturam suam,
nec aliud vel aliter esse potest, iste contentiose
omnino transfert ad eam voluntatem de qua agitur,
 cum de libero arbitrio tractatur. Quia, sicut diximus,
una eademque voluntas mentis alia est cum naturaliter
diligit seipsam, alia cum vel gratia adjuta diligit
Deum, vel proprio vitio corrupta diligit mundum.
Alia est autem et alia non naturae, sed affectionis diversitate.
Et ideo potest esse et bona et mala, secundum
ea quae diligit vel bene vel male.