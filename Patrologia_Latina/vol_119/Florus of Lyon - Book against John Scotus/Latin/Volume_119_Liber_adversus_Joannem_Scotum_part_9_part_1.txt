CAPUT VI. 
Sexto capitulo definit:
1. Nullum peccatum nullamque ejus poenam aliunde
nasci, nisi propria hominis voluntate libero male utentis
arbitrio.
2. Et stultissimum esse, dubitare humanam voluntatem
esse secundum naturam.
3. Nec dubitari posse ipsam rationalem substantiam
 esse.
Has tres definitiones quare posuerit, et quid ex
eis efficere voluerit, non satis apparet, nisi forte
quia praecipua ejus intentio est in omnibus istis argumentationibus,
ut vel liberum arbitrium secundum
naturam defendat, quod est utique Pelagianum, aut
praedestinationem justi judicii Dei quantum in se est
destruat, quod est Ciceronianum. Nam Cicero, sicut
beatus Augustinus in libris de Civitate Dei (lib. V, c. 9)
commemorat, et ex ipsius Ciceronis verbis ostendit,
in tantum conatus est divinae providentiae dispositionem
evacuare, ut non solum praedestinationem,
sed etiam praescientiam Dei omnino negaret, hac
quasi ratione volens defendere liberum hominis arbitrium:
atque ita auditores suos, dum vult facere
 liberos, fecit sacrilegos, qui ita se existimarent absolutos
sui arbitrii libertate, ut in nullo essent obnoxii
divinae dispensationis providentiae vel praedestinationi;
negantes Deo, quod summe ac proprie
Dei est, id est praescientiam omnium futurorum, et
praedestinationem dispositionum suarum. Quod quid
est aliud dicere, quam Deum non esse Deum? quomodo
enim vere Deus est, qui nullam habet praescientiam
futurorum? Quod et nunc valde timendum
et cavendum est ne, per hujuscemodi contentiones
et concertationes, dum in parte suscipimus et in
parte negamus praedestinationem dispositionum Dei,
volentes homines quasi facere liberos, faciamus sacrilegos.
Quia et hoc utique ad fidem nostram pertinet,
ut praedestinationem Dei, quae utique justa est,
 in utramque partem plenam et perfectam esse credamus.
Quod quia contra fidem est, si negetur, utique
sacrilegum est. Quia ergo, ut diximus, maxima
hujus intentio est, vel liberum arbitrium secundum
naturam defendere, vel praedestinationem justitiae
Dei ex dimidia parte negare, potuit et has tres argumentationes
velut in defensionem liberi arbitrii
ponere.
Quod ergo ait, Nullum peccatum nullamque ejus
poenam aliunde nasci, nisi propria hominis voluntate
libero male utentis arbitrio, verum est quidem, quia
hominis propria voluntate commissum est peccatum,
et peccati merito consecuta est poena peccati, id est
mors, miseria et supplicium. In hoc tamen plurimum
 distat inter peccatum et poenam peccati, quod
peccatum illud solus homo fecit; peccati vero poenam
et ipse meruit, et Deus juste judicando inflixit.
Et ideo tali argumentatione nequaquam concludit
vel ostendit iste quod vult, videlicet quasi nulla
poena peccati, nulla miseria, nullum supplicium, quae
peccantibus irrogantur, a Deo sint. Et ideo non potuisse
a Deo praedestinari iniquorum aeterna supplicia:
quia ab ipso non sunt, sicut peccatum, ita nec
supplicium. Cum, sicut jam supra ostendimus, apertissime
contra hunc errorem Scriptura clamet: Bona
et mala; vita et mors; paupertas et honestas a
Deo sunt (Eccli. XI, 14). Non utique illa mala, homines
peccando, et inique agendo, committunt, quorum
omnino auctor Deus non est; sed illa, quae
 propter peccata hominibus justo Dei judicio irrogantur,
sicut fames, caedes, hostilitates, vastationes,
et caeterae aerumnae, et clades: de quibus et Amos
propheta dicit: Si erit malum in civitate quod Dominus
non fecit (Amos III, 6). Et ipse Dominus
per Isaiam prophetam ait: Ego Dominus faciens pacem,
et creans malum (Isa. XLV, 7). Unde et de
talibus malis quibusdam comminatur dicens: Et
adducam super eos mala, annum visitationis eorum
(Jer. XI, 23). Et iterum: Congregabo super eos mala,
et sagittas meas complebo in eis (Deut. XXXII, 23).
Quae omnia Deus creare dicitur, non quasi aliquam
naturam condendo; sed ea justo suo judicio decernendo,
instituendo, et inferendo. Quomodo autem
recte distinguere et intelligere debeamus secundum
 hunc sensum, quod Deus mortem non fecit (Sap. I,
13). Et tamen mors a Deo est (Eccl. XI, 14). Clarissime
beatus Augustinus exponit et ostendit dicens:

Quod autem subjungit iste, et dicit: Stultissimum
esse dubitare humanam voluntatem esse secundum
naturam. Verum est quidem quod voluntas animae
 rationalis secundum naturam et in natura est ejusdem
animae rationalis; sed, sicut saepe jam dictum
est, eadem ipsa naturalis voluntas aliter intelligenda
est cum se vult et diligit, et ad se refertur, quam
nemo dubitat semper naturaliter bonam esse; aliter
vero cum vel Dominum pie diligit, vel perverse mundum,
et ad ea refertur quae vel supra se, vel infra se
diligit. Et ideo jam talis voluntas, non ad mentem
suam cum naturaliter inest; sed ad aliud vel aliud,
quod extra substantiam est relata, potest esse et bona
et mala, non natura, sed affectione: videlicet aut
recte superiora diligendo, quibus beatificatur; aut
prave appetendo inferiora, quibus corrumpitur. In
qua re non jam est sola natura; sed aut virtus, aut
 vitium naturae, sed virtus ex divinae gratiae infusione,
vitium ex propriae voluntatis depravatione. Et hoc est
liberum humanae mentis arbitrium, cum ad illa, vel
illa appetenda affectus hominis inclinatur. Qui affectus
nec extra naturam est, quia in utramque partem
spontanea voluntate movetur, nec tamen solius
naturae est; sed ut ad bona moveatur, divina excitatur,
et agitur gratia; ut vero ad mala, propria cupiditate
depravatur. Quod ideo in hoc loco breviter et
diligenter, prout potuimus, demonstrandum putavimus,
ut scienter discernatur et intelligatur quam absurde
et fallaciter naturalem tantummodo arbitrii
libertatem iste ubique asserere conetur, propter illam
scilicet humanae mentis voluntatem, qua naturaliter
diligit seipsam. Nec attendit, aut certe dissimulat,
 nihil ad hujusmodi voluntatem pertinere, cum
de libero arbitrio agitur; sed ad illam quae alio modo,
alia affectione, vel ad bona diligenda vel ad mala petenda,
aut divina gratia adjuta aut suo vitio depravata
movetur. Ac per hoc manifestum est quod ejus
tam contentiosa et pervicax intentio, qua liberum
arbitrium naturaliter defendere conatur, manifeste
cassa et irrita est. Quia, licet in natura hominis et
voluntate humanae mentis liberum consistat arbitrium,
et naturaliter habeat posse bonum velle, posse
recte vivere, posse beate esse; tamen, ut ipsum bonum
velit, ut recte vivat, ut beata fiat, non habet ex
sua virtute, sed ex sola divinae gratiae largitate.
Sed quia iste tali argumentatione nos coarctare
vult, ut aut divinam praedestinationem ex dimidia
 parte negemus, aut eamdem praedestinationem perfecte
asserendo liberum videamur tollere arbitrium,
sicut etiam Cicero disputabat, divinam praescientiam
impugnando et negando, asserens quod si vere esset
Dei praescientia, non posset esse in hominibus liberum
arbitrium: aut si esset in hominibus liberum
arbitrium, nullam esse Dei praescientiam. Unde
et elegit ille impiissimus et detestabilis blasphemator
Dei, ut liberum hominis arbitrium defenderet, et Dei
praescientiam omnimodis denegaret. Quem iste quam
magna ex parte in hac disputatione sua sequi, et
imitari videatur facile intelligit, qui diligenter advertit.
Quia qui negat Dei praescientiam, negat etiam
Dei praedestinationem, quae sine praescientia nulla
est. Ut ergo manifestius et lucidius intelligamus quomodo
 utrumque verissime constet, videlicet et divina
praedestinatio, et liberum hominis arbitrium, nec
omnino alterum altero destruatur, necessarium omnino
et salubre existimamus in hoc loco ipsa verba
sancti Augustini subjungere, quibus adversus impiam
Ciceronis disputationem, utrumque defendit, utrumque
tenendum suavissime docet (Aug., de Civit. Dei,
lib. V, c. 9).

Item post aliquanta:  Et
post aliqua: 
Item post pauca: 
Haec ad instructionem et confirmationem nostram
contra humanae praesumptionis et argumentationis
errores beatissimus doctor lucidissime disseruit, qui
etiam alio loco de hac eadem re ita ait:  Item de immutabili ratione
rerum mutabilium in Deo, et de aeterna ejus ac generali
praedestinatione, et praescientia alio loco ita dicit: