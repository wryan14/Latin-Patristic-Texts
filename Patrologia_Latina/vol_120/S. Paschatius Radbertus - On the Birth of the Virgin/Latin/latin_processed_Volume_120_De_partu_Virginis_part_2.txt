MONITUM. 
 Opusculum de Partu Virginis an Hildefonsi Toletani
archiepiscopi, an Paschasii Radberti Corbeiae
abbatis esset, jam olim addubitaveram, cum primum
Spicilegii tomum ederem in lucem. Verum
noster Joannes Mabillonius cum certissimis argumentis
Paschasii Radberti esse comprobarit  visum
est ea ipsa argumenta hic ascribere, queis praedictum
opusculum, quod nunc a me integrum profertur
Radberto asseratur.
Franciscus Fevardentius, theologus Parisiensis,
in Bibliotheca Patrum nonnulla Hildefonsi opuscula
vulgavit; in his librum de Virginitate sanctae Mariae
contra tres infideles, cujus hic Prologus: Deus lumen
verum, qui illuminas omnem hominem, etc., et
initium: O domina mea atque dominatrix mea, etc.,
cui libro alium Hidelfonso itidem attributum subjecit
de perpetua virginitate S. Mariae et de ejus parturitione,
cum hoc exordio: Quamvis omnium Ecclesiarum
virginitas beatae et gloriosae genitricis Dei Mariae
 sit decus, etc. Primum librum esse Hildefonsi,
posteriorem vero Radberti abbatis Corbeiensis, certissimis
deprehendimus argumentis. Hidelfonsus librum
de Viginitate testimoniis Veteris ac Novi Testamenti
plenum edidit, inquit Zixilanes; qui dicendi
modus in priori libro evidenter non in posteriori apparet.
Praeterea Hildefonsus, auctore Juliano, librum
de Virginitate scripsit contra tres infideles, et quidem
contra Jovinianum, Helvidium et Judaeos, quemadmodum
ex Quiricii epistola, quae praefixa est operibus
Hildefonsi in ms. cod. manifestum est. Atqui Hildefonsus
eosdem omnino infideles nominetenus in
priore hocce libro interpellat et exagitat. In posteriore
vero libro alius omnino quaestionis status: Patrum
testimonia passim in confirmationem adducuntur,
quos inter laudantur et citantur Gregorii Magni
Moralia, Augustinus Hieronymus, Cyrillus, Alexandrinus,
Petrus Ravennas, aliique, quos ne salutat
quidem in opere suo Hildefonsus. Denique magna
est inter utrumque opus styli diversitas. Hidelfonsus
 conglobatis synonymis adversarios urget; Radbertus
 majori sententiarum gravitate, qui modus senem
decebat, in posteriori libro procedit, opusque suum
dedicat abbatissae et sanctimonialibus B. Mariae
apud Suessionas, ubi educatus fuerat, quod ex
operis inscriptione postea referenda patebit. Unde
eas matres et matronas charissimas saepe appellat.
Non ergo Hildefonsus, sed Radbertus posterioris
istius libri auctor censendus est. Hujus tempore
emersit controversia quaedam inter catholicos de
modo quo B. Maria Christum peperit. Eum naturali
et communi caeterorum hominum via et lege natum
asserebant nonnulli; alii contra, quos inter
Radbertus, reclamabant. Quaestio ista in Germania
orta est, uti docet Ratramnus, Corbeiensis monachus,
Radberti sententiae contrarius, in libello quem hoc
de argumento composuit, et cuidam sibi ignoto (non
proinde Radberto monasterii sui abbati) inscripsit.
Ratramno respondere videtur Radbertus, fratrum
nomine adversarios appellans his verbis: Sed quia
 quorumdam nunc fratrum rursus impudica quasi
percunctando laborat temeritas, decrevi ad vos, matronae
Christi, de his scribere, quae ipsi curiosius
contra ejus pudicitiam, quam religiosius conantur
explorare. Et ut statum controversiae intelligas:
Non dico, inquit, quod dicant virginitatem
amisisse, quae nesciens virum virgo concepit,
virgo peperit, et virgo permansit; sed quia idipsum
quod confitentur negant, dum dicunt eam
communi lege naturae puerperam filium edidisse.
Hinc apparet magna inter utrumque Hildefonsi
et Radberti opus diversitas. Hildefonsus agit contra
tres infideles; Radbertus adversus fratres. Hildefonsus
arguit Helvidium et Judaeos, virginitatem Deiparae
pernegantes. Radbertus catholicos theologos,
eamdem ipsius Deiparae virginitatem admittentes, at
non recte explicantes: ut qui Mariam dilatatis virginalibus
claustris, Christum peperisse dicerent; quod
certe jam voluerat Jovinianus, quem Hildefonsus impugnat.
Radbertus opus suum in duos partitus est
 libros, sanctimonialibus Suessionensibus nuncupatos
 hac inscriptione, qualis in apographis Corbeiensibus
reperitur: Venerabili matronae Christi una
cum sacris virginibus Vesona 
monastice degentibus P. R. (id est Paschasius Radbertus)
monachorum omnium peripsema, etc. Hanc
inscriptionem si vidisset Fevardentius, Radberto
sine dubio proprium ac germanum fetum tribuisset.
Post haec sic liber incipit: Quoniam omnium Ecclesiarum,
etc., quae in Bibliotheca PP. habentur ad medium
usque libellum. Nam ab eo loco ubi legitur haec
nota hic aliquid desideratur, codices manu descripti
ab editis omnino discrepant, substituuntque partem
 sermonis Hildefonso ascripti, qui inter editos de Purificatione
S. Mariae inscribitur; secundus vero
Radberti liber est ipsa homilia quae in impressis
praedicto sermoni subjicitur cum hoc exordio: Inter
sanctarum Scripturarum eloquia, etc.
Haec Mabillonius, quem cum Acherius exscriberet,
oblitus est sui officii esse hic monere Radberti opus
e veteri codice Corbeiensi esse descriptum, et cum
altero ejusdem monasterii collatum. Quod uterque
opinatur libros hosce duos missos esse ad virgines
Suessione degentes, statim sub examen revocabimus.