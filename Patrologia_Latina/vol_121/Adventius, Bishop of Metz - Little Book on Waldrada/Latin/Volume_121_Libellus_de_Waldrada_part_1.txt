ADVENTII LIBELLUS DE WALDRADA,
In quo probare conatur Waldradam pellicem Lotharii, conjunctam matrimonio, jam a tenera
aetate, ab ejus patre Lothario Augusto; Theutpergam vero, legitimam uxorem, postea ipsi
invito regi minis fuisse conjunctam.
(Apud Baronium ad ann. 862, n. 29.)
 Augustus divae recordationis Lotharius per electionem
populi regni Romanorum creatus est imperator,
arcemque regni Francorum regens, inter reliquias
gestorum suorum deliberationis filio suo domino Lothario
virginem nobilem, nomine Waldradam, sub
nomine divinae fidei tradidit, ut eam in Dei fide, et
sua futuro tempore custodiret, et obtineret. Et ut
haec copula justa esse patesceret, in praetitulatione
dotis, centum mansos gloriosissimo puerulo tradidit,
qui necdum suae libertatis erat, licet futurus haeres
patri; sed sub tutoribus, et actoribus manebat, sicuti
de talibus loquitur Apostolus, dicens: Quanto tempore
haeres parvulus est, nihil differt a servo, cum sit dominus
omnium; sed sub tutoribus et actoribus est usque
ad praefinitum tempus a patre (Gal. IV). Verum
 quandiu praedictus imperator regni Francorum sublimitatem
obtinuit, praefatus puerulus datae sibi puellae
paterno munere inhaesit; quod non in angulo patratum
fuit, quia veritas non habet angulos, sed in publico
pontificum, et optimatum spectaculo, sicut
paedagogi ejus testantur, etiam et avunculus ejus
Leutfridus. Domino imperatore Lothario migrante,
in ipsis diebus paterni luctus, Hucbertus Acefala
cum suis complicibus, sororem suam nomine Theutpergam
domino regi Lothario clarissimo adolescentulo
adduxit, et fraudulenter eam sibi sociavit, minans
 regis esse periculum de statu regni sui, si suis
non faveret hortamentis. Acquievit rex, licet nolens,
sicut ipse testatus est.
Fama pessimae turpitudinis Theutpergam sequitur,
et de incestuoso concubitu fratris sui Hucberti
rea acclamatur, affertur schedula confessionis, ubi
sponte confessa legitur, judicio consulum damnatur,
misericordia praesulum salvatur, fugam capessit.
Hujus facti notitiam, per illustres viros piissimus
rex dominus Lotharius Romam mittit, et causas rei
pandere statuit. Beatissimus papa Nicolaus ratione
comperta deliciosos missos Rodoaldum scilicet Portuensem,
Joannem Fidiculensem 
in Franciam mittit, et in urbe Metica, generale concilium
celebrare decernit. Ubi praesentiam suam
 gloriosissimus rex Lotharius, cum universo primatum
suorum nobiliumque consiliariorum comitatu
ostendens, in sancta synodo resedit; ibi causas suae
actionis in conspectu legatorum Romanae sedis exposuit,
quomodo in fide Dei genitor suus excellentissimae
memoriae dominus Lotharius perpetuus Augustus,
et virginem praenobilem manu propria tradiderit,
et reliqua quae supra enumeravimus. Quod
vero Theutperga reatus sui culpam publice confessa
fuerit, in praedicto concilio, quod Metis civitate patratum
est, senatores universi regni Francorum
 perficere se acclamaverint. In quibus prudentia tam
temporalis quam spiritalis refulget, quorum patres,
proavi, et atavi Romanorum consilii maturitate rexerunt
imperium, quorum stirpem, tempore Augustorum
domini Ludovici imperatoris, et magnificentissimi
Lotharii semper titulo consulatus exornatam
intuitus sum. Horum specialem consilii praerogativam
nequaquam abjiciendam universitas populi
acclamavit: quippe cum nec criminum eis damnositas
objiciebatur, sed probitatum ingenuitas laudibus
efferebatur. Quapropter quia passim plurimi varie
de his opinantur, et multiplicia definitionum genera
ponunt, quo affectu super his tractaverim, ac senserim,
reverentiae fidelium elucidari curabo. Quando
imperator piissimus filio suo aequivoco, puellam nobilitate
 carnis insignitam dedit, nondum eram episcopali
onere praegravatus, nec his interfui actibus.
Theutperga cum introducta fuit, et secundum conjugium
patratum est, nisi auditu penitus ignoravi.
His rebus ita excursis, expetitus a clero, et electus
a plebe, episcopus canonice consecratus in his factis
taliter sensi: Christianissimus imperator in fide
Christi, et sua, virginem filio dedit, fides Dei scortum
non donat, sed repudiat, dicens: Non moechaberis
(Exod. XX). Et Psalmista: Perdes omnes, qui
fornicantur abs te (Psal. LXXII). Paulus, qui fide Dei
praecinctus erat, clamat, hoc inquiens: Scitote intelligentes,
quod omnis fornicator, aut immundus aut
avarus, quod est idolorum servitus, non habet haereditatem
in regno Christi et Dei (Ephes. V): qui portans
 stigma Jesu in corpore suo, hoc est vexillum fidei,
non fovet adulteros, sed cuspide sacri faminis terebrat,
dicens: Neque adulteri regnum Dei possidebunt
(I Cor. VI). Dominus, qui fidelis est, et dat
 sancta David fidelia, et orthodoxo imperatori Lothario,
non abstulit potestatem conjungendi filium suum,
cum quacunque puella decrevisset, in Evangelio dicit:
Qui dimissa uxore, alteram duxerit, moechatur
(Matth. XIX). Unde oportet, ut haec audientes, pio et
devoto studio paternos canones audiant, ac servent,
quia terminos Patrum nunquam transgredi oportet.
Nam sacri canones paterno munere mulierem datam
culpa carere proclamant. Imperator, qui culturae divinae
deditus erat, fornicationis detestabili facinore
filium uti non permisit Lotharium regem, cujus
professio, et omnium senatorum talis exstitit, de
copula Waldradae, quod eam genitor in fide Dei sibi
dederat.
De Theutperga vero, quod sceleris sui malum de
 horrendo impudendi  fratris amplexu
confessa, et comprobata fuerit, similiter omnino
protestati sunt, quae non pavidis a nobis minis territa
est, nec amoenis confota blanditiis. Ipse autem
secundum Apostolum faciens, ubi dicit: Si fieri potest,
cum omnibus hominibus pacem habete (Rom. XII),
et consulum nobilium voces audiens, sicut supra per
succedentia tempora exemplis annotavimus, quod
audita et approbata sunt senatorum consilia, in omnibus
subscriptionibus, et definitionibus nostris hoc
modo censuimus, ut si Theutperga confessa praedictum
fuisset reatum, regia societate indignam esse
censui. Et si Waldrada in fide Dei munere patris
juncta esset regi, fidem Dei non ausus fui blasphemare,
ne forte perfoderet me Scriptura verbi jaculo
 dicens: Blasphemos ne patiaris vivere (Lev. XXIV).
Apostolus licentiam dat, ut unusquisque in suo sensu
abundet (Rom. XIV) .
