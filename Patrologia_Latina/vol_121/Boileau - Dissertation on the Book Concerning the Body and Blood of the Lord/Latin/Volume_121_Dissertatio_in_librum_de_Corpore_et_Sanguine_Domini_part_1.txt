DISSERTATIO
IN LIBRUM
DE CORPORE ET SANGUINE DOMINI,
Auctore Jacobo BOILEAU, theologo Parisiensi.
RATRAMNO asseritur liber de Corpore et Sanguine Domini, et contra Joannem Harduinum,
societatis Jesu presbyterum, ab omni novitatis aut haeresis Calvinianae suspicione
et inventione vindicatur. 
 Cum anno 1689 vir theologus societatis Jesuiticae
publici juris fecerit Parisiis, typis Francisci Muguetii,
regis Christianissimi et illustrissimi archiepiscopi
Parisiensis bibliopolae, epistolam S. Joannis Chrysostomi
ad Caesarium monachum, quam notis et dissertationi
de sacramento altaris associavit; consilio mihi
non cognobili et incogitabili, occasione data vel
capta, Ratramnum presbyterum, monachum Corbeiensem,
non esse genuinum auctorem libri octingentis
abhinc annis de Corpore et Sanguine Domini
ad Carolum Magnum sive Calvum imperatorem
inscripti, sibi persuasit, dictumque librum multis
haereseos sphalmatis conspurcatum atque errorum
contumeliis inquinatum sive impiatum existere totis
viribus comprobavit. Ego vero cum animadvertissem
placuisse ejusmodi dissertatori argumenta confutare
et frangere quibus Ratramni suasionem sive fidem
ab omni haeresis suspicione liberasse omnesque libri
de Corpore et Sanguine Domini contumelias expunxisse
 mihi persuaseram, editione Latino-Gallica studio
et cura mea facta Parisiis apud Joann. Boudot
sub Sole Aureo anno 1686, quam praefatione
apologetica exornaveram atque accessionibus notarum
cumulaveram; ad scribendam hanc responsionem
animum appuli, in qua duo recepi comprobanda,
quae mihi non solum probabilia, verum etiam
certissima semper visa sunt: scilicet Ratramnum
esse verum ac sincerum hujus libri auctorem, nullaque
haeresis aut erroris contumelia foedari posse.
Exsurge igitur, lector erudite, et postpositis opinionibus,
anticipatis plerumque quibus indocti doctique
passim scriptores theologi mentem de hoc negotio
occuparunt, hanc judica causam: a tua scilicet sententia
facta sponsione a me nunquam appellatum
iri.
Optimum argumenti genus ad ascribendum et
adjudicandum librum auctori suo assumitur ex antiquis
manuscriptis, quibus hujus auctoris nomen
praefigitur, sinceris, non commentitis, neque sursum
 neque deorsum adulteratis. Verumenimvero inter
litteratos ejusmodi tituli seu litterae sunt auctoritates
cardinales causae litisque decretoriae videntur,
nec suffulta his jura longitudine temporis emoriuntur.
At vero dubitandi locus non relinquitur quin
ejusmodi codices autographi ipsa aetate Ratramni
scripti et exarati eique ascripti sint, cum nomine
ejus exornati reperiantur. Ex apographo octingentorum
annorum abbatiae Lobiensis publici juris feci
cum versione Gallica, cujus usum mihi fecerat doctissimus
Mabillonius, ordinis S. Benedicti illustris monachus,
sinceritate et sublimi humilitate perinsignis
in re litteraria diplomatica, et discernendis veris a
 falsis manuscriptis codicibus peritissimus. Alterius
septingentorum annorum abbatiae Salem Weiller
mentionem facit in Itinere Germanico: cui nomen
 Ratramni pariter inscriptum est. Porro acta ejusmodi
instrumenta nisi ementita probentur, obtrectari aut
contradici non possunt. Igitur cum dissertator codices
manuscriptos Ratramni nomine inscriptos in
falsi suspicione non ponat, jacturam contradicendi
aut refutandi sponte fecisse videatur necesse est.
Illustrissimus Petrus de Marca, archiepiscopus
Parisiensis, in cujus sententiam novitate perculsus
dissertator sponte venit, ejusmodi codices manuscriptos
nec viderat, nec in rerum natura superesse
intellexerat: et revera in opinione de Ratramni nomine
lucubrationi de Corpore et Sanguine Domini
falso ascripto non permansisset, nec Joanni Scoto
vindicasset in epistola ad domnum Lucam Dacherium,
ordinis S. Benedicti doctissimum et illustrissimum
monachum, anno Domini 1659, si ejusmodi
codices ad aures ejus pervenissent; hoc enim de
tanto viro, tam docto, tam bonae famae inter litteratos
cupido valde credibile est. Ego vero probabiliter
 existimo ad pristinam sententiam rediisse vel potius
pristinae sententiae defensionem, ut ex tractatu de
Eucharistia intelligere facile est, ab ejus contubernali
et consanguineo abbate Fagetio publici juris
facto, et ex libera praedicti antistitis confessione
domno Lucae Dacherio facta antequam ei epistolam
illam celebrem inscriberet, tomo II Spicilegii publicatam.
De clarissimi hujus antistitis sinceritate
dubitandi locum non reliquit doctissimus Mabillonius
in praefatione secundae partis quarti saeculi Benedictini,
pag. 45, § 6; qua conceptis verbis mentem
ejus testificatione omni exceptione majore ex hac
confessione explicat: Quid de hoc Ratramni libro
sentiret eruditissimus antistes interrogaverat Dacherius:
verbis respondit se probe sentire; at sententiam
proferre rogatus, in aliam partem abiit.
Insuper qua specie veritatis Joannes Scotus personam
et larvam Ratramni, hominis forte adhuc
vivi, inter litteratos clari et consuetissimi, induit,
qui faciliter abnuere et insolentiam retundere et
 larvam eripere poterat ac mendacium exprobare?
Quod patrocinium in celato nomine sibi procurare
potuit, imperatore Carolo Calvo doctorum sententiam
de corpore Christi in Eucharistia palam inquirente?
Quid diversa sentientibus catholice viris,
nemine homine crimine haeresis accusato aut accusante,
opus fuit commentito nomine pseudepigrapha
adespota scripta in vulgus emittere? Haec enim
luce meridiana clarius patent ex secundo numero
libri de Corpore et Sanguine Domini, ex quo intelligimus
totam hanc controversiam inter fideles et catholicos
viros exstitisse. Verum cum ducentis post
libri Ratramni editionem annis, exsurgente haeresi
 Berengarii, qui sectae istiusmodi nomen dederant,
librum Joannis Scoti ad suae causae patrocinium
prodiderunt, nunquam dixerunt libro de Corpore et
 Sanguine citato subjectum fuisse nomen Ratramni
aut Bertrami loco Joannis Scoti. Nec viri catholici
qui adversus Berengarium causam fidei catholicae
tuendam receperunt ejusmodi nominis mutationem
aut INSCRIPTIONEM objectarunt. Revera scriptores
quidam catholici, humilitatis causa, celato nomine
suas lucubrationes olim in publicam lucem emiserunt,
uti contigit auctori librorum de Imitatione
Christi, libris de Sacramentis S. Ambrosii, Commonitorio
Vincentii Lirinensis et pluribus aliis, ejusmodi
nominum dissimulatio locum dedit inscriptioni
et subjectioni falsorum nominum atque ex his infinita
eruditorum virorum involucra exorta sunt,
vanaeque de plerisque auctoribus conjecturae in mentes
hominum incurrerunt. Sed vix post inventam
artem typographicam, industria ejusmodi dedita
opera subjiciendi nomina commentitia pro veris
reperta est, ac coxiges litterati ova sua in alieno
nido parere coeperunt. Inventum enim difficile
 habent ante haec tempora, paucis exceptis, scriptores
pseudonymi, licet anonymi non desint:
scriptores scilicet, qui, celato proprio nomine suis
lucubrationibus falsum ac supposititium imposuerint:
vix enim in historia vetustatis invenies, praeter Apologiam
Origenis, quae nomine Pamphili martyris inscripta,
Eusebii Caesariensis a plerisque creditur.
Constat apud omnes librum de Corpore et Sanguine
Domini jussu imperatoris Caroli Calvi scriptum
fuisse; auctoremque esse virum doctum in quo sublimis
humilitas cum sapientia decertat, cujus sententiam
de hoc mysterio rex percontatus fuerat. Insuper
applicata mente et voluntate praecavet ne quid
ex seipso proferat, sed sententias Patrum undique
prodit et spirat. Quid ergo ei metuendum erat et quae
causa subjiciendi ejusmodi lucubrationi, tot sententiis
Patrum expletae nomen commentitium? Quid
proprium celare juvabat hominem instigatione et
jussu imperatoris scribentem? Haec enim Joanni
Scoto neutiquam conveniunt, quem etiam improbabile
 esset et incredibile finxisse et subjecisse se imperatoris
jussu ad scribendum librum compulsum
fuisse. Nemini enim homini mentis compoti frons
adeo periit, ut, rege et imperatore in vivis superstite,
palam et publice fingere audeat se magni principis
jussu scribere de summo religionis negotio, seque
in imminens periculum ac vitae famaeque discrimen
adducere et saltem accusationem falsarii omnes
verecundiae fines impudenter transeuntis sustinere.
Imaginosi videtur etiam esse cerebri Bertrami
nomen sibi persuadere in Ratramnum ab exeuntis
saeculi noni et ineuntis decimi libellionibus seu amanuensibus
conversum fuisse. Nam ea aetate liber de
Corpore et Sanguine Domini, vel haereticus vel catholicus,
in manibus omnium versabatur. Si catholicus,
quid necesse erat Joanni Scoto celato nomine
in vulgus emittere? Si vero haeresi inquinatus habebatur,
qua specie poterat nomen ei inscribi auctoris
 de religione catholica egregie meriti, viri sanctitate
et doctrina illustrissimi, imo Ratramni Corbeiensis
monachi et presbyteri, abbatis Orbacensis, ut Flodoardus
refert, cujus ope episcopi Gallicani Ecclesiam
Occidentis adversus Graecos tuendam existimaverant;
qui doctrinam S. Augustini de Praedestinatione
nervose defenderat jussu Caroli Calvi regis
Franciae? Fateri igitur necesse est hanc fictionem
et impositionem nominis Ratramni libro de Sanguine
corporis Christi defendi non posse nisi a temerario
critico. Porro ex his maxime consequitur non posse
Erigero ascribi, quod propter hanc nominis Bertrami
in Ratramni translationem undecimo saeculo auctorem
libri de Corpore et Sanguine Domini Ratramnum
appellaverit: hoc enim inter veras et genuinas Erigeri
lucubrationes nullibi in oculos incurrit, nec
apud ullum undecimi saeculi scriptorem ecclesiasticum,
quo lites et controversiae Berengarii contestatae
et redintegratae sunt, hujus libri de Corpore et Sanguine
 Domini mentione semper postposita et silentio
altissimo sepulta. Revera scriptor anonymus a Cellotio,
Jesuiticae societatis theologo, publici juris factus
in appendice ad Historiam Gotteschalci, inter adversarios
Paschasii abbatis Corbeiensis Ratramnum nominatim
recenset. Sed inter anonymum et Erigerum
multum interest: quippe cum e contra Erigerus ipse
adversus Paschasium scripserit, uti intelligimus ex
continuatore Chronici abbatiae Lobiensis qui exscripsit
haec verba ex Chronico Sigeberti, abbatis Gemblacensis:
Congessit etiam Erigerus contra Radbertum
multa catholicorum Patrum scripta de Corpore
et Sanguine Domini. Quae videri possunt
tom. VI Spicilegii Dacheriani, fol. 591. Nec etiam
ejusmodi nominum Bertrami et Ratramni conversio
aut mixtio fraudi fuit Sigeberto, duodecimi saeculi
scriptori, ut dissertatori placet, nam vero ac genuino
auctori hunc librum de Corpore et Sanguine Christi
ascripsit Sigebertus in suo ecclesiasticorum Scriptorum
 Catalogo, scilicet nominatim Ratramno, quod
quidem ad fidem antiquorum codicum manuscriptorum
expressisse videtur dilucide. Et revera si quidam
Sigeberti codices manuscripti incurrant, in quibus
Bertrami nomen legatur non Ratramni, recentiores
sunt et emporeutici: nec alibi legisse dissertatorem
puto quam in typis expressis sine cura et
fide Sigeberti exemplaribus.
Ex his facile est intelligere quam parum firma sit
critica dissertatoris, dum sibi fingit, pag. 166, Paschasium
Radbertum, abbatem Corbeiensem significare
voluisse auctorem libri de Corpore et Sanguine
Domini his verbis in epistola ad Frudgardum:
Quamvis ex hoc quidam de ignorantia errent,
nemo tamen est adhuc in aperto qui hoc ita esse
contradicat quod totus orbis credit et confitetur.
Haec enim verba sic interpretatur dissertator. Innuit
haud dubie, inquit, his verbis notum sibi volumen
esse cujus artifex non auderet γυμνῇ quod aiunt
 κεφαλῇ congredi, sed larvatus incederet. Scribebat
autem hanc epistolam Paschasius sub annum 860.
Enimvero si revera hanc epistolam ad Frudgardum
anno 860 scripsit Paschasius, improbabile est ad
librum de Corpore et Sanguine Domini Ratramni respexisse:
quippe cum scilicet annis fere quindecim
post hunc annum compositus sit, quo tempore Carolus
Calvus ad imperium Occidentis pervenit, uti perspectum
habemus ex titulo praefationis hujus libri,
his verbis concepto: Ad Carolum Magnum imperatorem,
qui in antiquis codicibus manuscriptis occurrit,
ad quorum fidem liber de Corpore et Sanguine
Domini primulum typis expressus est anno 1532.
Nam ex omnibus chronicis intelligimus Carolum Calvum,
hoc titulo designatum, ad imperium non pervenisse
ante annum 875, quo a summo pontifice
Joanne VIII coronatus fuit, vi et armis profligato
Ludovico rege Germaniae, cognomento Germanico,
qui Francofurti anno continenti 876, 28 Augusti interiit.
Constat etiam apud omnes Carolum Calvum
 duobus tantum annis imperasse, mortuum scilicet die
6 Octobris anno 877. Sed patet abundanter quam temere
dissertator in errorem inductus sit, dum hoc
anno 860 Paschasium epistolam ad Frudgardum scripsisse
defendit: quippe cum eo plures anni a morte
Paschasii jam effluxerant quam ante annum 853 contigisse
necesse videtur, nempe quo abbas Corbeiensis,
nomine Odo, secundo concilio Suessoniensi subscripsit,
qui in locum Paschasii successerat. Dicet
fortasse dissertator Paschasium abdicasse curam abbatiae
Corbeiensis eo anno 852 aut 853, et nondum
obiisse; sed utcunque res sit, non probabit ultra
annum 859 vel 60 vixisse: adeoque abundantius
patebit librum Ratramni in mentem Paschasii incurrere
non potuisse in epistola ad Frudgardum,
cum non nisi imperante Carolo Calvo, cui sub titulo
imperatoris inscriptus fuit, ad Carolum Calvum
imperatorem, compositus sit, intra scilicet annum
875, quo ad imperium pervenit Carolus, et 877, quo
 veneno a medico Zedechia sibi propinato exstinctus
est.
Ex his dilucide consequitur quam sibi persuadeat
perperam dissertator. Hincmarum, Rhemensem archiepiscopum,
hujusce libri de Corpore et Sanguine
Domini, quem Ratramno vindicamus, mentionem
fecisse anno 859, tomo I libri de Praedestinatione,
cap. 21, pag. 232: ibi enim conceptis verbis ait non
Ratramnum, sed Joannem Scotum ab omnibus palam
ac publice reputari auctorem, capitum quae
confutanda receperat dictus Hincmarus. Sed insuper
quae contra fidem Ecclesiae ex doctrina et libro
Joannis Scoti exscripserat in libro de Corpore et
Sanguine Domini, sub nomine Ratramni neutiquam
occurrunt. Haec enim verba vel verborum sensus
quo numero innotescunt apud Ratramnum? 1o QUOD
TRINA SIT DEITAS. 2o QUOD ANGELI SINT NATURA CORPORALES?
QUOD ANIMA HOMINIS NON SIT IN CORPORE?
3o QUOD SACRAMENTA ALTARIS NON VERUM CORPUS ET
 SANGUIS SINT DOMINI, SED TANTUM MEMORIA VERI
CORPORIS ET SANGUINIS EJUS. Revera dicit Ratramnus
num. 99 et 100: Quod iste panis et calix, qui corpus
et sanguis Christi nominatur et existit, memoriam
repraesentat Dominicae passionis, quemadmodum
ipse dixit in Evangelio: Hoc facite in meam
commemorationem. Quod quidem verissimum et
catholicae fidei congruentissimum est. Non enim ait
Ratramnus non esse verum corpus, imo vero corpus
et sanguis Christi nominatur et existit. Nec ait esse
tantum memoriam, nam in hac voce TANTUM virus
immanis haeresis consistit. Praeterea ne ex verbis
Ratramni contumeliam caperent viri catholici, continenti
sermone prudenti cautione ab omni veneno
et malo haeresis declinat his verbis: Nec quoniam
ista dicimus putetur in mysterio sacramenti corpus
Domini vel sanguinem ipsius non a fidelibus sumi,
quando fides non quod oculus videt, sed quod credit
accipit. Enimvero si non accipiatur in Eucharistia,
sive non credatur accipi, quod oculus videt, sed
 quod credit fides, necesse est credi verum Christi
corpus accipi: quippe cum fides ibi credat verum
Christi corpus existere, nominatur scilicet et existit.
Insuper haec capitula quae refutat Hincmarus observat
aetate sua palam ascripta fuisse, nemine reclamante,
Joanni Scotigenae et Prudentio, Trecensi
episcopo, neutiquam vero Ratramno, cujus virtus ac
fides, sordidae haeresis nescia, intaminatis honoribus
fulget. Lege librum de Praedestinatione Hincmari,
cap. 21, pag. 350: Quorum capitulorum auctores,
inquit, vel potius sibi compugnatores, et in quibusdam
veritatis impugnatores, jactitantur a multis
Prudentius episcopus et Joannes Scotigena.
Non juri aut rationi congruentius sibi persuadet
dissertator, pag. 167, vultum retexisse seu paropidem
detraxisse auctori libri de Corpore et Sanguine
Domini Adrevaldum, monachum Floriacensem tempore
Caroli Calvi, in libello ea de causa scripto contra
ineptias Joannis Scoti, relato tom. XII Spicilegii
 Dacheriani. Enimvero libellus Adrevaldi scriptus
tempore Caroli Calvi, vel fuit antequam imperium
capesseret vel post. Si ante, larvam detrahere non
potuit libro nondum confecto; si vero post, scilicet
ab anno 875 ad annum 877, quomodo larvam detrahere
potuit? quippe cum ea aetate nemini homini
dubium suboleret, ex mente dissertatoris, quin
auctor libri esset Joannes Scotus, et ipse Adrevaldus
non contra ineptias Ratramni aut Bertrami, sed
Joannis Scoti nominatim scripserit.
Praeterea si Ratramnus fuisset auctor illarum ineptiarum
quas sub nomine Joannis Scoti refutat
Adrevaldus, deberent istiusmodi ineptiae in libro
Ratramni reperiri, vel omnino vel ex parte. At vero
nullatenus incurrunt in oculos hominis accurate legentis;
itaque ne quidem de libro Ratramni, sive de
libro quem defendimus de Corpore et Sanguine Domini,
cogitavit Adrevaldus.
 At, inquit dissertator, tempore Berengarii non
sub alio nomine quam Joannis Scoti cognitus est liber
de Corpore et Sanguine Domini. Solitarius Sigebertus
iterum ascribit Bertramo. Responsio facilis
est librum de Corpore et Sanguine Domini Ratramni
a sectatoribus Berengarii neutiquam in sui erroris
patrocinium proditum fuisse, sed solum Joannis
Scoti erroribus Berengarii magis propitium et conducibilem.
Insuper continenti sermone addit dissertator,
ut probet opusculum Joanni Scoto ascriptum revera
ad Ratramnum pertinere et ei adjudicari debere,
Epistolam Ascelini monachi ad Berengarium,
exscriptam et publicatam inter notas domini Lucae
Dacherii ad Vitam Lanfranci, Cantuariensis archiepiscopi,
pag. 25, in qua prodidit haec verba quibus
designari librum Ratramni quem vindicamus, defendit:
Joannem Scotum nec inconsiderate, nec
impie, nec indigne sacerdotio meo habeo: quem
 toto nisu totaque intentione ad hoc solum tendere
video, ut mihi persuadeat hoc, videlicet quod in altari
consecratur, neque vere Christi sanguinem
esse.
Verum hoc genere argumenti tam iniquum quam
probrosum est Ratramno ejusmodi sententiam ascribere,
cum praesertim nunquam sic locutus sit. Nihil
magis a sensu communi hominum alienum videtur
quam sibi fingere et formare hominem qui hoc quod
in altari consecratur, non credat vere corpus neque
vere Christi sanguinem esse; et tamen sibi persuadeat,
et neutiquam dubitet, per mysterium Eucharistiae
panem et vinum in corporis et sanguinis sui
conversa substantiam, a fidelibus sumenda. Quid
enim nos docet fides Ecclesiae? quid ea fide credimus
et confitemur? nisi per mysterium Eucharistiae
panem et vinum quae consecrantur in altari, vere in
substantiam corporis et sanguinis Christi conversa
a fidelibus sumi, a nobis percipi? At vero hoc conceptis
verbis ore dixit et manu scripsit noster Ratramnus
 sive Bertramus lib. de Corpore et Sanguine
Domini, num. 30: Tunc intelligetis quod non sicut
infideles arbitrantur carnem meam a credentibus
comedendam; hoc est, ut supra docet, eodem numero,
non per partes frustatim distribuendam et
discerpendam, sed VERE per mysterium, panem et vinum
in corporis et sanguinis mei conversa substantiam
a fidelibus sumenda.
Incredibile est, incogitabile et prorsus ἀδύνατον,
nisi omnia naturalis et rationabilis aequitatis jura violanda
sint, hominem non credentem quod in altari consecratur
neque vere corpus neque vere Christi sanguinem
esse, credere sincere secundum substantiam invisibilem,
hoc est per omnipotentiam Verbi, corpus et sanguinem
Christi vere existere in altari: haec enim adeo
repugnant, ut in eodem cerebro non interturbato
prorsus insociabilia videantur. Verumtamen haec
ultima verba mentem Ratramni penitus explicant:
quippe cum ex num. 49 dicti libri exscripta sint. Lege:
 Ex his omnibus quae sunt hactenus dicta monstratum
est quod corpus et sanguis Christi quae fidelium
ore in Ecclesia percipiuntur, figurae sunt secundum
speciem visibilem. At vero secundum invisibilem
substantiam, id est divini potentiam Verbi, vere
corpus et sanguis Christi existunt. Eadem iterat
num. 99: Addamus quod iste panis et calix qui
corpus et sanguis Christi nominatur, et existit.
Sed ut probationum nostrarum accessionibus nihil
desit, quaero libenter a dissertatore num sibi fingere
possit hominem prorsus abnuentem fidei Ecclesiae
catholicae, scilicet hoc quod in altari consecratur
neque vere corpus neque vere Christi sanguinem
esse sibi persuadentem, qui nefas existimet non solum
negare corpus esse sanguinemque Christi in
Eucharistia, verum etiam cogitare. Haec enim non
minus repugnantia et insociabilia sunt. Attamen
nullus dubitandi locus relinquitur quin Ratramnus
 conceptis verbis dicat num. 15: Compelluntur negare
corpus esse sanguinemque Christi, quod nefas
est non solum dicere, verum etiam cogitare. Quae
cum ita sint, luce meridiana clarius constat librum
Joannis Scoti, de quo mentionem facit Ascelinus in
epistola ad Berengarium, neutiquam debere Ratramno
ascribi, sed suo auctori Joanni Scotigenae
restitui.
At, inquit dissertator, quae in libro Joannis Scoti
occurrunt, totidem syllabis exscripta recurrunt in
libro Ratramni, num. 88, ut ex epistola Ascelini intelligere
facile est: Hoc autem, scilicet neque vere
corpus neque sanguinem esse, astruere nititur ex
sanctorum Patrum opusculis quae exponit, quorum
illam sancti Gregorii orationem hic adnotare sufficiat:
Perficiant in nobis tua, Domine, quaesumus, sacramenta
quod continent, ut quae nunc specie gerimus
rerum veritate capiamus. Quam exponendo praedictus
Joannes inter caetera nostrae fidei contraria: Specie,
inquit, geruntur ista, non veritate; quod non catholice
 dictum, si bene tuam vigilantiam novi, non
ignoras.
Objectionem tuam facile friabilem omittere poterat
dissertator. Revera enim haec oratio Sacramentarii
sancti Gregorii conceptis verbis legitur apud
Ratramnum, sed in patrocinium sensus catholici et
ab opinione Joannis Scoti alienissimi eam prodidit.
Quippe Joannes Scotus ex his verbis, quae nunc specie
gerimus, rerum veritate capiamus, defendebat intelligi
corpus Christi in figura tantum existere, neutiquam
vero ejus existentiam, rem et substantiam
in Eucharistia reperiri. Sed sensum prorsus alienum
et repugnantem ex hac oratione percipit Ratramnus.
Existimabat enim corpus et sanguinem in
figura, hoc est sub velamento et conopeis, speciei
invisibilis revera existere: sed non in figura tantum,
et per haec verba, rerum veritate capiamus, intelligebat
manifestationem et apertam corporis et sanguinis
Christi declarationem omni figura vacuam et
 expertem. Quamobrem sic explicat orationem sancti
Gregorii: Dicit quod in specie illa geruntur,
non in veritate, id est per similitudinem, non per
ipsius rei manifestationem. Si haec verba per similitudinem,
non per ipsius rei manifestationem, addidisset
Joannes Scotus, nunquam eum crimine haeresis
postulasset Ascelinus; haec enim vox veritatis
quadam amphibolia, id est aequivocatione, laborat,
uti observavimus in praefatione hujusce opusculi
Ratramni. Nec solum significat rei existentiam quae
sub figuris seu velis ac paropidibus consistere potest,
verum etiam patefactionem seu manifestationem
omni figura ac tropo, velo, paropidi insociabilem.
Adeoque Ratramnus, ut sensum ex oratione
sancti Gregorii quem tuendum recepit explicet,
aliam orationem num. 75 ex Missali Gelasii assumpsit,
in quo haec verba leguntur, ut quod in imagine
contingimus, sacramenti manifesta participatione sumamus.
Hanc orationem, suis rebus non conducibilem
 sed incommodam, non prodidit Joannes Scotus.
Sensum catholicum a Ratramno huic voci veritatis
ascriptum adoptavit Lanfrancus, Cantuariensis archiepiscopus,
fidei catholicae adversus Berengarium
defensor fortissimus, uti ex Dialogo ejus adversus
Berengarium intelligimus, in quo haec leguntur:
Postulat quippe sacerdos ut corpus Christi quod
sub specie panis vinique nunc geritur, manifesta visione
sicut revera est quandoque capiatur, veritas
enim pro manifestatione in sacris litteris reperitur.
Quis vero dicat verba Joannis Scoti totidem plane
syllabis in Lanfranci libro reperiri? Contendit adhuc
plus quam potest dissertator in eo quod Berengarius
in epistola ad Lanfrancum ait sententiam Joannis
Scoti esse contrariam Paschasio et fore aliam a sanctis
Ambrosio, Hieronymo et Augustino cuicunque
adversari voluerit Joanni Scoto; lucubrationem Ratramni
nullam habere dissimilitudinem a libro Joannis
 Scoti, quippe cum eosdem Patres Ratramnus
proferat, scilicet Augustinum, Hieronymum et Ambrosium.
Addit etiam Erigenam inter adversarios
Paschasii recensere Ratramnum: sed quid tum? Nihil
enim vetat sententiam Joannis Scoti repugnare
Paschasio, et Ratramnum cum eo concordem docuisse,
imo vero ita se rem habere valde probabile
est. Praeterea si ex eo quod Ratramnus citet Augustinum,
Ambrosium et Hieronymum, non differt a
Joanne Scoto, Lanfrancus concordabit in Berengario,
Sanctesius cum Calvino, Perronius cum Plesseo
Morneio. Itane licet ratione et sensu intemperanter
abuti? Ejusmodi ratiocinationi ac conjecturae locus
fortasse non deesset si praeter Augustinum, Hieronymum
et Ambrosium nullos Patres in medium proferret
Ratramnus, sed insuper continuo prodidit S. Isidorum
Hispalensem num. 40, 45 et 47; S. Fulgentium,
num. 89; Sacramentarium S. Gregorii, num. 88;
Missale Gelasii, num. 85; de quibus, dempto Sacramentario
S. Gregorii, nulla mentio apud Joannem
 Scotum. Caeterum Erigerus non dixit Ratramnum
esse adversarium Paschasii, sed anonymus scriptor
Cellotii, quem cum Erigero confundere injurium est.
Quamvis enim in aliquo codice manuscripto quingentorum
fortasse annorum libellus anonymi praeseferat
nomen Erigeri, melius argumentum assumendum
est ad ascribendam viro sapienti et de Ecclesia
non immerito tam futilem ac vanam lucubrationem.
Denique dissertator ait pag. 168 Berengarium in
epistola ad Richardum, relata tomo II Spicilegii
Dacheriani, dicere Joannem Scotum scripsisse monitu
et precario Caroli Calvi, cujus pariter jussu
scripsisse Ratramnum multi opinantur sub annum
855, quo anno multa catholicae fidei contraria in regno
Caroli, ipso quoque non nescio, Annales Bertiniani
prodidere.
Ad haec plura respondere facile est.
I. Cum multum discriminis intercedat inter preces
et jussa, multum quoque differre necesse sit librum
 Joannis Scoti et Ratramni; quippe cum Joannes
Scotus monitu et precario Caroli, Ratramnus jussu
scripserit. His verbis incipit liber Ratramni: Jussistis,
gloriose princeps; et ex epistola Berengarii intelligimus
Joannem Scotum scripsisse monitu et precario.
Ratramnus, humilis monachus in sui claustri
abditus tenebris, jussis imperatoris ac regis obtemperat
et in lucem prodit: Joannes Scotus, supercilio
doctoris elatus, principis monitis et precibus annuit.
II. Haereses quibus agitabatur respublica anno 855,
quarum mentionem faciunt Annales Bertiniani, erumpere
non potuerunt ex libro Ratramni, qui cum Carolo
Calvo imperatori inscriptus sit, ad Carolum Magnum
imperatorem, non potuit effici et in lucem emitti
ante tempus quod interfluit inter annum 875 et 877,
quo desiit imperium Caroli Calvi; siquidem ex antiquis
codicibus manuscriptis, exscriptus sit hic titulus
ad Carolum Calvum imperatorem. At vero continenter
ait dissertator eadem pagina, librum de Corpore et
 Sanguine Domini fuisse damnatum in concilio Vercellensi
et Parisiensi anno 1050, tandemque flammis
crematum in concilio Romano sub Nicolao II anno
1059, cum inscriptione nominis Joannis Scoti; quoniam
tunc temporis verus auctor erat indicatus et
perspectus, eaque de causa paucissima exemplaria
exstare sub nomine Ratramni sive Bertrami, quod
horum conciliorum temporibus suppositum nomen
recognoscebatur: et addit eam ob rem non visum esse
sub nomine Ratramni ante annum 1526, ad quem
usque ex eo tempore altum fuerat apud omnes de hoc
libro silentium. Jam vero si res ita sint, dicat nobis
dissertator qui fieri potuerit ut tot concilia, tot viri
illustres, Lanfrancus, Ascelinus, Durandus, adeo
consopiti fuerint ut hanc ἐτερωνυμίαν silentio praetermiserint,
nec tam insolentem nominis subjectionem
Joanni Scoto obtrectaverint, et memoriam Ratramni
viri docti, pii, de Ecclesia Gallicana infinitis titulis
 bene meriti, ab ejusmodi haeresis contumelia et opprobrio
non vindicaverint. Ego vero fateor me intelligere
non posse ex quo dissertator sibi suaserit postquam
cremata fuerint exemplaria libri de Corpore et
Sanguine Domini, non visa esse ante annum 1525,
sub nomine Bertramii aut Ratramni nam Sigebertus
saeculo XII, scilicet anno quadragesimo post concilium
Romanum, recenset librum de Corpore et Sanguine
Domini sub nomine Ratramni inter scripta catholica
et orthodoxa Trithemius, abbas Spanemiensis
saeculo XV in Catalogo Scriptorum ecclesiasticorum
idem praestat, et vestigia Sigeberti ingeminat. Antea
Anonymus Cellotianus, sive, ut putat dissertator,
Erigerus, Ratramnum ejusdem libri auctorem indigitat:
et Joannes Fischerius, episcopus Roffensis,
ipso anno 1526. Nihil igitur tam a vero alienum quam
quod dixit dissertator usque ad annum 1526 altum
apud omnes ejus libri sub Ratramni nomine fuisse
silentium. Caeterum si quis libros Joannis Scoti de
Praedestinatione aut Περὶ φύσεων μερίσμου applicata
 mente legat, tantam styli differentiam animadvertet,
tot Patres Graecos mysticos et asceticos citatos reperiet
quorum nullum vestigium aut sulcum internoscere
licet in libris Ratramni, ut librum de Corpore
et Sanguine Domini sub Ratramni nomine vulgatum
Joanni Scotigenae adjudicare et insolens et supervacaneum
esse videatur.
Verumtamen hic unum praetermittere non possum
quod hujusce litis omnino decretorium esse videtur.
Constat enim Joannem Scotum corpus Christi post
resurrectionem nec sensibus tractabile nec carneum
existimasse, ut intelligimus ex libro V de Divisione
naturae, pag. 293, num. 37: Quisquis autem sancti
Ambrosii Gregoriique Theologi, diligentius dicta inspexerit,
inveniet profecto non mutationem corporis
terreni in coeleste corpus, sed omnino transitum in
ipsum spiritum: non in illum qui aether, sed in illum
qui intellectus vocitatur. Ambrosius siquidem omnem
compositionem aufert, ita ut post resurrectionem
 corpus, et anima, et intellectus, unum sint et unum
simplex neque ex tribus conjunctum, et quae hic tria
videntur, illic unus intellectus efficitur. Gregorius
similiter et incunctanter astruit mutationem corporis
tempore resurrectionis in animam, animae in
intellectum, et intellectus in Deum, ac sic omnia in
omnibus Deus erit, sicut aer vertitur, in lucem. Et
ejusdem libri num. 38: Si ergo transformata caro
Christi est in Dei virtutem et spiritus incorruptionem,
profecto ipsa caro virtus est et incorruptibilis
spiritus; ac si Dei virtus est spiritus, ubique est non solum
super loca et tempora, verum etiam super omne
quod est nulli dubium quin ipsa caro virtutem et
spiritum transformata nullo loco contineatur, nullo
tempore mutetur; sed sicut Dei virtus et spiritus,
Verbum videlicet quod etiam in unitatem sibi substantiae
acceperat, omnia loca et tempora universaliter
omnem circumscriptionem excedat. Jam vero
quis ejusmodi opinamenta auctori libri de Corpore et
Sanguine Domini ascribat? qui prorsus contraria et
 toto diametro opposita doceat, et praesertim num. 30
haec verba ori Christi inducit: Cum post resurrectionem
visuri sitis me coelos ascensurum, cum integri
corporis sive sanguinis mei plenitudine. Et
num. 99: At vero Corpus illud in quo passus est
et resurrexit Christus, proprium ejus corpus existit
de Virginis Mariae corpore sumptum, palpabile sive
visibile etiam post resurrectionem, sicut ipse discipulis
ait: Palpate et videte quia spiritus carnem et
ossa non habet sicut me videtis habere. His igitur
amplius immorari non opus est, sed ad tuendam et
vindicandam hujus libri fidem et ὁρθοδόξιαν leviter
placideque procedere juvat. Hujus autem libri,
inquit dissertator pag. 166 et 288, columna interiori
editionis novae Amstelodamensis num. 166, qui
Ratramno tribuitur, qui hac aetate patrocinium susciperent
valde miror aliquos esse inventos postquam
 non modo nuper a Tridentinis censoribus summisque
pontificibus censura notatus est.
