RESPONSIO.
Unde dissertator accepit et ex quibus Ratramni
verbis intellexit eo consilio scripsisse non sunt idem
quod cernuntur et quod creduntur, ut catholicae huic
voci adversaretur, Hoc quod videtur in altari est corpus
Christi, nihil enim aliud vult Ratramnus nisi
corpus Christi quod revera sub speciebus latet et
existit in altari non incurrere in oculos, sive non
 esse oculorum sensu subjectum sive visibile. Quod
rotunde fatentur, praeter quosdam recentiores philosophos,
omnes Theologi, imo omnes homines nec
mente nec oculis capti. Sed res exemplo faciliter
confici potest; verbi gratia, si horum verborum loco
non sunt idem quod cernuntur et quod creduntur, dixisset
Ratramnus, non sunt idem quod corrumpuntur
et quod creduntur, non sunt idem quod in secessum
mittuntur et quod creduntur, non sunt idem quod franguntur
et quod creduntur: objectare neutiquam auderet
dissertator has propositiones, tametsi probabilem
habere possint intellectum si praecise et solae
spectentur, cum eo consilio proferantur ut catholicis
his vocibus adversentur: Hoc quod frangitur in
altari est corpus Christi; hoc quod in secessum mittitur
est corpus Christi. Hoc quod in altari corrumpitur . . . . .
Pestifera est haeresis, quoniam corpus Christi
non potest corrumpi, nec in secessum mitti, nec
frangi. At vero Ratramnus nihil aliud vult nisi corpus
 Christi, quod esse revera in Eucharistia creditur,
non cernatur, sicut species quae franguntur corrumpuntur
et in secessum mittuntur, non sunt idipsum
corpus Christi, quod creditur sub his speciebus
latere et existere. Ex his abundanter patet quam supervacaneum
sit in tot nubes subtilitatum et aequivocationum
distillare cerebrum, ad stabiliendam
hanc propositionem catholicam: Hoc quod videtur
in altari est corpus Christi, cui contraria sit manifeste
haeretica; quippe cum nihil aliud hac propositione
significari intelligatur quam haec: Hoc quod
frangitur in altari est corpus Christi, in qua particula
HOC non significat proprium et naturale corpus
Christi sub speciebus latens et reconditum, sed corpus
nuncupativum, ut loquitur beatus Algerus, corpus
in figura quod proprium et naturale occulit ipsum,
quod oculis nostris Ἄφαντον ἐγένετο sit invisibile.
VII. (Pag. 291.) Sed quod caput est docet idem
 apertissime num. 15 non esse aliquid in veritate, esse
idem atque non esse tale secundum propriam essentiam.
