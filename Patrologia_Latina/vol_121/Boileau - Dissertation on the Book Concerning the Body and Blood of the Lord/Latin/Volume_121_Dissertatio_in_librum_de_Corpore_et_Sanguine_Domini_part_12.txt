RESPONSIO.
Neutiquam opponit eo loci proprietatem mysterio,
cum econtra haec esse sociabilia demonstret et comprobet
exemplo baptismi, in quo aqua permanens in
sua proprietate naturali interius occulit virtutem
sanctitatis et immortalitatis. Hoc quippe argumento
probat species Eucharisticas in sua proprietate naturali
consistentes, veluti tegetes ac paropides,
Christi corpus sanctum et immortale recondere.
Igitur, inquit Ratramnus, in proprietate humor
corruptibilis, in mysterio vero virtus salutaris.
Conclusionem supervacaneam ex eo loco assumpsit
dissertator. Cum negat, inquit, igitur corpus Christi
in mensa Dominica existere in veritate, negat in propria
essentia existere; quippe cum per veritatem solitariam
 rei manifestationem seu externam patefactionem
intelligat, quae omnem figurae aut obumbrationis
societatem perimit, neutiquam vero essentiam
propriam rerum, quae figurarum societatem non respuit.
Quae cum ita sint, etiamsi darem, absit tamen
ut concederem, Ratramnum negare Corpus
Christi esse in Eucharistia in veritate, nihil aliud
negaret nisi dictum corpus non esse aut palpabile ac
prorsus sine figura quacunque et obumbratione consistere.
Incogitabile enim est dicere voluisse corpus
non existere, de quo ait numero 96, conceptis
verbis, corpus Christi nominatur et existit. Et fatetur
interius fieri mutationem quam exterius sensus non
percipiunt, corporisque existentiam in Eucharistia
sine grandi piaculo negari non posse.
IX. (Pag. edit. Amstel. 291; Edit. vero Parisiensis
primae pag. 175.) Hanc unam Joanni Scoto, scilicet
Ratramno, placuisse acceptionem elocutionis IN VERITATE,
imo et catholicis omnibus intelliget cordatus
 quisque, qui meminerit damnatum esse Berengarium
quod pariter asserebat in figura et in sacramento totum
fieri nihil IN VERITATE; cum praesertim Berengarii
quasi susceptus ac deliciosus Joannes Scotus exstiterit.
In hanc rem prodidit dissertator fragmentum
Gualterii, prioris S. Victoris, relatum tomo III Analectorum
sacrorum doctissimi Mabillonii, pag. 450.
