RESPONSIO.
Utinam nihil ex verbis Ratramni resecaret dissertator,
ex eo enim numero 12 intelligeret clarissime
stabilitam ab ipso Ratramno mutationem substantiae
panis in substantiam corporis Christi; quippe non
ait simpliciter, speciem creaturae permansisse, sed
exterius speciem creaturae quae ante fuerat cognosci
permansisse. Quoniam secundum veritatem, id est
exteriorem manifestationem, species creaturae quae
 fuerat ante permansisse cognoscitur; quod verissimum
et valde catholicum est: cum dubio procul
species panis et vini quae ante fuerant, adeoque post
consecrationem non sunt, permaneant. Quapropter
nihil mutationis videri aut recognosci potest ope et
ministerio sensuum. Hic quoque non iste transitus
factus esse cognoscitur. Nam ut ipse ait eodem numero
12, in isto sacramento, si tantum in veritatis
simplicitate consideratur (id est in eo quod exterius
apparet et sensibus percipitur), et non aliud credatur
quam quod aspicitur, nulla permutatio facta cognoscitur.
Non ait, Nulla permutatio facta esse convincitur
aut demonstratur, sed nulla cognoscitur, scilicet
ministerio sensuum et oculorum aspicitur. Sed
si aliud credatur quam aspicitur sensibus, permutatio
facta est, ut ait numero 30: Sed vere per mysterium
panem et vinum in corporis sanguinisque mei
conversa substantiam, a credentibus sumenda.
Insuper etiam haec verba, ex numero 14, a dissertatore
 prolata, speciem et formam nihil habere in se
permutatum, trunca sunt et detorta: quippe cum
his significare videatur Ratramnus per speciem materiam
et formam substantialem panis et vini nullam
sustinere mutationem, cum econtra si verba haec
integra et sincere proferantur sensum prorsus adversum
sonent: scilicet secundum speciem et formam
creaturae seu rerum visibilium exterius et quae
in sensus incurrunt panem et vinum quae antea fuerant
nihil habere in se permutatum: quod verissimum
est. Secundum speciem namque creaturae
formamque rerum, utrumque, id est panis et vinum,
nihil habent in se permutatum; et si nihil mutationis
pertulerint, nihil aliud existunt quam quod prius
fuere. Continenti sermone obfirmato pectore probat
necesse esse fateri revera mutationem esse
factam interius, quae quidem exterius minime videtur
aut sensibus percipitur: Corporaliter namque
nihil in eis cernitur esse permutatum (num. 15);
 et bene quidem non dicit nihil esse permutatum, sed
nihil cernitur sensibus esse permutatum; alias enim
cogerentur negare corpus esse Christi quod non solum
dicere, verum etiam cogitare nefas est. Aut si
non profiteri voluerint, compelluntur negare corpus
esse sanguinemque Christi, quod nefas non solum
dicere, verum etiam cogitare. Beatus Algerus, vir
maxime catholicus, et fortissimus Berengarii adversarius,
sua aetate eadem dixit, uti ex capite 17
primi libri de Eucharistiae Sacramento intelligimus.
Hanc duplicitatem non substantiae, inquit, sed
formae, sancti notaverunt quoties de corpore Christi
ipsum non ipsum dixerunt, ut ipsum secundum substantiam,
non ipsum sit secundum formam. Et
cap. 18: Ut sicut immolatio imaginaria figurate
vocatur mors, crucifixio Christi, et sint forma panis
et vini, figurate vocatur corpus Christi: sic sacramentum
fidei, scilicet baptisma figurate vocatur
 fides. Notandum quod in altera harum similitudinem
coelestem panem, qui vere Christi caro est, non
communi sed suo quasi proprio modo corpus Christi
vocari dixit, quia scilicet corpus illud non corporale,
sed spirituale et divinum prae omnibus singulariter
vidit: in altera autem sacramentum corporis
Christi, id est formam panis, absolute secundum
quemdam modum corpus Christi dixit, quia
communi figura non existentium quod dicuntur illud
dici corpus Christi notavit. Quod autem invisibile
corpus Christi sacramentum visibilis corporis Christi
dixit, intelligibiliter tantum per exteriorem aliquam
actionem, et non sensualiter accipiendum
est.
XII. Quo sensu dictum ab illo est, scilicet Ratramno,
num. 56, intellige quod non in specie, sed
in virtute corpus et sanguis Christi existant quae cernuntur.
Quod est catholicorum effatum impetere agentium
utique hoc quod cernitur est corpus Christi
verum.
