 RESPONSIO.
Ex hoc apophthegmate catholicorum hominum
non intelligendum est sensu percipi substantiam
corporis Christi: hoc enim luce palam falsum est,
sed videri ac oculis conspici vela, umbras, quibus
contegitur verum Christi corpus. Adeoque sensus
hujus axiomatis: Hoc quod cernitur est corpus
Christi, hoc est scilicet substantia quae sub his velaminibus
sensibilibus revera existit invisibiliter, est
ipsum verum corpus Christi. Quamobrem jure
merito dicit Ratramnus: Intellige quod non in
specie, sed in virtute corpus et sanguis Christi existunt
quae cernuntur. Revera enim ibi existere
corpus Christi credimus, et cum credamus, necessario
consectaneo non videmus. Si enim videremus,
diceremus videmus et non diceremus credimus esse
verum corpus et sanguinem Christi: Corpus quidem
Christi sanguinemque fideliter credis; sed si
 perspiceres quia quod credis nondum vides: nam
si diceres, Video, non diceres, Credo corpus sanguinemque
esse Christi. Ex hac virtute potentiae qua
Christus in hoc mysterio exornatur contendit venerandam
esse hanc potentiam qua quidquid vult creat,
et creatum quomodo vult et quando vult in id quod
antea non fuerat permutat: Unde dicit ordinem
naturae non hic intuendum, sed Christi potentiam
venerandam, quae quidquid vult, quomodo vult in
quodcunque vult et creat quod non erat et creatum
permutat in id quod antea non fuerat.
XIII. Nolebant utique catholici, inquit dissertator,
pag. 291, tmemate 176, edit. Amstelodam.; Parisiensis
vero pag. 176, tmemate 4, quidquam fidem, quae
interius in animo latet, in mysterio operari. Quod
videretur in altari Dei aiebant Christi corpus esse:
substantiam creaturarum immutatam esse, salva specie
pro ea speciei acceptione quam cap. 4 diximus:
nec jam esse symbola post consecrationem quod antea
fuissent. Interius quidem commutationem fieri, sed in
 symbolis priusquam in credentium animis. His capitibus
totidem ille maxime adversaria hoc uno loco
tradit Ratramnus, scilicet num. 54: Dicant qui nihil
hic volunt secundum interius latentem virtutem accipere,
sed totum quod apparet, visibiliter aestimare,
secundum quid hic sit commutatio facta. Nam secundum
creaturarum substantiam, quod fuerunt ante
consecrationem hoc et postea consistunt. Panis et vinum
prius exstitere: in qua etiam specie jam consecrata
permanere videntur. Est ergo interius commutatum
Spiritus sancti potenti virtute, quod fides
aspicit, animam pascit, aeternae vitae substantiam
subministrat.
