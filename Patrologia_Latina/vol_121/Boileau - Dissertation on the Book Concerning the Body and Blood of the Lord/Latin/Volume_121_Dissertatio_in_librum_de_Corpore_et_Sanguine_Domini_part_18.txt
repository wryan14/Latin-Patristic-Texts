 RESPONSIO.
Rotunde fateor Ratramnum comparare Eucharistiam
cum baptismo; at per Eucharistiam non solum
intelligit panem et vinum, verum etiam ipsam Eucharistiam
totam et in integro, scilicet verum corpus
et verum sanguinem Christi, sub speciebus panis et
vini. Hanc esse intelligentiam Ratramni necesse
est: quippe cum veram substantiarum mutationem
recognoscat, non duas existentias asserat, et
grande nefas reputet cogitare ibi non esse corpus
Christi quod nominatur et existit. Jam vero si eo
sensu intellectam Eucharistiam cum baptismo conferat,
quid mali falsi ei exprobrari potest? Nam
sicut virtus sanctificationis ad elementum aquae aggregatur
in baptismo, multo magis virtus immortalitatis
et sanctificationis ad verum Christi corpus sub
speciebus occultum accedit, quae nobis immortalitatem
et aeternae vitae substantiam administrat. Enimvero
nisi cum fide et charitate ad hoc mysterium
accedamus, ipsa caro Christi occulta non prodest
 quidquam: spiritus est qui vivificat: sicut aqua nihil
attinet si virtute sanctificationis careat, id est nisi
adultus sacro initiatus baptismate credat et sibi
persuadeat hac virtute sanctificationis vitam aeternam
comparari posse. Non igitur solum mirabile est quod
corpus Christi in Eucharistia existat, sed quod ibi
ad nostram sanctificationem consistat. In ore iniquorum
et bonorum aequabiliter permanet. Sed adversus
malos alimentum mortis, et erga bonos alimentum
vitae vita bonis morsque malis . Caeterum
ejusmodi comparatio nec nova nec insolens est; ea
usi sunt fortissimi praesentiae corporis et transsubstantiationis
defensores, uti intelligimus ex epistola
Paschasii ad Frudgardum pag. 1621, litt. B, et capite
3 tractatus de corpore et sanguine Domini, pag.
1562. Eamdem prodidit comparationem beatus Algerus,
capite 10, lib. II, et 8 lib. III, et existimat,
quod videtur speciem habere corporalem quod intelligitur
fructum habere spiritualem, non secus ac
 Ratramnus num. 19. Secundum enim quod cernuntur
corpus pascunt corruptibile ipsa corruptibilia;
secundum vero quod creduntur, animas pascunt
in aeternum victuras ipsa immortalia.
XV. (Pag. 292 edit. Amstel.; edit. Paris., pag.
177, lin. 2). Num. 4 et num. 19. In baptismo, inquit
Ratramnus sive foederis antiqui sive novi, duo sunt:
aqua quae cernitur et spiritualis potentia quae creditur
interius; ex utroque mysterium fit dum cognoscitur
quid symbolum significet. Ubi non Eucharistiam modo
perinde ac salutaris lavacri undam fieri mysticam ait,
quoniam viso symbolo mens aliud intelligit quod videt,
ex qua fidei intelligentia mysterium dicatur et
fiat; verum etiam sacramenta novae legis in parem
sensum devolvit in quo sunt sacramenta antiqui foederis.
Quod et de veteribus sacrificiis cum novo componit,
rursum confirmat num. 91, sicut illa figuram
habuere futurorum, sic et hoc sacrificium figura sit
praeteritorum.
