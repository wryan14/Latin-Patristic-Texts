 RESPONSIO.
Nihil de Eucharistia dicit Ratramnus eo num. 21,
nec in sequentibus ait ex fidei intelligentia mysterium
diei et fieri; sed observat mysterium quod exsurgit
ex corpore et sanguine Christi panis et vini speciebus
involutis, et adjuncta virtute sanctificationis, in gratiam
fidelium digne recipiendum, fieri objectum
fidei: quod quidem non solum Eucharistiae, verum
etiam omnibus veteris et novae legis sacramentis
aequabiliter convenit. Nec vero singulare est Eucharistiae
quod virtus sanctificationis adjungatur pani
et vino, quemadmodum aquae in baptismo, sed adjiciatur,
cum addatur vero corpori Christi sub speciebus
seu figuris recondito et latenti. Hanc esse
mentem Ratramni non dubitandum est, cum dicat
 continenti sermone num. 24 sanguinem a populo
Judaico epotum in deserto fuisse figuram sanguinis
ex utero Virginis assumpti et in ligno crucis effusi,
non solum ut eo redimeremur, verum etiam potaremur:
Ut intelligeremus, inquit, in deserto in spirituali
petra constitisse et sui sanguinis undam populo
praebuisse, qui postea corpus de Virgine sumptum
et pro salute credentium in cruce suspensum,
nostris saeculis exhibuit, et ex eo sanguinis undam
effudit quo non solum redimeremur, verum etiam
potaremur. Nam utcunque res sint, si sanguis a
Christo pro nobis ex crucis palo effusus ut redimeremur
verus est sanguis Christi ex Virgine matre
assumptus, ille sanguis nobis propinatus et similiter
effusus ut potaremur, verus sit et idem ipse necesse
est, quo non solum redimeremur, verum etiam
potaremur. Eo loco Ratramni ὀρθοδοξίαν confirmare,
imo demonstrare facile est. Nam si ab omnibus
superstitionis Calvinianae ministris quaeramus
 nunquid non sanguis in cruce ad nostram redemptionem
effusus sit verus Christi ex Virgine Maria
matre assumptus: respondebunt omnes dubio procul,
verum ac proprium sanguinem existere. Si vero
eadem quaestio fiat de sanguine a Christo fuso ut eo
potaremur, non eumdem esse sanguinem respondebunt,
sed in figura tantum verum sanguinem repraesentare,
seu in figura porrigere haeretico sensu referent.
Verum si de eadem quaestione interrogaremus
Ratramnum, catholico sensu e contra respondebit.
Christum in deserto in spirituali petra constitisse,
et sui sanguinis undam populo praebuisse, qui postea
corpus de Virgine sumptum et pro salute credentium
in cruce suspensum nostris saeculis exhibuit,
et ex eo sanguinis undam effudit quo non solum redimeremur,
verum etiam potaremur. Ergo ex
mente Ratramni, sicut redimimur vero sanguine
Christi ex corpore de Virgine assumpto, eodem ipso
prorsus vero sanguine potamur. Respondebit insuper
Ratramnus eo sanguine nos redimi et potari cujus
 figura fuit in manna, mari Rubro et petra deserti;
qui cum jam delitescat sub velis et figuris seu speciebus
vini et panis, ibique revera existat, nostrae
fidei atque intelligentiae spiritualis objectum evadit,
nec defuit, mirabili veritatis et figurae societate, fieri
figura mannae, maris Rubri et petrae deserti praeteritorum,
quemadmodum manna, mare Rubrum et
petra deserti figuram habuere futurorum. Sicut
illa, inquit num. 91 figuram habuere futurorum, sic
et hoc sacrificium figura fit praeteritorum.
XVI. (Pag. 292, num. 177.) Non ergo carnem
meam, inquit Ratramnus num. 30, vel sanguinem
meum vobis corporaliter comedendum vel bibendum
per partes distributum distribuendumve putetis, cum
post resurrectionem visuri sitis me coelos ascensurum
cum integri corporis sive sanguinis plenitudine. Quis
vero e catholicis somniavit carnem Christi scindendam
in frusta? Plane nemo.
