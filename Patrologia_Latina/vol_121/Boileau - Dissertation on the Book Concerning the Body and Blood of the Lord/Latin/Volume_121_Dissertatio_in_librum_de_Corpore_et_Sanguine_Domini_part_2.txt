RESPONSIO.
Si tantae admirationi locum inveniat dissertator,
ex eo quod tuendum receperint librum Ratramni de
Corpore et Sanguine Domini viri quidam theologi tametsi
censura notatum et in indicem librorum prohibitorum
relegatum ab examinatoribus deputatis a
concilio Tridentino et ab ipsismet Romanis pontificibus
majorem faciet admirationem antiqua missa Latina
quam Matthias Flaccus Illyricus proxime elapso
saeculo Argentinae typis mandari curavit. Enimvero
primulum lucem publicam vidit ope hominis haeretici,
quemadmodum liber Ratramni, et ab examinatoribus
concilii Tridentini aequabiliter in indice libris
prohibitis coaptata fuit, uti perspicere facile est in
indicis appendice secunda; verumtamen hodie ejusmodi
missa Illyrici catholica et orthodoxa reputatur ab
omnibus doctis Ecclesiae scriptoribus, et ab ipsis protestantibus
 hominibus tanquam suis dogmatibus valde
repugnans et adversa repudiatur. Ejus fidem et ὀρθοδόξιαν
vindicavit eminentissimus cardinalis Bona
Rerum liturgicarum lib. I, cap. 12, novamque editionem
fieri in Appendice ad librum de Rebus liturgicis,
et P. Cointius, Oratorii dom. Jesu Presbyter, in Annalibus
Ecclesiasticis Francorum, curaverunt emendatiorem
et magis castigatam, sicut Ratramni librum de
Corpore et Sanguine Domini emendatiorem ex antiquo
codice manuscripto cum cura et fide expressimus.
Eamdem missam Latinam inquisitores Hispani, regnante
Philippo secundo, censura affecerunt, instigatione
Ferdinandi Toletani, ducis Albensis, hominis
studio religionis catholicae non solum flagrantis, verum
etiam furentis, quem dicit Jesuita Famianus Strada
ex bellicis tormentis fusum Antuerpiae in eadem bellica
tormenta refusum fuisse. Enimvero nihil admiratione
dignum si ab ejusmodi tribunalis judicibus, quibus
inerrantia nulla a coelo tradita est, judicata et
 condemnata virorum doctorum opera auxilio et defensoribus
egeant. Inter lucubrationes illustrissimi ac
doctissimi Claudii Espencaei, doctoris theologi Parisiensis,
inter Patres purpuratos, ni prava consilia obstitissent
coaptandi, ut testificatur D. Jacobus Augustus
Thuanus et ipsemet Espencaeus, ejus commentarii in
Epistolam ad Titum et tractatus de Continentia prae
caeteris evincunt; quippe cum non solum eruditione
summa expleantur, verum etiam spiritu consilii et
fortitudinis scripta sint adversus abusus et vitia quibus
ferme omnes eo saeculo deformabantur homines,
verumtamen tanti viri tractatus proditi in indice examinatorum
concilii Tridentini cum Ratramno nostro
et missa Latina Illyrici infeliciter errant, non minori
existimatione digni apud omnes eruditos. Nec
enim dubitandi locus relinquitur quin ipse dissertator
noster Espencaeum inter doctores catholicos et omnibus
doctrinae et fidei numeris absolutos recenseat.
Percontarer libenter a dissertatore nunquid articulos
cleri Gallicani de potestate ecclesiastica, regi Christianissimo
 oblatos anno 1682, quos revera ab Innocentio
XI condemnatos fuisse non ignorat, defendi
posse existimet? An aequo vel iniquo animo ferret vituperio
affici censuras Facultatis Parisiensis adversus
Vernantium aut Amadaeum Guymenium latas;
an ejusmodi censurarum defensor ei admirationem
moveret? Quas tamen sciunt omnes non solum in indice
librorum prohibitorum collocatas, sed ab Alexandro
VII summo pontifice vetitas et proscriptas fuisse
bulla authentica adversus eas censuras data Romae,
imposita poena excommunicationis ipso facto incurrendae
VII Kalendas Julii anni (1665) undecimo pontificatus
Alexandri septimi.
Nullius auctoris libri magis censura vexati sunt
quam Origenis Adamantii; non una vice sed pluribus
pontifices et concilia etiam generalia proscripserunt
Origeniana dogmata. Verumtamen non humillimi ingenii
 Jesuita Petrus Halloix Leodiensis amplo volumine
in folio, pari crassamento cum majoribus libris, Origenem
defendit et ejus ad Pontificem maximum Innocentium
X causam egit. Origenem defensum approbaverunt
quatuor celebres pietate et scientia insignes
Jesuitae et examinarunt, jussis obtemperantes
R. P. Carafae, totius societatis praefecti generalis, in
collegio Romano anno 1646; ista denique Origenis
defensio cum licentia visitatoris Flandriae, Angliae et
Gallo-Belgicae provinciae publici juris facta est Leodii
anno 1648. Verumtamen Origenes defensus ingressus
viam universalis inquisitionis Romae, in indice
librorum prohibitorum locum obtinuit acceptissimum,
sed in bibliothecis Jesuitarum magis honorificum;
nullibi enim in serie librorum prohibitorum reptat. Denique
famosum librum Ludovici Molinae Jesuitae de
Concordia gratiae et liberi arbitrii ab Universitate Salamanticensi
anno 1595, 22 Julii damnatum, et ab
episcopis Hispaniae periculosum et erroneum declaratum,
quotidie Jesuitae pluresque notae non infimae theologi
 defendunt, quemadmodum et libros de Romano
Pontifice cardinalis Bellarmini, ut refert Jacobus Fuligati,
alter Jesuita, in Vita Roberti Bellarmini, cap.
11: quae cum ita sint, dubium non est libros censura
notatos ac res judicatas recognitioni obnoxias esse,
sive ad judicium instauratitium referri posse; adeoque
causas in caduci casum delapsas, in gradum reponi
curriculi judicialis. Hoc Ecclesiae aut religionis nihil
interest: licuit enim semperque licebit aliquos auctores
ab accusatione violatae fidei vindicare. Adeo quippe
nihil vetat litteras Honorii I papae a contumelia haeresis
Monothelitarum purgare. Hoc jure Facundus,
Hermianensis Africae episcopus, tria capitula fortiter
ac nervose defendit in gratiam Ibae Edesseni, Theodori
Mopsuestini et Theodoreti episcopi Cyri, quo
etiam Ratramni doctrinam tuendam recipimus.
Molina et Bellarminus, in indices librorum prohibitorum
detrusi, ex iis exitum facilem obtinuerunt. Sed
si astringimus argumenta ad conterendam calumniam
 qua fama ejus et nomen inquinantur, probabilia
et ad faciendam fidem firma, multo mirabilius
est Ratramnum judices invenisse injurios quam defensores
propitios.