RESPONSIO.
 Adversarios Ratramni fuisse catholicos valde
credibile et valde probabile est; et cum praesertim
eos fideles appellet num. 11, ab omni haeresis suspicione
immunes fuisse abundanter significat: Dum
enim quidam fidelium corporis sanguinisque Christi,
quod in Ecclesia quotidie celebratur, dicunt quod
nulla sub figura, nulla sub revelatione fiat, quis
enim per quosdam fidelium homines haeresi inquinatos
significari sibi persuadeat? At vero illi adversarii
credebant revera videri seu conspici in Eucharistia
corpus Christi verum, eo habitu et forma quibus
revera consistebat, nullis involutum figuris aut
mysterii obumbrationibus, quod nulla sub figura,
nulla sub obumbratione fiat. Ejusmodi adversarii,
utcunque poterant, fetidam consecutionem repudiabant,
 et ab ea se defendebant, qua irretiti tenebantur
et convincebantur credere corpus Christi scilicet
corrumpi et spiritus calorisque naturalis appulsu et
opera velut alimentum exagitari, et madefactum
humoribus in pectore et ventriculo sumentium dissolvi:
etiamsi non dubitarent verum esse corpus
sanguinemque Christi. Abbas Abbaudus, incertae
aetatis auctor, in eamdem ivit sententiam de fractione
corporis Christi: hunc secutus est Walterius,
prior S. Victoris Parisiensis, quorum fragmenta publici
juris fecit doctissimus Mabillonius Analectorum
sacrorum tomo IV; plurimique scriptores catholici
ante et post aetatem sive post retractationem Berengarii
uti observat idem Mabillonius in suis ad Tractatum
Abbaudi notis de fractione corporis Christi.
Utcunque res sit, non existebat ulla secta hominum
sibi persuadentium carnem Christi et Dei unquam
posse in secessum mitti. Nec enim memoria exciderat
hominum Christianorum quod refertur Exodi
cap. XXXII, versu 20: Cum Moyses arripiens vitulum
 quem fecerant Israelitae combussit et contrivit usque
ad pulverem quem sparsit in aquam et dedit ex ea potum
filiis Israel. De quo haec scripsit carmine non
prorsus contemnendo Petrus Rhemensis, scriptor
antiquus, de Riga dictus, in Aurora sua, quam haberi
in bibliotheca Cottoniana testificatur Joannes
Seldenus de Diis Syris, syntagmate 2, de vitulo aureo,
et in bibliotheca capituli ecclesiae metropolitanae
Rhemensis ipse vidi.
Comminuit, commiscet aquis potum dat Hebraeis
Exeat ut foedus per loca foeda Deus.
XVII. (Ibid. pag. 292.) Sed illud voluit veterator
(hoc sale placet dissertatori defricare Ratramnum)
intelligi nec cerni in ara, nec comedi, nec frangi corpus
Christi, sublatoque in coelos corpore, non exstare
amplius istud in terris.
