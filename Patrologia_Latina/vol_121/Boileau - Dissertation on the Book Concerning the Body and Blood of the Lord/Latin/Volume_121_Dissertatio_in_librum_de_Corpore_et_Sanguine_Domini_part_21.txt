RESPONSIO.
Si corpus Christi post ascensionem in coelos neutiquam
in terris permansisse sibi persuasisset Ratramnus,
 nunquam dixisset num. 99: Iste panis
et calix qui corpus Christi nominatur et existit.
Nec num. 24, de sanguine in arbore crucis effuso,
quo non solum redimeremur, verum etiam potaremur.
Nusquam etiam occurrisset lectoribus, ne anticipata
opinione fallerentur de verbis propriis quibus
usus est; nec admonuisset his quae habentur num.
101: Nec ideo quoniam ista dicimus putetur in
mysterio sacramenti corpus Domini vel sanguinem
ipsius non a fidelibus sumi, quando fides non quod
oculus videt, sed quod credit accipit. Fides autem
non corpus in figura, sed verum in Eucharistia latere
credit, adeoque non falsum aut figuratum ante
percipit. Neutiquam etiam dixisset num. 10: Vinum
quoque quo sacerdotali consecratione Christi
sanguinis sacramentum efficitur, aliud superficietenus
ostendit, aliud interius continet. Quid enim
praeter vinum interius continet, nisi in locum vini
Christi sanguis reponatur. Insuper quid necesse erat
numero 30 dicere: sed vere per mysterium panem
 et vinum in corporis et sanguinis conversa
substantiam a fidelibus sumenda, si doctrinae Ecclesiae
catholicae de transsubstantiatione abnuisset?
Nec tricari oportet de voce per mysterium, quae nihil
aliud significat nisi verum Christi corpus et sanguinem
sub speciebus panis et vini absconditum
permanere. Nam revera nihil aliud vult eo loci Ratramnus
quam quod ipse dixerat num. 28, scilicet,
Christum antequam pateretur panis substantiam et
vini creaturam convertere potuisse in proprium corpus
quod passurum erat, et in suum sanguinem, qui
post fundendus erat.
XVIII. Nusquam enim esse (inquit dissertator
pag. 177 editionis Parisiensis et 292 edition. Amstelodam.)
nisi ubi palpabile sit, quod iterum repetit
num. 89, colligitque exinde num. 17, ubi corpus
non cernatur oculis, nec manifestum sit, ibi omnino
non esse.
