 RESPONSIO.
Haec nullibi incurrunt in oculos apud Ratramnum,
nec credibile est hominem qui de potestate mentis
non excesserit, adeo sibi contrarium esse. Nam
passim dicit seu intelligitur dicere, corpus Christi
in quo mortem passus est, in Eucharistia existere,
uti pluribus jam locis ostendimus, quos repetere
supervacaneum videretur. Nec enim numeris
89 et 97 colligit ubi corpus Christi non cernatur oculis,
nec manifestum sit, ibi omnino non esse. Tantummodo
observat differentiam intercedere inter mysterium
corporis quod celebratur in Ecclesia, et proprium
corpus Christi in quo passus et mortuus est:
in eoque consistere quod in mysterio sub figuris
corpus sit velatum et non palpabile, corpus vero
quod passum et sepultum, manifestum sit et palpabile.
Interim non ait duas esse existentias rerum,
imo vero conceptis verbis docet non quod duarum
sint existentiae rerum inter se diversarum, corporis
videlicet et spiritus: verum una eademque res,
 secundum aliud, species panis et vini consistit;
secundum aliud, corpus est et sanguis Christi.
(Num. 16.).
XIX. (Pag. 292. Amstelodam.) Illam Domini vocem
Spiritus est qui vivificat num. 31 sic interpretatur
ut de spirituali credentium opera, hoc est fide, accipiat,
quae vivificat, quae facit mysterium, absque qua
fide et operatione mysteria tantum corpus pascant,
nec mysteria quidem, sed substantiae panis et vini.
