RESPONSIO.
Revera necesse esse defendit Ratramnus eos qui
percipiunt Eucharistiam habere fidem. Insuper Paschasius
et omnes viri catholici postulant, ad mentem
S. Pauli: Probet autem seipsum homo, et sic
de illo pane edat, et de calice bibat. Qui manducat et
bibit indigne, reus erit corporis et sanguinis, non dijudicans
corpus Domini (I Cor XI, 29).
Nec aliud sibi vult Ratramnus dum explicans, num.
 31, haec verba: Spiritus est qui vivificat, ait: In hoc
itaque mysterio corporis et sanguinis spiritualis est
operatio quae vitam praestat, sine cujus operatione
mysteria nihil prosunt. Revera enim haec mysteria
non solum nihil prosunt, verum etiam intertrimentum
afferunt et mortem, si absque fide et charitate
recipiantur. Nec enim alia mente theologi docent
Eucharistiam esse sacramentum vivorum, non mortuorum.
Verum haec omnia non significant solam
operam spiritualem vivificare et facere mysterium.
Nunquam sic locutus est Ratramnus num. 31, imo
vero contrarium docuit his verbis: Carnem dicit
quidquam non prodesse, illo modo sicut infideles
intelligebant; alioquin vitam praebet, sicut a fidelibus
per mysterium sumitur. Et hoc quare? Ipse
manifestat cum dicit: Spiritus est qui vivificat. In
hoc itaque mysterio corporis et sanguinis spiritualis
est operatio, quae vitam praestat, sine cujus operatione
mysteria illa nihil prosunt, quoniam corpus
 quidem pascere possunt, sed animam pascere non
possunt. Quis vero ex his intelligat solam fidem recipientis
operari mysterium, et non perspectam habeat
Christianam et catholicam veritatem, scilicet
carnem et sanguinem Christi in Eucharistia animae
vitam tribuere, scilicet gratiam, digne recipientibus
hoc sacramentum, rite paratis hominibus, atque
expeditis et idoneis, seu fide et charitate ac virtute
poenitentiae exornatis?
XX. Mysterium, ait Ratramnus, inquit dissertator
(pag., 292 edit. Amstelod.), agi spiritualiter, quia
fidei spiritus illud peragit: fides ea pascit, laetificat,
vivificat interius, cum quod exterius est, carnem
alit. Nam haec pura putaque Sacramentariorum oratio
est.
