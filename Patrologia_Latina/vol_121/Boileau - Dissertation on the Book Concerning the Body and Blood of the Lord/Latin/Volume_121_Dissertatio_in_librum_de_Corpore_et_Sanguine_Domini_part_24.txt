RESPONSIO.
Libenter percontarer a dissertatore qua ratione
mysterium effieri posse sibi persuadeat nisi spiritualiter.
 Quasi vero hoc significet operatione fidei fieri
mysteria, non virtute Spiritus sancti, qua mysteria
nostrae fidei objecta evadant. Consentanee Ratramno
loquitur Paschasius cap. 5 libri de Corpore et Sanguine
Domini: Christus ergo cibus est angelorum, et
sacramentum hoc vere caro ipsius et sanguis, quam
spiritualiter manducat et bibit homo. Ac per hoc
unde vivunt angeli, vivit et homo, quia totum spirituale
est et divinum in eo quod percipit homo. Et
in fine ejusdem capitis. Bibimus quoque et nos
spiritualiter ac comedimus spiritualem Christi carnem,
in qua vita aeterna esse creditur. Alioquin sapere
secundum carnem mors est, et tamen veram
Christi carnem spiritualiter percipere, vita aeterna
est.
Observat continenti sermone, cap. 6, hanc carnem
Christi spiritualem spectare bonos, neutiquam malos:
Ecce inquit omnes indifferenter quam saepe sacramenta
altaris percipiunt plane, sed alius carnem Christi
spiritualiter manducat et sanguinem bibit, alius
 vero non; quamvis buccellam de manu sacerdotis videatur
percipere. Et quid accipit, cum una sit consecratio,
si corpus et sanguinem non accipit? Vere,
quia reus accipit indigne, sicut apostolus Paulus ait:
Judicium sibi manducat et bibit, non probans se
prius, nec judicans corpus Domini (I Cor. XI, 29).
Ecce quid manducat peccator et quid bibit. Non
utique sibi carnem utiliter et sanguinem, sed judicium.
Et quare? Quia non se probat, nec dijudicat
corpus Domini. Cogitat enim infidelis quod digna et
sancta indignus possit accipere, non aliud quidem
attendens, nisi quod videt, neque intelligens nisi
quod sentitur.
In eamdem rem, ait Ratramnus post S. Isidorum
Hispalensem. Hic etiam idem doctor dicit: Sacramentum
est in aliqua celebratione, cum res gesta ita
sit, ut aliquid significare intelligatur, quod sancte
accipiendum est. In ea sacramenti definitione convenit
cum Paschasio, capite 3 libri de Corpore et
 Sanguine Domini: Sacramentum igitur est quidquid
in aliqua celebratione divina nobis quasi pignus
salutis traditur, cum res gesta visibilis longe aliud
invisibile intus operatur, quod sancte accipiendum
est.
Beatus Algerus, adversarius Berengarii fortissimus,
Ratramni et Paschasii vestigia insequitur
libri II de Eucharistia capite 1: In illo sacramento
Christus est quoniam corpus est Christi: non ergo
corporalis esca, sed spiritualis est. Si ergo spiritualis
et non corporalis, quomodo corporali secessui
obnoxia? Ejusdem capitis continenti sermone probat
non frangi jejunium, quod corporale est, alimento
spirituali Eucharistiae: Sed absit a cordibus fidelium
ut in diebus jejuniorum quotacunque hora
missae celebrentur, solvi credant jejunium; quia cum
non sit corporalis, sed spiritualis esca, corporalis,
per escam spiritualem non solvitur abstinentia.
Dubitandi igitur locus non relinquitur mysterium
 spirituale agi. Ratramnus vero nihilominus animo
intendit quam quod ori ejus inducit dissertator,
quia fidei spiritus illud peragit: Fides ea pascit,
laetificat, vivificat interius, dum quod est, carnem
alit. Nam tantum abest ut fides omnia interius
faciat, cum ea potius tanquam objectum suae suasionis
supponat. Haec est solitaria mens Ratramni et
omnium catholicorum.
XXI. (Pag. 292, num, 178, in margin.) Negat apertissime
num. 52 quod ore sumitur in altari, aeternitatem
posse praestare, vitam enim quae in mysterio continetur,
esse a Verbi potentia invisibili quae fidem operatur
in nobis; in hac fide esse efficientiam ac virtutem
corporis Dominici.
