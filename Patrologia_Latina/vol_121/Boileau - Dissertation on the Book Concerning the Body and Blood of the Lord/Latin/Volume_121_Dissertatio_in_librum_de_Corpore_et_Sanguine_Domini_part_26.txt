RESPONSIO.
Cum eo consilio scripserit Ratramnus ut inesse
aliquam in Eucharistia figuram comprobaret, melius
argumenti genus proferre non poterat eo quod ex
corpore et sanguine populi fidelis assumit; quippe
aquae cum vino permistione in calice designatur.
Sicut enim aquae permistione Christo populus in figura
adunatur, et populi sanguis in figura significatur:
ita per species panis et vini in figura corpus
et sanguis Christi intimantur. Nam revera quatenus
vela sunt et paropides corporis Christi, ejus figurae
 et adumbrationes existimantur, quibus intuentium
oculos et sensus verum corpus praesens fallit. Visus,
tactus, gustus in te fallitur, sed auditu solo tute creditur.
Quippe species istae Christi corpus nuncupative
appellantur ab Algero, quia corpus Christi proprium
occulunt et circumscribunt. His ita constitutis,
comparationem corporis populi cum corpore
Christi in Eucharistia facile intellectum iri ab omnibus
non dubito. Nihil enim aliud vult Ratramnus
nisi corpus Christi nuncupative populi est figura
corporis et sanguinis populi. Sed haec non impediunt
quominus verum corpus sub speciebus delitescere
credatur: licet corpus et sanguis populi in figura
tantummodo intelligatur, nam Paschasius, praesentiae
et transsubstantiationis veri corporis Christi
in Ecclesia defensor invictissimus, eamdem comparationem
instituit; dixitque corpus populi sicut corpus
Christi figurate in Eucharistia consistere, quamvis
de praesentia reali corporis Christi sub speciebus revera
recondi minime dubitaverit. Quippe sic fatur
 capite 11 libri de Corpore et Sanguine Domini: Et
ideo recte provisum est, quia simul cum sanguine
aqua fluxit, ut in hoc mysterio veri sanguinis aqua
admisceatur, quatenus et nos in illo simus, ut per
hoc salutis sacramentum divinis obtutibus illi couniti
mystice offeramur. Nam si vinum sine aqua
offeratur, sanguis Christi incipit esse sine nobis; si
autem aqua sola, jam plebs videtur esse sine Christo.
Quando autem utrumque miscetur et conjungitur,
tunc recte mysterium Ecclesiae spiritualiter perficitur.
Et infra eodem capite: Exsultent ergo fideles
dum se intelligunt ad tantam unitatem Christi sociatos
per gratiam, et ad tantam flagrantiam charitatis
provectos; et ideo quam bene in hoc mysterio nostra
figura per aquam admittitur, ut unusquisque
in illo Christi sanguine susceptum se intelligat et in
melius transmutatum. Unde licet prius mystice vinum
et aqua commisceantur, post consecrationem
tamen non nisi sanguis bibitur, quia in illo prius ex
 aqua baptismatis suscepti rursus eum quo idie esuriendo
et sitiendo potamus: Et inferius. Propterea
non inconvenienter etiam ob hoc idem aqua
consecratur, non quod aqua permaneat, sed vertitur
in sanguinem ut significet quid fides percipiat.
Ex his intelligere facile est quam supervacanea sit
conclusio a dissertatore assumpta ex his Ratramni
verbis: Hoc est enim, inquit dissertator, perspicue
et sine ambage dicere neutrum esse corpus in sanctificato
pane corporaliter, hoc est secundum substantiam,
sed tantum intellectu fidei spiritualis.
Quippe ejusmodi conclusionem ex Paschasii verbis
similibus, si non iisdem, assumere non potis est.
Quid ergo eam ex Ratramno deducet, cui praesertim
ad praecavendum intelligendi solertia non defuit, ne
figmentum ex Calvini cerebro ortum continuis temporibus
ei ascriberetur, uti patet numero 101: Nec
vero quoniam ista dicimus, putetur in mysterio sacramenti
corpus Domini vel sanguinem ipsius non
a fidelibus sumi, quando fides non quod oculus videt,
 sed quod credit accipit. Non magis ad rem
prodidit dissertator locum Ratramni ex numero 75
his verbis conceptum: At videmus in aqua nihil
esse conversum, consequenter ergo et in vino nihil
corporaliter ostensum. Accipitur spiritualiter quidquid
in aqua de populi corpore significatur, accipitur
ergo necesse est spiritualiter quidquid in vino de
Christi sanguine intimatur. Haec enim nihil aliud
significant nisi in speciebus vini sensibus non percipi
sanguinem Christi, et ejusmodi species esse corpus
Christi spiritualiter et nuncupative, sicut in
aquae permistione non percipitur sanguis populi,
sed aqua nuncupative tantum et spiritualiter est
sanguis populi. Nihil enim vetat ita se rem habere
quamvis corpus Christi verum lateat in Eucharistia,
corpus vero populi insit in figura tantum. Nec enim
necesse est comparationem in integro fieri, ut probet
 quod potissimum animo intendit Ratramnus,
scilicet aliquam in Eucharistia esse figuram, nec
omnia aperta et edita patefactione declarari.
Hucusque satis explicuisse videmur ea quae dissertator
in libro Ratramni a fide catholica abhorrentia,
haeresis crimine accusat et carpit vehementer.
Jam vero quae magis operta et fucata denuntiat inquiramus,
et Ratramni insontis et intaminati, recuperatoria,
ut jurisconsulti vocant, actione persequamur.
XXIII. Contendit dissertator (Pag. 292, num. seu
tmemate 179, num. 1, editionis primae Paris., pag.
179) Ratramnum sive auctorem libri de Corpore et
Sanguine Domini adeo implicare quaestionem ut vix
a peritis dignoscatur. Exquirendum enim ait numero
5: Quod in Ecclesia ore fidelium sumitur corpus
et sanguis, in mysterio fiat an in veritate, id est
utrum aliquid secreti contineat quod oculis solummodo
fidei pateat. An sine cujusquam velatione mysterii hoc
aspectus intueatur corporis exterius, quod mentis visus
 aspiciat interius: ut totum quod agitur in manifestationis
luce clarescat: et utrum ipsum corpus quod
de Maria natum est, et passum, mortuum, ac sepultum,
quodque resurgens et ad coelos ascendens ad dexteram
Patris consideat.
