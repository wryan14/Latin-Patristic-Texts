RESPONSIO.
Difficile est intelligere quid in hac quaestionis propositione
obscurum aut intricatum videatur. Cum
dubitandi locus non sit tempore Ratramni extitisse
fideles qui omnia edita et aperta esse in mysterio
Eucharistiae sibi persuaderent: corpusque et sanguinem
Christi nulla sub figura aut obumbratione
collocari crederent; uti prospectum habemus ex numero
11 dicti libri de Corpore et Sanguine Domini:
Dum enim quidam fidelium sacramentum corporis
sanguinisque Christi quod in Ecclesia celebratur,
dicunt quod nulla sub figura, nulla sub obumbratione
fiat, sed ipsius veritatis nuda manifestatione peragatur;
 quidam vero testentur quod haec sub mysterii
figura contineantur, et aliud sit quod corporis
sensibus appareat, aliud quod fides aspiciat: non
parva diversitas inter eos dignoscitur. Insuper non
sine injuria potest hujus obscuritatis et implicationis
in proposita quaestione accusari Ratramnus: non
enim ipse fuit auctor propositae quaestionis, sed imperator
Carolus Calvus, cujus jussu inquirendam ac
discutiendam recepit, uti intelligimus ex verbis numero
5, quae dedita opera praetermisit dissertator.
Non enim ait Ratramnus: Quaeritur quod in Ecclesia
ore fidelium sumitur corpus et sanguis Christi,
an in mysterio fiat, an in veritate, etc.; sed: Quod
in Ecclesia ore fidelium sumitur corpus et sanguis
Christi, QUAERIT VESTRAE MAGNITUDINIS EXCELLENTIA IN
MYSTERIO FIAT AN IN VERITATE. Absit igitur ut Ratramnus
implicatae quaestionis propositae accusetur.
Ista enim contumelia in ipsum imperatorem refundenda
est. His verbis significatum quaerit vestrae magnitudinis
 excellentia, neutiquam etiam hujusce quaestionis
auctor intelligit per secretum quod interius in
animo geritur cujusque fidelis: mysterii velatio, symbolum
quod quisque intuitus, secum in animo credit
verbo Dei de Christi corpore; nec vult ullatenus inquirere
an sit tantum figura et signum, quod cum fide
intuentis conjunctum mysterii nomen habet; et sit panis
corpus Christi per cogitationem tantum, an vero
in veritate, ac reipsa sit ut ante fidei mentisque operationem
dici vere possit hoc quod aspicitur vere corpus
esse natum de Virgine. Quippe solum examinavit et
inquisivit Ratramnus an hoc sacramentum esset
omnis figurae expers et vacuum, probavitque in eo
aliquam esse figuram cum veritate sociabilem et
conjunctam, ad mentem Paschasii, et semper interius
ac secretum Eucharistiae fallens oculos hominum
reputavit objectum et prospectum fidei minime
effectum. Incogitabile semper ei visum corpus Christi
 tanquam figmentum rationis respicere. Imo vero per
se subsistere non dubitavit, tanquam revera consistens
objectum, circa quod ratio, fides et intellectus
versentur. Nullibi etiam Ratramnus admonet mysterium
ex duobus fieri: ex symbolis tanquam signis, et
fide credentis, quae mysterium perficit, dum credit,
quod per vim Ratramno affingit dissertator, pag.
179, edit. Paris., 292 Amstelodamensis, num. 179,
omisso loco, quia nullus est ex quo exscripsit. Verumtamen
sic pergit continenti sermone, tmemate
11.
XXIV. Similis doli plenum est quod ait Ratramnus
num. 9: Mysterium dici non potest in quo nihil est
abditum, nihil a corporalibus sensibus remotum, nihil
aliquo velamine contectum. At ille panis qui per sacerdotis
ministerium Christi corpus conficitur, aliud exterius
humanis sensibus exponit, et aliud interius
fidelium mentibus clamat . . . . . quia coeleste, quia divinum,
id est corpus Christi ostenditur, quod non sensibus
carnis, sed animi fidelis contuitu vel aspicitur,
 vel accipitur, vel conceditur. Fefellere viros doctos
hae voces INTERIUS et EXTERIUS. Neque enim aliud interius,
quod occurrit adhuc num. 10 et 21 aliisque locis,
sic accipit iste ut significet, in ipsis symbolis.
Sed in credentium animis a quibus peragi mysterium
arbitratur, negat dici mysterium, nisi ubi a symbolis
veluti mens commonita, aliud credit quam oculus intuetur:
ex utroque enim mysterium fieri, ex symbolo
et fide credentis.
