RESPONSIO.
Non facile est in his verbis animadvertere dolum
aut industriam Ratramni. Enimvero si revera explicat
eo loci clare et aperte, omnibus ambagibus postpositis,
quid ex his verbis interius et exterius intelligat,
et bona fide significet quid intra vel extra mysterium
nostrae fidei objectum est; nec ullatenus insinuet
aut influat in mentes lectorum ejusmodi mysterium
in animis credentium effieri, ejus verba
 omni dolo ac fraude carere valde probabile est.
Porro jam ex verbis num. 9 intelligere et assequi
sensum ejus faciliter possumus, quae praetermittere,
ne dicam expungere, dissertator non timuit. EXTERIUS
quidem panis quod ante fuerat forma praetenditur,
color ostenditur, sapor accipitur. Ast INTERIUS
longe aliud multo pretiosius, multoque excellentius
intimatur, quia coeleste, quia divinum, id
est Christi corpus ostenditur quod non sensibus
carnis, etc. Quis enim mentis compos sibi persuadeat
aut intelligat ex ejusmodi sermone fidem
operari corpus Christi, nec nisi vi cogitationis mentis
in Eucharistia consistere? Quis dolus aut fraus
in ejusmodi verborum constructione et congruitate,
et quid significare potuit Ratramnus nisi visum, tactum,
gustum in hoc mysterio falli? sed auditu solo
tute credi. Si qua igitur astutia sit, dissertatoris
est, qui haec verba callide praetermisit; vis vero
leonis sive Ratramni, de fide catholica mentem suam
 nervose et dilucide exponentis. Cautae revera sunt
vulpes, sed cautiores sunt qui capiunt vulpes.
XXV. Non dicit, scilicet Ratramnus, INTERIUS, inquit
dissertator (pag. 180 edit. Parisiensis, et Amstelod.
fol. 292, num. seu tmemate 180), mutari
symbola, sed INTERIUS, hoc est intimae menti corpus
Domini a symbolis intimari, sive significari, ubi animus
fidelis aspicit, accipit, concedit, quod cum ille
disserit callide, negat dici posse aspectus corporis
Christum intuetur, os Christum manducat.
