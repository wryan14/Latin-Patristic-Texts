RESPONSIO.
In his verbis tria dilucide et liquido falsa sunt.
1o Falsum est Ratramnum non dicere interius
mutari symbola, cum conceptis verbis dicat numero
9: PANIS QUOD ANTE FUERAT. Nam si revera fuit ante
panis, jam non est amplius, adeoque mutatio facta
est interius, nam exterius nulla apparet. Insuper
nunquid non dicit Ratramnus numero 30: Vere
 per mysterium panem et vinum in corporis et sanguinis
Christi conversa substantiam, a credentibus
sumenda?
2o Neutiquam etiam dicit Ratramnus intimae
menti a symbolis corpus significari; quippe cum conceptis
verbis dicat panem et vinum, cum aliud sint
quam ante fuere, mutationem accepisse, ex hoc negari
non posse, et praesertim continuo sermone probet,
mutationem factam non esse in iis quae in prospectu
nostro sunt nec exterius apparent, panemque
et vinum aliud esse quam videntur per manifestationem
exteriorem, vel negandum, quod sine scelere
dici aut cogitari non potest, ex mente Ratramni,
num. 15, corpus et sanguinem Christi in Eucharistia
existere: Fatebuntur igitur necesse est
mutata esse secundum aliud quam secundum corpus,
aut per hoc non esse quod in veritate videntur, sed
aliud quod non esse secundum propriam essentiam
cernuntur, aut si hoc profiteri noluerint, compelluntur
negare corpus esse sanguinemque Christi,
 quod nefas est non solum dicere, verum etiam cogitare.
3o Falso affingit dissertator Ratramno callide
negasse quod aspectus corporis Christum intuetur, et
os Christum manducat. Nam prudenter et simpliciter
negat sacrum Christi corpus, quod in Ecclesia celebratur
esse visibile et palpabile cum sensu, more
obsoniorum frustatim conscidi ac dentibus conteri:
sed cum Paschasio libenter fatetur substantiam
corporis et sanguinis Christi in oculos minime incurrentem
revera occultam ac tegetibus specierum
panis et vini visibilem, involutam, non subjectam
sensibus seu invisibilem existere.
XXVI. Verum confiteri quod catholici ultro fecere,
nihil horum pseudo-Ratramno placet, inquit dissertator
(pag. 180, editionis Parisiensis, et 293 edit.
Amstelod.); hoc vero probat quinque propositionibus
efformatis, debita opera Ratramno repugnare eique
vehementer displicere defendit. 1. Panis consecratus
 est vere corpus Christi quod natum de Virgine.
Fuit, inquit, ex pseudo-Ratramni mente nullam figuram
in ea voce CORPUS CHRISTI agnoscere, figurate
nihil ibi accipere, totum in veritate; et, ut ait num. 14,
in veritatis simplicitate conspici sponte fateri: totum
corporaliter opinari.
2. Aiebant nimirum ultro catholici: Hoc quod
conspicimus, vere corpus est Christi.
3. Anathema ei qui dixerit fidem mysterium operari;
quippe, inquit dissertator, ante fidem consecratio
per os sacerdotis Dei, Deus ipse mysterium in symbolis
operatur.
4. Nihil spirituale in illo mysterio geritur, nihil
abditi, nihil secreti.
5. Non accipimus quod fides efficiat, sed quod effectum
verbo Dei et ore sacerdotis fides cogitat et credit.
