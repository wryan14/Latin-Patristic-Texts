RESPONSIO.
Prima propositio nusquam repugnat Ratramno,
 qui cum Paschasio et omnibus catholicis in Eucharistia
figuram et veritatem reperiri confessus est.
Revera negavit corpus nuncupativum, sive species
visibiles panis et vini, esse de Maria Virgine prognatum.
Sed nunquam verum ipsum corpus nuncupative,
seu speciebus et velis occultum, ex Mariae purissimo
sanguine efformatum vere fuisse dubitavit.
Prima parte libri probavit in Eucharistia esse corpus
Christi cum aliqua figura sub velis et adumbratione
specierum panis et vini: in secunda vero, has
species quae corpus Christi nuncupativum appellari
debent, et sicut velum et conopaeum veri corporis
occulti, non esse corpus de Maria Virgine natum,
mortuum et sepultum fatetur, seu potius differre
ostendit a vero corpore Christi, quod necessaria consecutione
sibi persuadebant adversarii Ratramni
cum nullam in Eucharistia figuram, nullum velum,
sed ipsum corpus Christi de Maria natum editum et
manifestum conspici defenderent. Quales sunt hodie
 quidam recentiores philosophi, et fuit olim Abbaudus
abbas et Walterius, prior sancti Victoris Parisiensis,
et plures alii post retractationem Berengarii
hujus rectractationis verbis nimis ad litteram intellectis
forte delusi. Secunda etiam propositio, Ratramni
menti faciliter accommodari posse videtur, si
ex his verbis hoc quod conspicimus vere corpus est
Christi, intelligamus substantiam sub velis eucharisticis
seu speciebus ὁρωμέναις, visibilibus, occultum
esse verum corpus Christi: haec est enim vera sententia
Ratramni, Paschasii, Lantranci et Ecclesiae
catholicae. Sed si intelligamus hanc substantiam occultam
esse palpabilem et sensibus percipi posse,
est contraria Ratramno, et est sententia adversariorum,
quam passim opusculo quod defendimus fregit
et totis viribus confutavit.
Tertiae propositionis anathemati subscribere non
abnuit Ratramnus, cum corpus Christi praesens in
Eucharistia spectet tanquam fidei objectum, minime
vero effectum, uti supra observavimus. Rotunde
 fatetur numero 11 fidem operari, sed cum ait propterea
operari seu efficere corpus Christi, cui praesenti
assensum praestat: quemadmodum artifex non
efficit materiam, sed expolit circa materiam, ita fides
operatur non Trinitatem, incarnationem, Eucharistiam,
sed circa haec mysteria operatur eis credendo,
assentiendo, seu intellectum captivando in obsequium
fidei, non efficiendo et vi credulitatis efformando.
Quartae propositioni prorsus repugnant omnes fideles.
Jure merito ait Ratramnus nihil a fide effectum
iri, si nihil secreti et abditi in hoc mysterio
reperiretur. Nihil quippe credendum superesset ubi
omnia aperta et edita manifestatione innotescerent.
Paschasius ultra Ratramnum procedit vehementer,
dum ait in epistola ad Frudgardum et totum spirituale
est. Si vero dissertator per haec verba spirituale, abditum,
secretum, significare velit quod pendeat ab intelligentia
mysterium censeatur effieri et sit, alienior
 a sensu Ratramni esse non potest, et ab eo nullum
locum prolatum iri his verbis conceptum et explicatum
secure confidimus.
Quinta propositio mentem Ratramni disertis verbis
explicat. Quid est enim verbo Dei effici, nisi per
potentiam vim verbi divini? ut ait num. 49: Corpus
et sanguis Christi quae fidelium ore in Ecclesia percipiuntur,
figurae sunt secundum speciem visibilem.
At vero secundum invisibilem substantiam, id est
divini potentiam Verbi, vere corpus et sanguis Christi
existunt.
An potest una cum veritate figura melius recognosci,
et corporis Christi in Eucharistia existentia vi
verbi fortius demonstrari? Verumtamen hunc locum
alterius accessione cumulare nihil vetat. Ex numero
44: Confitemur quod in sacramento corporis et
sanguinis Domini quidquid exterius sumitur, ad corporis
refectionem aptatur; Verbum autem Dei, qui
est panis invisibilis invisibiliter in illo existens sacramento,
 invisibiliter participatione sui fidelium mentes
pascit.
XXVII. At videtur negare, inquit dissertator, pag.
180, solummodo num. 10 secundum id quod videtur
carnis speciem in illo pane cognosci. Quis istud autem
adeo amens fuit ut existimaret aut crederet?
