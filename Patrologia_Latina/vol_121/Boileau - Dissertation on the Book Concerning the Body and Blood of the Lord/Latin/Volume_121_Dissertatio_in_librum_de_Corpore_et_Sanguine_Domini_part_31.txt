RESPONSIO.
Sciebat Ratramnus id neminem hominem negare
posse, quin de potestate mentis excesserit, adeoque
hac arte probabat necesse esse aliquam in mysterio
Eucharistiae recognoscere figuram. Num. 10: Haec
ita esse dum nemo negare potest, claret quia panis ille
vinumque figurate Christi corpus et sanguis existit.
Nihilominus tamen quis dubitat scripsisse Ratramnum
adversus ejusmodi sententiae patronos et defensores,
ut patet num. 5 saepius jam laudato? Quis catholicos
plerosque adversarios Berengarii ab ea opinione
alieniores fuisse existimet? Quis Abbaudum abbatem
 aut Walterium, priorem sancti Victoris Parisiensis,
hanc opinionem tuendam recepisse neget? Quis denique
recentiores philosophos, ac praesertim Patrem
Magnan, virum nulla unquam censurae catholicae
nota vexatum, ex ordine Minimorum provinciae Tolosanae
professorem theologum meritissimum, dedita
opera scripsisse appendicem ad philosophiam sacram
contra Theophilum Rainaudum Jesuitam, ut probaret
Deum per suum concursum, deficiente substantia
panis post consecrationem, eamdem oculis nostris
et sensibus facere impressionem quam panis et vinum
ante consecrationem, nesciat? Adeoque in specie
panis corpus ipsum Christi sine figura et obumbratione
conspici.
XXVIII. Inquit dissertator paginae 293, num. 180,
IV (pag. 293 edit. Amstelod.): Sed in ea ille Ratramnus
scilicet haeresi fuit, ubi carnis species non
sit, ibi carnem non esse; quo de errore Paschasius
egit in epistola ad Frudgardum.
