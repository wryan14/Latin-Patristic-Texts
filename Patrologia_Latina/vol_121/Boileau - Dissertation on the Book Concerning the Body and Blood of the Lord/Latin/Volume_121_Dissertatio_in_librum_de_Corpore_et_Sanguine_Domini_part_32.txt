 RESPONSIO.
Qui fieri potest ut homo ea haeresi inquinatus ut
nullam carnem Christi credat ubi species carnis non
sunt, conceptis verbis apertissime explicet quid sit
interius et exterius Eucharistiae, doceatque exterius
praeter species panis et vini nihil sensibus percipi,
interius vero ipsum corpus et sanguinem Christi revera
existere? Quis enim haec non intelligat ex his
Ratramni verbis, num. 10: Quid enim aliud in superficie
quam substantia vini conspicitur? . . . At interius
si consideres, jam non liquor vini, sed liquor
sanguinis Christi? Ego vero ex his obfirmato pectore
argumentum assumo ad probandum Paschasium
adversus Ratramnum non scripsisse cum scripsit
adversus eos qui nullam carnem existimabant existere
sine speciebus et apparentiis carnis.
XXIX. Hoc plane intellectu (inquit dissertator pag.
181 editionis Paris., 293 Amst.) pseudo-Ratramnus
(sic placet verum deformare) num. 88: In specie,
 inquit, geruntur ista, non in veritate; id est per similitudinem,
non per ipsius rei manifestationem. Ponit
enim pro certo exploratoque, id quod est falsissimum,
non posse esse Christi corpus usquam nisi alterutro
modo: hoc est aut per conspicuam manifestationem,
aut per similitudinem duntaxat seu figuram; species
enim cum veritati opponitur, mera similitudo, mera
figura intelligitur.
