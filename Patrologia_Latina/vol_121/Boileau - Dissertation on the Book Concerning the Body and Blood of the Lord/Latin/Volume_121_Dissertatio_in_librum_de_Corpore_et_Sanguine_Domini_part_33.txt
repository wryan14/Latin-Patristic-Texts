RESPONSIO.
Non dicit Ratramnus eo loci in specie ista geri, non
in veritate, id est per similitudinem aut per ipsius rei
manifestationem; sed hunc sensum exprimi et significari
hac oratione Ecclesiae: Perficiant in nobis,
Domine, quaesumus, tua sacramenta quod continent,
ut quae nunc specie gerimus, rerum veritate capiamus;
et quidem jure merito. Nam in hac oratione species
et figura non repugnant nec opponuntur veritati
corporis Christi in se, seu substantiae verae corporis,
sed manifestationi et declarationi apertae et omnibus
 involucris solutae et expedita. Quamobrem explicans
hanc vocem Ratramnus, non in veritate prudenter
ait, id est non per ipsius rei manifestationem. Neutiquam
etiam ait, pro certo exploratoque non posse
esse Christi corpus nisi per conspicuam manifestationem
aut per similitudinem seu figuram. Econtra ex
hac oratione Ecclesiae assumit argumentum ad comprobandum
corpus Christi in Eucharistia absconditum
sub figuris et umbris, scilicet speciebus panis
et vini: quippe cum ea rogatione petatur ut corpus
Christi, quod sub specie panis et vini geritur, manifesta
visione non secus ac revera est in coelo conspiciatur.
Beatus Algerus, ille omnibus adnotus Berengarii
adversarius, eamdem orationem prodidit
ad mentem et sententiam Ratramni tuendam lib. I
de Eucharistia, capite 5, circa medium editionis Antuerp.
anni 1536. Postulat quippe sacerdos, inquit,
ut Christi corpus, quod sub specie panis et vini nunc
geritur, manifesta visione sicut revera est quandoque
 capiatur. Jam vero quis nisi pipulo differri velit,
affinget beato Algero suasionem hujusmodi, scilicet
pro explorato non posse esse Christi corpus uspiam nisi
alterutro modo ac per conspicuam manifestationem,
aut per similitudinem duntaxat seu figuram.
XXX. Postquam dissertator, pag. 181 edit. Paris.
et 293 edit. Amstel., non dubitavit quin Ratramnus
docuerit mutationem panis et vini num. 15, plusquam
potest enititur probare ipsum Ratramnum ficte et
simulate esse locutum, nec aliud intelligere per corpus
in Eucharistia quam figuratum et per mentis
cogitationem existens; citatque verba assumpta ex
num. 16: At quia confitentur corpus et sanguinem
Dei, hoc non esse potuisse nisi facta in melius commutatione,
neque ista commutatio corporaliter sed spiritualiter
facta sit, necesse et jam ut figurate facta esse
dicatur, quoniam sub velamento corporei panis corporeique
vini spirituale corpus Christi spiritualisque sanguis
existit.
