 RESPONSIO.
Nihil apud Patres et doctores Ecclesiae magis
tritum et vulgare est ejusmodi comparatione mannae
et Eucharistiae, cujus similitudo justa et aequa
est maxime. Enimvero sicut manna erat figura futuram
Eucharistiam repraesentans, Eucharistia est
etiam figura manna praeteritum exhibens. Attamen ex
his non consequitur Patres Eucharistiam tanquam solitariam
figuram respexisse, aut revera corpus Christi
praesens in sacramento non reputasse nec credidisse.
Dissertator est magister in Israel, nec ignorat
quam facile hanc fuisse fidem Patrum demonstrarem
si cupidius adversus eos instaret propter hanc
comparationem, et eos ita ut Ratramnum sive auctorem
de Corpore et Sanguine Domini exciperet. Intelligeret
enim, cum infinitis locis praesentiam corporis
Christi veram in sacramento docuerint, ex hac
comparatione nullum eis accidere posse intertrimentum.
 At vero percontarer ab eo perlibenter cur hoc
jus erga Ratramnum violet et hanc aequitatis rationem
non habeat; quippe cum pluribus locis suam
de hac praesentia fidem testificari non destiterit a
nobis antea prolatis, et praesertim num. 24, in quo
de Christo mentione facta, ait: Qui postea corpus
de Virgine sumptum et pro salute credentium in
cruce suspensum nostris saeculis exhibuit et per sanguinis
undam effudit, quo non solum redimeremur,
verum etiam potaremur. Igitur extra omnem suspicionem
et contentionem positum est Ratramnum
sibi persuasisse homines aequabiliter vero Christi
sanguine effuso redemptos et potatos fuisse. Quo
non solum redimeremur, verum etiam potaremur.
Astute cavit dissertator ne unquam ejusmodi verba
proferret, eaque a continentibus scriptis suis quasi
fabulam secrevit semper et praetermisit.
XXXII. Quid quod ipse negat disertis verbis num.
62: Manna istud, inquit Ratramnus, quod comederunt,
et aquam quam biberunt, corporea fuisse nemo dubitat.
 Quo loco perinde ac in Eucharistia corporeum
contendit esse quod editur atque in manna fuit.
