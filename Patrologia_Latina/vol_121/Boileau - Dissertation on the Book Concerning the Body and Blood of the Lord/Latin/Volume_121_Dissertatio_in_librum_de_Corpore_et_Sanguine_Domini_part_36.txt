RESPONSIO.
Quaero jam a dissertatore an sibi fingat aliquid
comedi corporaliter sensim et cum sensu in perceptione
sacramenti ore corporeo, nisi quod sensibus
accommodatum et obnoxium est? Vultne persuadere
nobis ipsum verum corpus Christi comedi ad modum
obsoniorum consuetorum, dentibus frustatim
discerpi ac partitim deglutiri? Haec opinio a nemine
homine arcte teneri aut accurate defendi potest.
Quid ergo illi incommodat in his Ratramni verbis?
Nunquid non species sacramentales solitariae corporaliter
comeduntur seu dentibus conteruntur, et partitim
per canalem laryngis in thoracem sensim et
cum sensu sicut manna demittuntur? An aliam doctrinam
explicant Paschasius, Algerus et omnes generatim
et generaliter homines Christiani et Catholici
 viri?
XXXIII. Quare num. 26, inquit dissertator, pag.
293 edit. Amstelod., in utroque symbolo Christum
duntaxat innui docet, qui credentium pascat animos;
dissimulatque, vel negat precise potius, eo verbo callidus
veterator, in altero Christum innui solum, in
altero etiam contineri; cujus rei nullum in toto opere
vel tenue vestigium est. Negat et malorum dentibus
primi, cum bonorum solummodo animos pascat.
