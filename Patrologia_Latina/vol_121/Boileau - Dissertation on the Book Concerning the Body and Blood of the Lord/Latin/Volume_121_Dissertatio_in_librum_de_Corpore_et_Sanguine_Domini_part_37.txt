RESPONSIO.
Minime docet Ratramnus num. 26, in utroque
symbolo Christum duntaxat innui. Revera ait, in
utroque Christus innuitur. Sed hae voces duntaxat
et solummodo in cerebro dissertatoris, anticipatis
opinionibus adversus Ratramnum occupato et vaporato,
inventum habuerunt, quae nullibi in opere Ratramni
occurrunt. Si eis usus fuisset, sibi ipsi contrarius
existeret. Nam ait numero 9: Exterius quidem
panis quod ante fuerat forma praetenditur, color ostenditur,
 sapor accipitur; ast interius longe aliud
multo pretiosius multoque excellentius intimatur,
quia coeleste, quia divinum, id est Christi corpus,
ostenditur, quod non sensibus carnis, sed animi fidelis
contuitu vel aspicitur, vel accipitur, vel comeditur.
Et num. 10: Vinum quoque quod sacerdotali
consecratione Christi sanguis efficitur, sacramentum
aliud superficie tenus ostendit, aliud interius continet.
Quis adeo mente captus ut sibi fingat his verbis
Christum in altero negari? Sicut dum ait continenti
scripto: At interius si consideres, jam non
liquor vini, sed liquor sanguinis Christi credentium
mentibus. . . sapit dum gustatur. Et num. 43:
Unde sanguis et corpus Christi dicuntur quia non
quod exterius videntur divino Spiritu operante facta
sunt, accipiuntur. Et quia longe aliud per potentiam
invisibilem existunt quam visibiliter appareant.
Quid fidei catholicae congruentius excogitari potest?
 Cujus rei, inquit dissertator, toto in opere vel tenue
vestigium appareat? Quo jure sibi fingit Ratramnum
negare corpus Christi malorum dentibus premi, cum
bonorum solummodo animas pascat? An vult dicere
bonorum et malorum aequabiliter animas pascere et
aperte haeresis contumelia inquinari? An nescit dijudicandum
corpus Domini, sancte accipiendum, esse
vitam bonis mortemque malis? Et qui indigne recepit,
reum esse corporis et sanguinis Domini? Quid
attineat tantam in recipienda Eucharistia adhibere
praeparationem et cum tanta gratiae et animi provisione
accedere ad altare Dei, si aequabiliter animas
bonorum et malorum pascat; vel si sit negare revera
corpus Christi quoad substantiam a malis recipi,
cum bonorum solummodo pastus et vita, malorum
mors et interitus dicitur.
XXXIV. Numero denique 28 similis apparet improbitas
ac versutia, nam verbis catholicis utitur quo etiam fidem
spirare videatur, cum tamen adjuncta eadem mannae
et aquae similitudine genuinum illarum vocum sensum
 evertat. Sicut ergo, inquit, paulo antequam pateretur,
panis substantiam et vini creaturam convertere
potuit in proprium corpus quod passurum erat, et in
suum sanguinem qui post fundendus exstabat: sic
etiam in deserto manna et aquam de petra in suam
carnem et sanguinem convertere praevaluit. An non
huic sententiae subscribet ultro Calvinus?
