RESPONSIO.
Cum eo animo non scriberet Ratramnus ut praesentiam
veram corporis Christi in Eucharistia probaret,
cui nemo ea aetate repugnabat, sed solum in
ea aliquam reperiri figuram, quam pernegabant adversarii,
qui omnia in edita et aperta manifestatione
exterius clarescere contendebant sine ulla figura aut
adumbratione: mirum non est Ratramnum ad probandam
conversionem simpliciter figuratam assumpsisse
argumentum ex conversione vera et una
figurata Eucharistiae. Hoc est enim consilium et animus
 Ratramni, cui voluisse subscribere Calvinum
vehementer dubito. Enimvero, utcunque res sit, hac
ratiocinatione utitur: Scilicet cum dubio procul
Christus Dominus potuerit substantiam panis in
proprium corpus convertere et substantiam vini in
sanguinem qui pro salute hominum continenti tempore
fundendus erat, praevaluisse etiam figurata
conversione in deserto manna in proprium corpus et
aquam petrae in sanguinem transferre. At vero quis
a Calvino haec sibi propitia inventum iri reputabit?
Caeterum, licet opinionem quae veram praesentiam et
existentiam corporis et sanguinis Christi in manna
et petra deserti defendit falsam reputare non pertimescam,
non adeo tamen incredibile aut incogitabile
est placuisse Ratramno. Quippe cum Joannes Duns
Scotus, in IV, distinctione 10, quaest. 4, corollaria
duo addat ab ejusmodi opinione non alieniora: quorum
in primo defendit ante incarnationem Verbi
divini potuisse aeque Eucharistiam fuisse sicut et
 nunc, et hoc quantum ad significationem et quantum
ad rem significatam et contentam. Et in secundo
docet post incarnationem posse desinere corpus
Christi subesse naturali, et tamen Eucharistiam vere
remanere, et quantum ad veritatem signi, et quantum
ad veritatem signati et contenti. Quippe cum
existentia sub modo naturali non sit de essentia existentiae
sub modo sacramentali, nec sit ejus causa,
adeoque ista non dependeat ab illa, quia nihil dependet
ab aliquo quod nec est de essentia ejus nec
ejus causa: enim vero si ejusmodi opinamenta Scoti
orthodoxa videntur et in Ecclesia catholica tolerabilia,
quid mirum aut insolens in Ratramno videbitur
quod dixerit num. 28, conceptis verbis: Sicut ergo
paulo antequam pateretur, panis substantiam et vini
creaturam convertere potuit in proprium corpus quod
passurum erat, et in suum sanguinem qui post fundendus
exstabat: sic etiam in deserto manna et
aquam de petra in suum sanguinem convertere praevaluit.
 Si enim, ut sibi fingit dissertator Harduinus,
Ratramni sententiae subscribere non renuat Calvinus,
Scoti placitis annuere quo jure recusabit? Et si
revera in hoc negotio schola Scotistarum tuendam
veritatem recipit, quis falsi aut mendacii Ratramnum
accusabit? Imo vero quis ex his non intelligat, ut
observavi in notis nihil falsum visum esse Ratramno
in mysterio transsubstantiationis αδὸνατον et absurdum,
quippe cum in manna et aqua de petra deserti
incarnationem, sicut Scotus Eucharistiam, consistere
potuisse et quantum ad significationem, et quantum
ad rem significatam et contentam, crediderit. Haec
quidem adversus Calvinianae superstitionis ministrum
proferre e schola Scotistarum quibusdam videbitur
supervacaneum, qui opinamenta Joannis
Scoti subtilitates Scoti cum Francisco Rabelesio appellare
solent; sed meminerit lector me scribere
adversus Jesuitam Harduinum, apud quem schola
Scotistica rationabilis et theologica semper visa est,
 ad cujus instar Molinisticam fundare et erigere ab
ortu fere suo moliantur.
XXXV. At ait num. 30, inquit dissertator, pag.
293 edit. Paris., et 293 edit. Amstel., num. 7, vere
per mysterium panem et vinum in corporis et sanguinis
converti substantiam, a credentibus sumenda. Quam
ingeniosa haeresis ad fallendas mentes mortalium!
Cur ergo cavit ita diligenter ne sumi ore diceret corporis
Christi substantiam? Cur sumenda scripsit non
sumendam, nisi panem, aut vinum haud immutate
corporaliter intellexit?
