RESPONSIO.
Arduum est intelligere astutiam ingeniosae haeresis
ad fallendas mentes hominum ex his verbis: Vere per
mysterium panis et vinum in corporis et sanguinis convertantur
substantiam. Si tantummodo diceret Ratramnus
per mysterium converti, relinqueretur aliquis
suspicioni locus; sed si insuper dicat per mysterium
vere conversionem fieri, qua suspicione aut
 intricatione ejusmodi propositio laborare potest?
Quid enim praesefert doctrina Ecclesiae catholicae in
mysterio transsubstantiationis, nisi vere per mysterium
panem et vinum in carnem et sanguinem Christi
converti, non figurate tantum, ut superstitionis
Calvinianae patroni morose et pertinaciter defendunt?
Ad mentem Ratramni conceptis verbis locutus
est Paschasius, cujus fidem in suspicione non ponit
dissertator, lib. de Corpore et Sanguine Christi,
capite 4: Ita per eumdem ex substantia panis ac
vini mystice idem Christi corpus et sanguis consecretur.
Et capite 11: Quis nescit vere quod corpus
et sanguis sit Domini secundum veritatem, licet
in sacramento accipiatur per fidem? 2o Quo jure
tam efflictim postulat dissertator causam propter
quam Ratramnus tam diligenter cavit ne diceret
sumi ore corporis Christi substantiam? Nunquid non
fatetur numero 5 de hoc corpore totam quaestionem
et disputationem institutam fuisse, scilicet de corpore
 Christi quod fideles ore percipiunt? De hoc
corpore consilium et sententiam Ratramni Carolum
Calvum postulasse: Quod in Ecclesia ore fidelium
sumitur corpus et sanguis Christi, quaerit vestrae
magnitudinis excellentia in mysterio fiat an in veritate.
Quodnam praesidium sibi comparare poterat
Ratramnus ex astute et callide celata voce quae in
expositionem propositae quaestionis necessario erat
ingressa? Non video etiam quid attineat Ratramnum
dixisse sumenda, vel sumendam, cum in eumdem
sensum semper recidant. Manuscriptus codex Lobiensis
habet sumenda, alii aequales vel suppares
habent sumendam. Explicet igitur nobis dissertator
quam uberes fructus percipiat ex stillato in has tricas
et subtilitates cerebro?
XXXVI. Eudem vis verbo TRANSPONENDI ab eo affingitur
num. 42. Panis qui offertur, inquit, in corpus
Christi, dum sanctificatur, transponitur: sicut et vinum,
cum ex vite defluxerit, divini tamen santificatione
 mysterii, efficitur sanguis Christi, non quidem
visibilis, sed invisibiliter, operante Spiritu Dei, in animis
utique sacerdotis aut plebis, in quibus fides mysterium
contemplatur et contemplando efficit. Nam dum
visibiliter solum id fieri, negare videtur. Vafrities ea
est hominis improbi, corpus esse posse qui neget, ut ex
Paschasio antea audivimus, nisi quod palpabile et visibile
sit, atque adeo ubi tale non sit, ibi nullum esse
omnino.
