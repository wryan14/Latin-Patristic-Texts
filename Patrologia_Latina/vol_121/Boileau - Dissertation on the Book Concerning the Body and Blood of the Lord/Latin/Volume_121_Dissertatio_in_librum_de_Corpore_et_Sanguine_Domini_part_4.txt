RESPONSIO.
Revera non diffitemur librum sub titulo de Corpore
et Sanguine Domini damnatum fuisse in concilio
Vercellensi sub Leone IX, et crematum Romae
sub Nicolao II, anno 1055; sed prorsus abnuimus
Ratramnum aut Paschasium hujusce libri auctorem
fuisse: quippe cum constet apud omnes hunc librum
 combustum Joannis Scoti nomen, nemine reclamante,
praesetulisse, sub eoque nomine in gratiam
suorum errorum a sectatoribus Berengarii prolatum
fuisse. De caetero cardinalis Perronius et Sanctesius
opinioni communi scriptorum suae aetatis
frena permiserunt, qui nimium vanis Protestantium
hominum sermonibus se permittentes, ejusmodi librum
temere nimiopere erroribus Calvinistarum
propitium sibi persuaserunt. Sed haec nihilominus
obstant justae istius libri defensioni ac patrocinio;
quippe cum ipse dissertator epistolam sancti Chrysostomi
ad Caesarium monachum tuendam recipiat,
quam cardinalis Perronius opus supposititium a Petro
Vermillo martyre, haeretico Florentino, fabricatum
in gratiam Calvinismi existimat, sicut librum Ratramni
ab Oecolampadio fictum putaverat ipse Perronius
et Sixtus Senensis: quod perspectum habere facile
est ex tractatu de Eucharistia Perronii, pag. 381-383,
et Bibliotheca Sixti Senensis. De reliquo in eo
 differre dissertatorem a defensoribus Ratramni silentio
non praetermittendum est, quod ipse primus in
orbe Christiano doctrinam hujus epistolae ad Caesarium
monachum defenderat et fetum inter omnes
eruditos in spurii et nothi suspicione positum, ingenuitatis
jure donet ac sancto Chrysostomo Latine
non Graece loquenti vindicet et non leviter reluctanti
adjudicet. Cum e contra plures scriptores ecclesiastici,
scientia et pietate jure illustres, libri Ratramni
de Corpore et Sanguine Domini Ὁρθοδόξιαν sustinuerint
et ante et post cardinalem Perronium; quales
fuerunt Joannes Fischerus, illustrissimus Christi
martyr; Sigebertus, abbas Gemblacensis saeculo XII;
Joannes. Trithemius Spanhemiensis XV; doctores Lovanienses
post concilium Tridentinum; Jacobus
Gretzerus; Antonius Possevinus; Gilbertus Mauguinus;
Godefridus Hermannus, doctor socius Sorbonicus
sub nomine Hieronymi ab Angelo Forti; Jacobus
Samboevius, sacrae theologiae in Sorbona professor
 regius; domnus Joannes Mabillonius, doctissimus
monachus sancti Benedicti, et infiniti alii
theologi Parisienses qui, in thesibus suis, innocentiam
et integritatem Ratramni ante et post editionem
Latino-Gallicam cum praefatione et notis quam
procuravimus anno 1686 fortissimum praesidium attulerunt.
Inter quos honoris causa nominare non
metuam clarissimum Petrum Berthe, socium Sorbonicum,
nostrae Sorbonae jam peritissimum bibliothecarium,
Academiae Parisiensis rectorem amplissimum,
in ea thesi quam minorem ordinariam nuncupavere
majores nostri, dicata et inscripta Ludovico
Magno nomine Academiae Parisiensis; cui praefuit et
subscripsit pro sua praesidis et actus moderatoris
amplitudine illustrissimus ac reverendissimus Franciscus
de Harlay, archiepiscopus Parisiensis, regiorum
ordinum commendator, Sorbonae provisor, Regiae
Navarrae director ac superior, die 20 Septembris,
anno 1685, in qua haec verba columna 6 exscripta
 sunt: Unde nec Anastasius Sinaita, nec Damascenus
inter Graecos, nec Paschasius, aut ejus
verbotenus hostis, in suo quod exstat opere, Ratramnus
in Latinis aliquid novaverunt, sed fidem ut
fortiter defenderunt, ita penitus intaminatam servarunt.
Jam vero quid restat nisi ut ipsum dissertatorem
secum ipse componam, et admirabilitatem
ejus accommodem sive admirationem compescam.
Enimvero cum adeo libenter auctoritati cardinalis
Perronii obtemperandum esse reputet de libro Ratramni,
eidem refragatur vehementer et repugnat de
haeresi Stercoranistarum, sententiamque nostram
de figmento hujusce haeresis, postposita fama et
eminentia Perronii, affatim amplectitur pag. 171 suae
dissertationis.
Quae huc usque diximus personam Ratramni et
auctorem libri de Corpore et Sanguine Domini generatim
spectant. Jam vero doctrinam hujusce libri
expendere et ab omni haeresis suspicione liberare
nobis incumbit adeoque ab omni contumelia vindicare.
 I. Ratramnus, inquit dissertator pag. 174 editionis
primae, lin. 8, non quid Ecclesia doceat, sed quid
ipse privatim sentiat, aperire se tum in praefatione
tum in calce ejus libri significat.
