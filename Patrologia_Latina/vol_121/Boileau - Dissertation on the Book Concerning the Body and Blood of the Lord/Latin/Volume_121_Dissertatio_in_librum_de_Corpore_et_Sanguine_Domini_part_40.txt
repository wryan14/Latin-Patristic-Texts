RESPONSIO.
Ecce quod probandum incumbit dissertatori, scilicet
sibi persuasisse Ratramnum hanc conversionem
in solitaria mente credentis hominis fieri, et non
esse applicatae fidei objectum, sed effectum. Hoc autem
est prorsus ἀδύνατον. Eamdem fallaciam ascribere
poterit Paschasio, qui ait cap. 3 libri de Corpore
et Sanguine Domini, pag. 1560: Quod sensibilis
res intelligibiliter, virtute Dei per Verbum Christi in
carnem ipsius et sanguinem transfertur. Transferri
 enim et transponi synonyma sunt et idem prorsus
significant. Supervacaneum est etiam dicere fraude
mala negari a Ratramno hoc fieri modo sensibus accommodato,
qui neget corpus esse posse nisi quod
palpabile et visibile sit. Idem enim prorsus dixit
Paschasius capite 5 libri de Corpore et Sanguine
Domini: Christus ergo cibus est angelorum, et sacramentum
hoc VERE CARO IPSIUS ET SANGUIS, quam
spiritualiter manducat et bibit homo. Ac per hoc
unde vivunt angeli vivet et homo, quia totum spirituale
est et divinum in eo quod percipit homo. Et
in fine ejusdem capitis: Bibimus quoque et nos
spiritualiter ac comedimus spiritualem Christi carnem,
in qua vita aeterna esse creditur: alioquin
sapere secundum carnem mors est, et tamen veram
Christi carnem spiritualiter percipere vita aeterna
est.
XXXVII. Pergit in eadem fraude num. 42. Unde
sanguis et corpus Christi dicuntur, inquit, quia non
quod exterius videntur, sed quod interius in animis
 credentium, divino Spiritu fidei operante, facta sunt,
accipiuntur. Et quia longe aliud per potentiam invisibilem
existunt quam visibiliter apparent, per potentiam
verbi nimirum, quod fidem in animis nostris creat et
ingenerat, quod Verbum dum creditur vim habet corporis
et sanguinis Christi ut pascat animam et vivificet.
