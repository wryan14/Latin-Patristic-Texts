RESPONSIO.
Nihil deest interpretationibus ac sensibus quos
Ratramni verbis inducit dissertator, praeter vim argumenti
certi cujus ope defendi ac sustentari possint.
Hoc vero faciliter feliciterque procederet, si haec
verba, in animis credentium et spiritu fidei, textui
Ratramni perperam assuta, in autographo, non in
cerebro dissertatoris, inventum haberent. Sed cum
in officina dissertatoris fabricata sint, eadem potuit
textui Paschasii jure falsarii inserere, eumque haeresis
et cavillorum Ratramni criminari; ut ex subjectis
verbis Paschasii, quibus adjuncta reperies,
 lectori intelligere facile est, excerptis ex capite 4
libri de Corpore et Sanguine Domini. Sed quia
Christum vorari fas dentibus non est, voluit in animis
credentium hunc panem et vinum vere carnem
suam et sanguinem consecratione SPIRITUS FIDEI sancti
potentialiter creari. An ovum erit ovo similius?
XXXVIII. Rursum num. 42 (pagina 294 edit. Amstelod.,
Paris. 184), Quid isthinc perdocemur, nisi
quod corpus et sanguis Domini propterea mysteria dicuntur
quod secretam et reconditam habeant dispositionem,
id est aliud sint quod exterius innuant, et
aliud quod invisibiliter operentur. Haec assumit dissertator
ex Ratramno ut ei ascribat opinionem qua
credat mysteria interius fieri per fidem invisibiliter
agentem in mente credentium.
