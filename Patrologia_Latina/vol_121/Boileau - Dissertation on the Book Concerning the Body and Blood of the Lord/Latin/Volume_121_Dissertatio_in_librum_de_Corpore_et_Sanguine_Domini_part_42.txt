RESPONSIO.
Hoc incumbit probandum dissertatori, sed in tantulo
 labore perperam sudat. Quid enim juvat affingere
Ratramno quod Paschasio eadem conceptis verbis
referenti adhibere non potis est? Quippe sic fatur
Paschasius libri de Corpore et Sanguine Domini capite
3: Sed mysterium dictum est eo quod secretam
et reconditam in se habeat dispositionem. Est autem
sacramentum in Scripturis divinis ubicunque sacer
Spiritus in iisdem interius aliquid efficaciter loquendo
operatur. Sed sacramento Scripturarum eruditi, divinitus
introrsus pascimur, et pasti ad operationem
et disciplinam Christi erudimur. Et in fine hujus
capitis: Unde nec mirum si Spiritus sanctus, qui
hominem Christum in utero Virginis sine semine
creavit, etiam ipse panis et vini substantiam carnem
Christi et sanguinem invisibili quotidie potentia per
sacramenti sui sanctificationem operatur, quamvis
nec visu exterius nec gustu saporis comprehendatur.
Sed quia spiritualia sunt fide et intellectu pro certo,
sicut Veritas praedixit, plenissime sumuntur. Si
ista apud Ratramnum occurrerent corpus et sanguinem
 Christi quia spiritualia sunt fide, et intellectu
sumuntur, non parceret dissertator, sed internecionem
faceret.
XXXIX. Fraudes, inquit ibidem dissertator Harduinus
(edit. primae Paris., pag. 184 et secundae
Amstelod., pag. 294, num. 184, tmemate VIII), hominis
reliquas percurramus num. 56: Nunc autem
quia fides totum quidquid illud totum aspicit, et oculis
carnis nihil apprehendit: intellige quod non in specie
sed in virtute corpus et sanguis Christi existant QUAE
CREDUNTUR .
Unde dixit Ambrosius ordinem naturae non hic intuendum,
sed Christi potentiam venerandam: quae
quidquid vult quomodo vult, in quodcunque vult, et
creat quod non erat, et creatum permutat in id quod
antea fuerat. At vero cum transsubstantiatio magis
conceptis verbis quam iis, non quidem Ratramni sed
S. Ambrosii ex libro De iis qui mysteriis initiantur,
explicari non possit, placuit dissertatori haec verba
 cumulare accessionibus hujusce glossematis, nempe
in credentium animis, in quibus Verbi divini potentia
fidem corporis et sanguinis Christi creat Spiritus sancti
potenti virtute, ut ait num. 54, nam sic ille intelligit.
Concoquere non potest dici a quoquam quod videmus
in altari est verum corpus Christi. Ait esse corpus non
in specie, sive in proprietate, hoc est in propria essentia,
sed in virtute; quam illius ac similium vocem
recte Paschasius corripit in caput XXVI sancti Matthaei.
Unde miror, inquit, quid vetuit nunc quidam dicere
non in re esse veritatem carnis Christi vel sanguinis,
sed in sacramento: virtutem quamdam carnis, et non
carnem: virtutem fore sanguinis et non sanguinem:
figuram et non veritatem, umbram et non corpus. Haec
virtus signi tantum est, quoniam symbola corpus et
sanguinem animo repraesentant.
