RESPONSIO.
Horribiles assumit ex his locis dissertator conclusiones;
et revera dubitandi locus non relinquitur, si
 adamussim rectae rationis deducantur explicationes
quae his bene conveniant ac fidae sint, quin Ratramnus,
sive auctor libri de Corpore et Sanguine Domini,
ad quem tuendum hanc lucubrationem scripsimus
haeresim Calvinianam arcte teneat. Enimvero nec
castigatius nec elegantius ejusmodi haeresis exprimi
aut enuntiari potest quam his vocibus: Intellige
quod non in specie, sed in virtute corpus et sanguis
Christi existant quae CREDUNTUR. Nam utcunque res
sint si corpus et sanguis quae creduntur in Eucharistia,
in virtute existunt et non in specie, sumpto
nomine pro essentia et proprietate naturae, eccam
videmus puram et puram haeresim Calvinisticam. Sed
nescio quo casu sibi ipsi dissertator oculos infeliciter
effodit quos ad num. 56, applicuit in quo haec
voces QUAE CREDUNTUR neutiquam incurrunt, sed
econtra hae QUAE CERNUNTUR, quae sensum valde diversum
et catholicum significant. Revera enim quod
 conspicitur in Eucharistia albedo est, rotunditas,
extensio denique, objecta visibilia et humanis sensibus
faciliter accommodata, quae quidem non sunt
species et apparitiones corporis Christi et sanguinis,
sed panis et vini, quae ante fuerant, et quae Deus in
corpus et sanguinem suum permutavit, ut inquit Ratramnus
ex sancti Ambrosii libro De iis qui mysteriis
initiantur, cap. 9: creatum permutat in id quod antea
non fuerat. Absit tamen ut dissertatorem, virum
aliunde pium nec humillimi ingenii, tam fetidae
interpolationis aut corruptionis accusare velim, ut
inter haereticos veteratores infelicem Ratramnum
relegaret. Cum praesertim, ut inter eosdem
benigne exciperet, Petrus Allix, superstitionis
Calvinianae minister, in Galliae nostrae templo
Charentonio, ad artes tam incultas ac pinguem
Minervam confugere noluerit; uti perspectum habere
facile est ex editione Latino-Gallica anno 1672
cura ejus facta Rhotomagi apud LUCAS, et editione
Anglico-Latina alterius hominis diversae patris Londini
 facta anno 1686, in quibus suarum superstitionum
quantumvis sint morosi ac pertinaces defensores
ministri, vocem CREDUNTUR in locum vocis CERNUNTUR
reponere non ausi sunt. Sed quam supervacaneum
et turpe sit ejusmodi interpolatione textum
Ratramni deformare, probant affatim et passim
sparsa in hoc libro dogmata contraria: Non ergo
sunt idem quod cernuntur et quod creduntur; secundum
enim quod cernuntur, corpus pascunt corruptibile,
ipsa corruptibilia; secundum vero quod
creduntur, animos pascunt in aeternum victuros, ipsa
immortalia. Jam ergo applicata voluntate relegat
Ratramnum dissertator et videat apertis oculis numero
56 non creduntur sed cernuntur. Tum vero
continenti tempore in prospectu habeat jucundissimum
spectaculum confestim ruentis praesidii ac
rimis undique dehiscentis interpretationum, inductionum
ac glossematum quae ex hoc loco perperam
diduxit. Quae cum ita sint, nusquam verum esse
 potest: 1o mutationem quae in Eucharistia fit in credentium
animis existere, in quibus verbi divini potentia
fidem corporis et sanguinis Christi creat Spiritus
sancti potenti virtute. Ejusmodi enim creatio fidei
nullum habet in opere Ratramni vestigium. 2o Neutiquam
opponit Ratramnus eo loci his verbis non
specie sed virtute, essentiam seu proprietatem naturalem
corporis Christi, virtuti; sed solummodo speciem
exteriorem; quae revera in Eucharistia non
apparet nec oculis subjicitur. Cum e contra dicat
cum Paschasio num. 49: Corpus et sanguis Christi
quae fidelium ore in Ecclesia percipiuntur figurae
sunt secundum speciem visibilem; at vero secundum
invisibilem substantiam, id est divini potentiam
Verbi, vere corpus et sanguis Christi existunt.
Quis homo sanae mentis compos, sinceritatem fidei
Ratramni ex his verbis in suspicione ponat? Ex
quibus palam intelligere facile est per vocem speciei
non significasse naturam aut proprietatem, sed speciem
 et manifestationem exteriorem. Supervacaneum
igitur est sibi fingere Paschasium adversus
Ratramnum scripsisse in suo ad sanctum Matthaeum
Commentario in cap. XXVI, et Ratramnum num. 56
aliud intellexisse per speciem quam manifestationem
exteriorem, dum ait: Non specie carnem, sed sacramento;
hoc vero quo nunc similitudinem illius in
mysterio continet, non sit specie caro, sed sacramento.
Nam continenti sermone explicat mentem
et abundanter testificatur se per speciem intellexisse
patefactionem exteriorem panis et vini sub qua, id
est in sacramento, verum corpus et sanguis Christi
existere docet. Siquidem, inquit, in specie panis
est, in sacramento verum corpus Christi, sicut ipse
clamat: Hoc est corpus meum. Porro sic stantibus
Ratramni rebus, quam perperam exclamat dissertator
Ratramnum cum larvis luctari, et ait.
Quis Christi corpus esse aspectabile in ara dixit?
An Patrum testimoniis id somnium confutandum
 fuit? Nam facile responderi posset in hanc ipsum
ivisse sententiam, quippe cum infinitis locis repetat
hoc quod videtur esse corpus Christi, nonne est
aspectabile? Videturne nisi quod est visibile, et
fierine potest ut videatur quod videri non potest:
Sed esto dissertatoris ratio ab hac opinione sensibus
propriis perculsa abhorreat, dubium non est adversarios
quos confutat Ratramnus sibi persuasisse
nullam subsistere in Eucharistia figuram aut umbram,
sed omnia manifesta et aperta esse: quos
secuti sunt Abbaudus abbas, Walterius, prior sancti
Victoris Parisiensis, et nostra aetate recentiores
philosophi, qui quidem omnes fidem ac religionem
catholicam professi paulo alieniores placitis Aristotelicae
philosophiae, de accidentibus nulli subjecto
inhaerentibus nullam cogitationem habuerunt.
XL. Cur dicit num. 5, 49 et 96, alibique hoc quod
supra mensam Dominicam positum est, quod celebratur
et conservatur in altari, quod ore sumitur fidelium,
esse verum Christi corpus tantum in mysterio
 seu figura?
