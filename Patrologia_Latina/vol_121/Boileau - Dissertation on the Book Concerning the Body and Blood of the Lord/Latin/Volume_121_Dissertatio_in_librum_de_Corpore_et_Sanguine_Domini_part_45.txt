RESPONSIO.
Ex verbis Anonymi Cellotiani jus mihi vindico ut
 omnes intelligant tam varias hominum fidelium discrepantesque
sententias de causa Eucharistiae non
reputari factiones, hoc est diversas partes veritati
fidei repugnantes. Observat Ratramnus num. 11
totam hanc controversiam esse inter fideles exortam.
Sed, utcunque res sit, cum Anonymus Cellotianus
scriptor sit humillimi ingenii et nullius meriti, cujus
testimonio solitario nititur persuasio eorum qui
Ratramnum et Paschasium inter se depraeliatos
fuisse sibi fingunt, tota haec controversia faciliter
dirimi potest ex lectione accurata librorum Ratramni,
Paschasii et Anonymi Cellotiani, ex quibus
perspectum habebit lector istum Anonymum nec
Ratramni mentem nec Paschasii assecutum esse.
Enimvero cum Anonymus non animadverterit Ratramnum
nunquam negare corpus de Maria natum
Virgine in Eucharistia reperiri, sed solum a corpore
quod celebratur in Ecclesia differre, scilicet a
corpore nuncupativo sub quo occulitur et latet verum
corpus: cum etiam Ratramnus neget solum illud
 corpus nuncupativum esse de Maria natum, iste
Anonymus sibi persuasit Paschasium, qui asserit
verum corpus de Maria natum esse in Eucharistia,
et Ratramnum, qui negat corpus nuncupativum esse
de Maria natum, sibi invicem esse contrarios: cum
revera, posita distinctione corporis nuncupativi et
veri, seu corporis veri occulti sub umbra corporis
figurati, faciliter conciliari et ad concordiam adduci
possint. Quod ait dissertator Ratramnum demulcendi
gratia fideles aequabiliter appellasse utriusque
opinionis patronos, sive asserentes omnia esse aperta
et manifesta, sive aliquam esse figuram in sacramento
corporis quod ore fidelium in Ecclesia sumitur;
nihil magis a sensu communi hominum alienum
esse videtur: quippe cum jussu imperatoris consulentis
respondere teneretur, et inter haereticos recensere
quos ex eorum numero cooptari, ex omnium
catholicorum suffragio, si revera negabant praesentiam
 corporis Christi in Eucharistia veram et realem,
necesse erat.
XLII. Primum est quod mysterii vocabulo praepostere
abutatur: num. enim 73, 74 et 98 panem consecratum
esse mysterium docet, tum corporis in quo
Christus est natus, tum corporis Ecclesiae, quod maxime
abhorrere a vero multis documentis evicimus.
