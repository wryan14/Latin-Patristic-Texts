RESPONSIO.
Nec in his numeris nec alibi Ratramnus docet
panem consecratum esse mysterium, sed figuram et
velum quod contegit et occulit corpus Christi. Idem
docuit Paschasius infinitis locis, speciatim cap. 4
libri de Corpore et Sanguine Domini Halmo Halberstatensis,
quem adversus hunc Ratramni locum profert
dissertator, nihil ei contrarium aut repugnans
dicit, imo vero valde propitius est in tractatu de
Corpore et Sanguine Domini, quem publici juris fecit
doctissimus monachus domnus Lucas d'Acherius
tomo XII Spicilegii, pag. 28, in quo haec verba, quae
 sensum Ratramni mirifice explicant, legi possunt.
In quo quidem Christi corpore et sanguine propter
sumentium horrorem sapor panis et vini remanent
et figura, substantiarum natura in corpus
Christi et sanguinem omnino conversa. Sed aliud renuntiant
sensus carnis, aliud renuntiat fides mentis:
sensus carnis nihil aliud renuntiare possunt quam sentiunt,
intellectus autem mentis et fides veram Christi
carnem et sanguinem renuntiat et confitetur.
XLIII. Nec vero patrocinantur pseudo-Ratramni
errori orationes ecclesiasticae duae quas ille recitat
num. 85 et 88.
