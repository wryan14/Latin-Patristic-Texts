RESPONSIO.
De his orationibus Ecclesiae jam diximus supra
ad explicationem epistolae Ascelini ad Berengarium;
non alio consilio eas prodidit Ratramnus nisi ut
opinionem eorum frangeret qui sibi persuaserant
omnia esse aperta et in prospectu sensuum et oculorum
in Eucharistia, nullis umbris aut figuris obvelata:
 quippe cum his rogationibus peteretur a Deo,
ut quod in imagine contingimus, sacramenti manifesta
aut manifestata participatione sumamus, ut quae
nunc specie gerimus, rerum veritate capiamus, id est
manifestatione, haec enim vox manifestatio stylo Ratramni
voce veritatis significatur, ut supra et in
praefatione demonstravimus. Sic ad manifestationem
significandam voce veritatis usus est beatus Algerus
lib. I de Eucharistia, cap. 5: Unde, inquit, etiam
in fine cujusdam missae oratur et dicitur: Perficiant
in nobis, Domine, quaesumus, sacramenta tua
quod continent, ut quod nunc specie gerimus, rerum
veritate capiamus. Postulat quippe sacerdos ut corpus
Christi, quod sub specie panis et vini nunc
geritur, manifesta visione, sicut revera est, quandoque
capiatur; de qua visione docuimus in Evangelio
secundum Joannem: Qui diligit me, diligetur
a Patre meo, et diligam eum et manifestabo ei meipsum.
Et de hoc eodem sacramento legitur in passione
 beati Dionysii, quia dum sacrum mysterium
celebraret in carcere, apparuit ei Dominus, dansque
illi sancta dixit: Accipe hoc, chare meus, quod mox
complebo tibi una cum Patre meo. Ac si diceret:
Quod tibi dono, do in viatico: non mutabo in
praemio ut dem aliud, sed idipsum complebo meipsum
manifestans, etc. Observavi in praefatione
has praeces a Graecis ad Latinos fuisse traductas,
uti intelligimus ex verbis sancti Dionysii
quae superius prodidimus in responsione ad objectionem
10; at vero orationes ejusmodi sic explicatae
nulli errori possunt patrocinari: adeoque
omnis haeresis contumelia Ratramnum immunem
ac purum recognoscere necesse est. Verumtamen
vehementer allucinatum fuisse probare nititur dissertator,
auctoritate sancti Augustini, qui tractatu XXVII
in Joannem manifestam participationem interpretatur
usque ad spiritus participationem. Sed quid tum? cum
constet has orationes diu post sanctum Augustinum
 factas fuisse, tempore pontificatus Gelasii aut sancti
Gregorii Magni, in quorum sacramentariis codicibus
reperiuntur, nullibi vero in operibus sancti Augustini?
Haec adeo imbecilla sunt, ut responsione non egeant.
Non optabiliorem habet dissertator exitum ex interpretatione
quam alteri huic orationi inducit. Perficiant
in nobis, Domine, quaesumus, tua sacramenta quod
continent: ut quae nunc specie gerimus, rerum veritate
capiamus. Contendit enim obfirmato pectore sensum
hujus orationis non differre a sensu alterius his verbis
conceptae tempore Paschasii: Spiritum nobis tuae
charitatis infunde, ut quos sacramentis Paschalibus
satiasti, tua facias pietate concordes. Non difficile magis
probaret hymnum Te Deum laudamus habere
eumdem sensum cum psalmo De profundis CIX.
XLIV. Dissert. pag. 295, edit. Amstelod. et 188,
edit. Paris. Perversa haec mysterii acceptio, Pseudo-Ratramnum
transfert in eam sententiam, ut passim
affirmet corpus Christi, quod est in altari, magno distare
 intervallo ab eo in quo Christus natus est: quantum
inter signum rei, scilicet, et rem significatam debet
discrimen interesse.
