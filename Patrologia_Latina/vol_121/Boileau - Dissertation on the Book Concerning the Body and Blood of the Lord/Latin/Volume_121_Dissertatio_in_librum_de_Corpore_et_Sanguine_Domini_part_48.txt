RESPONSIO.
Nec vanum nec perversam interpretationem voci
mysterii inducit Ratramnus: aperte et clare sensum
suum explicat numero 9, cui addere vel detrahere
quidquam horribile est et pertimescendum. Si nulla
sub figura mysterium illud peragitur, tum mysterium
non recte vocitatur. Quoniam mysterium dici non
potest in quo nihil est abditum, nihil a corporalibus
sensibus remotum, nihil aliquo velamine contectum.
Quis in his veritatis amplissima vestigia non perspiciat?
Quis haec convenire Eucharistiae dubitet? in
qua fides et intellectus objectum habent corpus et
sanguinem Christi absconditum, sensus vero solitarias
species panis et vini susperstites perspiciunt, ut
eodem numero 9 ait Ratramnus. De reliquo nihil officit
legibus rectae rationis aut Christianae religionis
 differentiam recognoscere inter corpus Christi velatum
et idem corpus editum et manifestum, corpus
circumscriptive locatum ut philosophi loquuntur, et
idem corpus spirituale et definitive positum. Haec
differentia substantiam corporis non spectat, sed
varios existendi modos. Quid vetat multam agnoscere
discrepantiam inter corpora nostra viva et eadem
post resurrectionem rediviva? Nunquid non
apostoli summam agnoverunt differentiam inter
corpus Christi gloriosum et splendidum die transfigurationis
et idem corpus die transfigurationis et
mortis lacerum et truncum. Nihil obstat igitur admittere
discrimen et intervallum maximum inter
corpus Christi natum de Virgine, passum et cruci
affixum, factum spectaculum mundo et hominibus,
et idem corpus velatum, absconditum figuris et umbris
involutum in Eucharistia, impalpabile et nullis
sensibus obnoxium. Beatus Algerus, Berengarii adversarius,
dixit hoc corpus esse IPSUM ET NON IPSUM:
 idem Lanfrancus, Cantuariensis archiepiscopus. Insuper
omittere non debemus secundum Algerum
duplicis generis corpus Christi consistens in sacramento
Eucharistiae, scilicet nuncupativum, quod
speciebus panis et vini umbris et figuris constat;
alterum verum et proprium de Maria Virgine assumptum,
sub nuncupativo occultum et delitescens,
oculos ac sensus hominum fallens. De quibus ait
Ratramnus: Non quod duarum sint existentiae rerum;
et quidem rotunde et verissime, cum ipse
doceat num. 30 panem et vinum in corporis et sanguinis
Christi conversa substantiam, et dicat num.
28: Non enim putamus ullum fidelium dubitare
panem illum fuisse corpus Christi effectum, quod
discipulis donans dicit: Hoc est corpus meum quod
pro vobis datur; sed neque calicem dubitare sanguinem
Christi continere de quo ibidem ait: Hic est
calix, etc. Respondebit fortasse dissertator haec omnia
non significare corpus de Maria Virgine natum,
 mortuum et sepultum. Sed ejusmodi objectionem
retaliare non difficile est, cum ipse Ratramnus dicat
sanguinem pro salute effusum esse a fidelibus epotum,
quo non solum redimeremur, verum etiam potaremur,
ut supra observavimus ex numero 24.
XLV. Pag. 295, edit. Amstel. et 198 Parisiensis.
At Pseudo-Ratramnus corpus quod per mysterium
existit, hoc est quod existit in intellectu fidei post admonitionem
figurae, symboli vel mysterii, quod false
putat corpus divinum ac spirituale et invisibile ab
Hieronymo indicatum: hoc, inquam, corpus a corporali
et proprio sive humano Christi corpore discriminat
et secernit recte, sed illud impie quod proprio corpori
esse locum in altari negat.
