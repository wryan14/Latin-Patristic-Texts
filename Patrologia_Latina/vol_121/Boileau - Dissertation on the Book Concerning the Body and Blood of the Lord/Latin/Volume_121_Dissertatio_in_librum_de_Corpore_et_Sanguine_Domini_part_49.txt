RESPONSIO.
Neutiquam sibi finxit Ratramnus corpus Christi
in Eucharistia existere per mentem sive per operationem
intellectus. Ejusmodi chimera seu ens rationis
 nunquam ei in animum incurrit; ab eo igitur corpore
plantastico verum ac naturale non discriminat
aut secernit, sed potius a corpore nuncupativo, ut
ait Algerus, quod verum et proprium occulit et operculat.
Minime etiam negat Ratramnus verum proprium
corpus Christi in Eucharistia existere, de quo
ait num. 49. Quod corpus et sanguis Christi, quae
fidelium ore in Ecclesia percipiuntur, figurae sunt secundum
speciem visibilem; at vero secundum invisibilem
substantiam, id est divini potentiam Verbi,
vere corpus et sanguis Christi existunt. At si vere
existunt, non existunt per mentem. Existere enim
per mentem est ficte et plantastice existere; quemadmodum
Desinit in piscem mulier formosa superne.
Insuper non negat Ratramnus impie, ut ei affingit
dissertator, proprio corpori esse locum in altari.
Qui cum conceptis verbis doceat num. 24, corpus
 de Virgine sumptum et pro salute credentium in
cruce suspensum nostris saeculis exhibuit, et ex eo
sanguinis undam effudit, quo non solum redimeremur,
verum etiam potaremur. Enim vero cum redempti
non simus sanguine ficto aut commentitio,
sed vero, non potamur ficto vel imaginario sanguine,
sed vero, scilicet eodem pro redemptione generis
humani effuso. Si per proprium corpus intelligatur
corpus suis proprietatibus, pondere, dimensionibus,
affectibus palpabile et sensibus accommodatum, revera
locum non habet in altari ejusmodi corpus. Sed
si per proprium intelligatur verum, spirituale, a
captu sensuum alienum, tam credidit Ratramnus verum
corpus Christi de Virgine natum in Eucharistia
reperiri, quam fideles omnes credant corpora quibus
tum utimur eadem fore rediviva, et gloriosa, et
spiritualia post resurrectionem.
XLVI. In eo aberrat Ratramnus, inquit dissertator
pag. 187 edit. Paris., 295 edit. Amstelod., quod et
 sacramentum esse symbola arbitretur integra et mutationis
omnis expertia, rem cujus sunt sacramenta
ipsum esse corpus in quo Christus natus.
