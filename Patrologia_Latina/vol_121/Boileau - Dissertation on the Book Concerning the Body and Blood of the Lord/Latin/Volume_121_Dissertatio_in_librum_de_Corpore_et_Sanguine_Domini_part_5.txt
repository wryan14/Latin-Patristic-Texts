RESPONSIO.
Imo vero: nam cum jusserit imperator sententiam
suam scribere de corpore et sanguine Domini in Eucharistia,
palam profitetur se nihil ex proprio praedio
velle assumere, sed semper vestigiis sanctorum Patrum
inhaerere, et antiquorum seu majorum sulcos
diductos non declinare, uti intelligitur his verbis
num. 5 descriptis, quae nec commentario nec amplificata
explicatione indigent: Quid ex hoc sentiam
aperire tentabo, non proprio fretus ingenio, sed vestigia
Patrum prosequendo. Et num. 102, in calce:
Imperio vestrae magnitudinis parere cupientes,
praesumpsi parvus de rebus de non minimis disputare,
 non sequentes aestimationis nostrae praesumptionem,
sed majorum intuentes auctoritatem.
II. Ex eo quod num. 30 multis adversari se fateatur
Ratramnus, contendit dissertator contra doctrinam
Ecclesiae disputasse.
