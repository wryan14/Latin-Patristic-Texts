RESPONSIO.
Nullam ait Ratramnus conspici mutationem exteriorem
in speciebus eucharisticis sive in symbolis
panis et vini: et quidem jure merito; sed apertissime
docet panis et vini substantiam in corpus et
sanguinem Jesu Christi mutari, num. 15 et 30, in
quibus ait: Panem et vinum in corporis et sanguinis
conversa substantiam a credentibus sumenda,
quod ipsi Centuriatores Magdeburgenses recognovere.
At vero quod ait, rem sacramenti ipsum
esse corpus in quo Christus natus est, idem dixit
beatus Algerus lib. IV. Eucharistiae, cap. 5: Conficitur
autem sacrificium duobus, sacramento et re
sacramenti, id est Christi corpore; et infra:
Aliud est ergo sacramentum quam res sacramenti,
 id est corpus Christi. Quis tamen in eo aberrare
Algerum dicat?
XLVII. (Pag. 295 edit. Amstelod., 189 edit. Paris.).
Connexum cum hoc priore erroris capite alterum est,
quo omne mysterium peragi fide censet: et ut proxime
citato loco dixit, panem qui corpus Christi figurate
et in mysterio dicitur ore fidelium accipi ut sit mysterium,
hoc est, ut fides signum istud esse intelligat
corporis Christi.
