RESPONSIO.
Ut falsi convincam dissertatorem, exscribenda
sunt verba num. 44, ex quibus contrarium intelligitur
faciliter. Confitemur quod in sacramento
corporis et sanguinis Domini quidquid exterius sumitur,
ad corporis refectionem aptatur; verbum
autem Dei, qui est panis invisibilis invisibiliter in
illo existens sacramento, invisibiliter participatione
sui fidelium mentes vivificando pascit. An ex his
aliud intelligi potest quam Verbum Dei Christum
Dominum panem invisibilem a fidelibus perceptum
in sacramento Eucharistiae? Hoc dixit clarissime
Paschasius libro de Corpore et Sanguine Domini,
 cap. 8. O homo, disce aliud gustare quam quod ore
carnis sentitur; aliud videre quam quod oculis istis
carnis monstratur: disce quia Deus spiritus illocaliter
ubique est, intellige quia spiritualia haec sicut nec localiter,
sic utique nec carnaliter ante conspectum divinae
majestatis in sublime feruntur. Et antea cap. 5:
Bibimus quoque et nos spiritualiter et comedimus
spiritualem Christi carnem, in qua vita aeterna esse
creditur. Et cap. 6: Porro illud fidei sacramentum
jure veritas appellatur. Veritas ergo est dum
corpus Christi et sanguis virtute Spiritus et Verbo
ipsius ex panis vinique substantia efficitur; figura
vero dum sacerdos, quasi aliud exterius gerens, ob
recordationem sacrae passionis ad aram, quod semel
gestum est, quotidie immolat Agnum. Eadem apud
Algerum ad aperturam libri de Eucharistia invenies.
XLIX. Num. 95: Sacramentum aliquid secreti continere:
et aliud esse quod visibiliter appareat, aliud
 vero quod invisibiliter sit accipiendum: id est, ex illius
mente quod non sit in eo pane sanctificato qui
videtur, sed in credentium spiritu in fide quae latet.
