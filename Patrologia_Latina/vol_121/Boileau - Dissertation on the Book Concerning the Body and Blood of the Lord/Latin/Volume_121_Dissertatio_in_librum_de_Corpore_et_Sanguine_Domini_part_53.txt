RESPONSIO.
Hanc conclusionem, scilicet sacramentum aliquid
secreti continere et aliud esse quod visibiliter appareat,
aliud quod invisibiliter sit accipiendum, orthodoxam
et catholicam, assumit ex S. Isidoro episcopo
Hispalensi lib. VI Originum cap. 19, apud
quem continentibus scriptis haec leguntur: Sacramentum
est in aliqua celebratione, cum res gesta
ita sit ut aliquid significare intelligatur quod sancte
accipiendum. Eamdem sacramenti definitionem
prodidit Paschasius initio capitis 3 libri de Corpore
et Sanguine Domini: Sacramentum igitur est
quidquid in aliqua celebratione divina nobis quasi
pignus salutis traditur, cum res gesta visibilis longe
aliud invisibile operatur quod sancte accipiendum
 sit. Hanc definitionem ad mentem et ex mente
Ratramni explicat integro capite 3, quod hic exscribere
non opus est. Adeoque tam vanum et injurium
est ascribere Ratramno, corpus Christi in Eucharistia
tantummodo per operationem intellectus existere,
quam supervacaneum et futile Paschasio.
L. Similiter num. 49, inquit dissertator pag. 190
edit. Paris., Amstelod. 295, corpus et sanguis Christi
quae sic appellantur et sunt figurate, inquit, quae
fidelium ore sumuntur, figurae sunt secundum speciem
visibilem: at vero secundum invisibilem substantiam;
id est divini potentiam Verbi, vere corpus et sanguis
Christi existunt. Invisibilis substantiae Pseudo-Ratramno
virtus est Verbi divini cui animus credit. Sic
homo scelestus (scilicet Ratramnus) verbis catholicis
invisibilis substantiae aliisque, quibus misere ac per
vim detortis abutitur, Gallicis interpretibus fraudi
fuit, qui hunc locum reddidere PAR LA PUISSANCE DU
VERBE DIVIN; cum ille non per potentiam, sed secundum
potentiam Verbi dixerit.
