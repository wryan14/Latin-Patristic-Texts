RESPONSIO.
Omnes homines sciunt nutritionem animae per
communionem corporis fieri, non vero fieri per conversionem
dicti corporis in substantiam animae. Sed
falsum est Ratramnum nihil aliud intelligere per
corpus Christi quam quod modo sensibili intrat in
os et deglutitur in stomachum et Verbum Dei cui
creditur. Nam econtra eo numero 68 observat S.
Ambrosium, cujus verba in medium profert, velle
mentionem facere de pane qui est corpus Christi,
et animae nostrae substantiam fulcit, non in quantum
intrat in corpus, sed est panis vitae aeternae.
Ergo manifestum, inquit, de quo pane loquitur,
de pane videlicet corporis Christi, qui non
ex eo quod vadit in corpus, sed ex eo quod panis
sit vitae aeternae, animae nostrae substantiam fulcit.
Hoc valde catholicum et orthodoxum est, nec
 significat corpus Christi esse Verbum Dei, cui dum
creditur animus pascitur et potatur, licet credere
Verbo Dei et diligere Deum ex toto corde et ex tota
anima necesse sit, ut ipsum verum Christi corpus
utiliter percipiatur.
LIII. (Pag. 296 edit. Amstel). Num. 72 carnem
Christi spiritualem ex duobus componi, specie quam
gerit exterius et spirituali Verbi divini potentia, invisibili
efficientia divinaque virtute Verbi Dei cui creditur.
