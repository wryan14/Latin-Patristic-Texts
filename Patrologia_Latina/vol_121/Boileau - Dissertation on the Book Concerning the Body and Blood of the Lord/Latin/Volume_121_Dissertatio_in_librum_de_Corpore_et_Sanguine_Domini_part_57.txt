RESPONSIO.
Haec omnia commentitia sunt: eo loci non cogitat
de compositione carnis spiritualis Christi, modos
solummodo diversos ac discrepantes explicat quibus
consistere solet intelligi corpus Christi, scilicet, in
utero beatae Virginis et in cruce. Tum loquitur de
corpore nuncupativo Eucharistiae. Continenti scripto
ostendit carnem spiritualem Christi, sive assumptam
ex beata Virgine gloriosam, quae animae vitam
 immortalem subministrat, esse effectum potentiae
spiritualis et efficacitatis invisibilis et virtutis Dei,
quae aliud est secundum quod sensibus subjicitur ac
percipitur quam quod creditur et fide intelligitur.
Quidquid enim, in ea vitae praebet substantiam, spiritualis
est potentiae et invisibilis efficientiae divinaeque
virtutis; atque aliud longe consistit secundum
quod exterius conspicitur, atque aliud secundum
quod in mysterio creditur. Paschasius idem dicit,
cum omnibus catholicae fidei defensoribus, cap. 11,
de corpore et sanguine Domini: Et dabit sacerdoti
qui advertat omnem sanctificationem mystici sacrificii
et efficaciam quomodo sensibilis res intelligibiliter
virtute Dei per verbum Christi et carnem ipsius
ac sanguinem divinitus transferatur. Et cap. 4:
Sed figura esse videtur dum frangitur, dum in
specie visibilili aliud intelligitur quam quod visu
carnis et gustu sentitur, dumque sanguis in calice
simul cum aqua miscetur. Porro illud fidei sacramentum
 jure veritas appellatur. Veritas ergo est
dum corpus Christi et sanguis virtute Spiritus in
verba ipsius ex panis vinique substantia efficitur.
LIV. (Pag. 296, edit. Amstelodam., 191 Paris.)
Num. 77 Ratramni: Verum corpus est, inquit,
quod sentit animus cogitando: est in intelligentia fidei,
invisibili quidem et spirituali, sed quam animus ipse
percipit. En quomodo Christi corpus est in mysterio
in mente credentium Verbo Dei; extra mentem in altari
non est.
