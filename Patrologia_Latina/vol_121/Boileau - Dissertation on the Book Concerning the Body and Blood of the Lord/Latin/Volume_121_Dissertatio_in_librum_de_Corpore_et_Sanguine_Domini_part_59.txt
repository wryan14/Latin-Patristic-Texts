RESPONSIO.
Jam observavimus nutritionem animae procuratam
carne et sanguine Christi non fieri, instar nutritionis
naturalis, per conversionem carnis ipsius in
substantiam animae, sed per infusionem gratiae fidei,
spei et charitatis. Sed haec non praepediunt quominus
sit verum Christi corpus, cujus commistione et
receptione procuratur nobis nutritio spiritualis per
spiritualem spiritus Dei potentiam et virtutem. Quae
cum ita sint, animadvertere necesse est quam vehementer
allucinatus sit dissertator, dum asserit Ratramnum
significare voluisse praeter fidem in Eucharistia
 nihil reperiri nisi quod ad nutritionem corporis
conducibile sit; hoc enim non dicit Ratramnus, sed
quod cum fide spiritualiter accipitur praestare nutritionem
animae. Maxima enim differentia est inter
fidem et id quod cum fide percipitur, sicut inter
visum et objectum visus. Cum Ratramno mirabiliter
convenit Paschasius, discrimen statuens
inter homines digne aut indigne ad sacram corporis
Christi communionem accedentes. Ecce
omnes indifferenter quam saepe sacramenta altaris
percipiunt: percipiunt plane, sed alius carnem Christi
spiritualiter manducat et sanguinem bibit, alius
vero non, quamvis buccellam de manu sacerdotis
videatur percipere. Ad id vero quod ait dissertator,
Ratramnum docere eo loci nec dici posse quod
profitetur Ecclesia Dei cum Paulo et Augustino, imo
cum Christo Domino: Hoc quod videtur est corpus
meum, quamvis jam infinitis locis hoc axioma
explicuerimus, non melius respondere possumus
quam his verbis beati Algeri lib. I de Eucharistia,
 cap. 11. Item Augustinus ad Irenaeum: Non hoc
quod videtis manducaturi estis, ipsum quidem et non
ipsum, ipsum invisibiliter et non ipsum visibiliter.
Unde subditur: Si necesse est visibiliter illud celebrari,
necesse est invisibiliter intelligi. Quia ergo
corpus Domini spirituale non est corporalis esca,
sed spiritualis, et necesse invisibiliter, illud intelligi.
Sic fatur fortissimus fidei catholicae defensor
adversus Berengarium, apposite quidem ad mentem
tuendam et sententiam Ratramni nostri, quem nemo
homo catholicus erroris aut haeresis crimine accusare
potuit eo quod dixerit. Hoc quod videtis in Eucharistia
non est ipsum corpus Christi, quia non est
visibile nec palpabile; sed est ipsum quod sub speciebus
visibilibus revera est occultum et absconditum
panis et vini, quae antea fuerunt, et jam in substantiam
corporis et sanguinis Christi a fidelibus
sumenda vel sumendam conversa sunt.
LVI. (Ibid.) Eam ob rem num. 15, negat corpus panis
 esse mutatum. Cur? Corporaliter namque, inquit,
nihil in eis cernitur esse permutatum. Sane, sed creditur
tamen.
