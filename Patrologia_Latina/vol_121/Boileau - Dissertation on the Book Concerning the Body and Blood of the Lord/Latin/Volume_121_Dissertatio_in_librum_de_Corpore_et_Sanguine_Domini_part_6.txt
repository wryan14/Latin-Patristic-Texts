RESPONSIO.
Esto, id fateatur Ratramnus, sed multitudo adversariorum
coalescebat ex iis qui nullam esse figuram,
sed omnia in aperto patefieri in Eucharistia
defendebant: quae sententia prorsus erronea est,
Paschasio et Ratramno aequabiliter repugnans, et
omnibus antiquis Ecclesiae doctoribus adversa. Id
abundanter patet ex his num. 32 verbis: Hic jam
illa suboritur quaestio, quam plurimi proponentes
loquuntur non in figura, sed in veritate, id est manifeste
fieri: ista dicentes sanctorum scriptis Patrum
contraire comprobantur. Sed quid tum? Nunquid
non Paschasius multos se habere fatetur adversarios,
non secus ac Ratramnus? quod intelligimus ex his
 verbis epistolae ad Frudgardum pag. 1625: Tamen
ad intelligentiam hujus mysterii plures commovi;
et initio hujus epistolae, pag. 1619: Quaeris enim de
re ex qua multi dubitant. In eadem epistola conceptis
verbis Ratramno assentitur Paschasius, pagina scilicet
1620, litt. E, in qua textum Ratramni ex hoc
numero 32 exscripsisse videtur: Et ideo si qui
dicit hanc carnem et hunc sanguinem sic ipsa esse
absque mysterio et sacramento, nec in figura ex
parte sumendum, ut illi tunc carnales carnaliter sapientes,
totum dissipat. Adeoque difficile intelligitur
quid conducibile sit dissertatori ex hoc numero 52, ut
Ratramnum adversari Ecclesiae Catholicae demonstret.
III. Eam ob rem sic continenti sermone pergit
dissertator, pag. 175: Primum igitur, inquit de Ratramno,
num. 8, figuram a veritate distinguit eatenus
quod in figura aliud intelligitur quam dicitur. Quocirca
nec vitis Christus nec palmites apostoli, etsi in
sacris paginis id nomen habent: et quando Christus
 dicitur natus passusve, vere passus ac vere natus intelligitur,
hoc, inquit, veritas est in narratione, id est
nuda et aperta vocum significatione. Cum negat ibidem
et passim in toto opere, praesertim num. 32, id
quod est in altari esse corpus Christi in veritate, ac
solum ait esse in mysterii figura, negat esse hujus vocis
corpus Christi nudam et apertam significationem: negat
intelligi debere quod dicitur vult eo duntaxat quod
videtis corpus significari.
