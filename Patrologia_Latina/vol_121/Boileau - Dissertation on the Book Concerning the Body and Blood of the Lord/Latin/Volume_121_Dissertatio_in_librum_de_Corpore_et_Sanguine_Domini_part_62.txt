RESPONSIO.
Symbola non omnino nuncupantur corpus Christi
 eo quod in memoriam revocent istud corpus, aut
ejus fidem excitant, sed quia sacramenta et mysteria
rerum quas continent nomina sortiantur. Ea de
causa vocat Eucharistiam beatus Algerus corpus
nuncupativum Jesu Christi, quoniam in ea ejusdem
figura sunt ac velamen. Enimvero ejusmodi species
ac figurae ad similitudinem corporis Christi accedunt,
ejusque imaginem praeseferunt, non quia ejus
memoriam revocant, sed quia corpus nutriunt, non
secus ac Verbum Dei, quod est panis vivus descendens
de coelo, sui participatione fideles animas nutrit
et recreat. Quia sicut hujus visibilis panis
vinique substantia exteriorem nutrit et inebriat hominem,
ita Verbum Dei, quod est panis vivus, participatione
sui fideles recreat mentes.
LIX. (Pag. 296. Amst., pag. 192. Paris.) Non est
autem praetereundum quod insigni audacia Patrum
testimonia, quibus abutitur Pseudo-Ratramnus, corruperit,
Ambrosii praesertim et Augustini. De Ambrosio
 certe jam praemonuit antistes illustrissimus Petrus
de Marca, in eo testimonio quod impostor recitat
num. 59, haec verba fuisse expuncta: Hoc quod conficimus
corpus ex Virgine est.
