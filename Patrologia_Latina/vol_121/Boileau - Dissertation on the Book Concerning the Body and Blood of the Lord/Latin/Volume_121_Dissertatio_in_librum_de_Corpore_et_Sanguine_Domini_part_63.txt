RESPONSIO.
Non infecit nec corrupit S. Ambrosium Ratramnus
cum eum locum ex libro. De iis qui mysteriis initiantur,
cap. 9, in medium adducit; neque illustrissimus
ac doctissimus Petrus de Marca eo corruptionis
crimine unquam accusavit. Hoc intelligere facile
est ex ejus epistola ad domnum Lucam d'Acherium,
relata tomo V Spicilegii. Sed observat tantummodo
bene ac sapienter potuisse Ratramnum
haec verba ejusdem capitis S. Ambrosii: Hoc quod
conficimus corpus ex Virgine est. quae superius in
eodem capite occurrunt, interpositis quinquaginta
lineis. Eadem verba proferre poterat. Paschasius,
nec tamen propterea Ambrosii corruptor audiet. Sed
si bona fide agamus, an potest jure merito depravationis
 et corruptionis accusari scriptor ecclesiasticus,
et crimine expunctoris et impostoris postulari
propter omissa quaedam verba a loco citato intercapedine
quinquaginta linearum distantia? Absit. Sed
si percontarer ab omnibus rei litterariae Patribus
conscriptis quid sit textum auctoris corrumpere,
concorditer responderent esse vocem ex textu expungere,
et ejus ope sensum haereticum pro catholico
inducere et auctori ascribere. Ejusmodi criminis
exempla perspiciet lector amplissima in Colloquio
critico de sphalmatis virorum in re litteraria
illustrium, in opusculis Marcelli Ancyrani compactum.
Sed interim animadvertat dissertatoris audaciam
pag. 184, in qua assumptis his verbis Ratramni
ex numero 56: Intellige quod non in specie, sed
in veritate corpus et sanguis Christi existunt quae
cernuntur, quae sensum catholicum et omnino orthodoxum
praestant, dissertator expunxit hoc verbum
cernuntur, et scripsit in textu Ratramni, creduntur,
 ut dictum Ratramnum haeresis Calvinianae
crimine convinceret, uti jam observavimus in responsione
ad objectionem 39, quam hic repetere
fastidiosum et supervacaneum videretur.
LX. (Pag. 193 Paris., et 296 Amstelod.) Jam
in Augustini verbis haud paulo levior. Nam cum dixerit
sanctus doctor in sermone ad infantes superius
allato: Mysterium vestrum accipitis, legisse videtur
Pseudo-Ratramnus, num. 95. Mysterium Domini accipitis.
(Sic enim habent editiones ejus libri omnes
a prima, quae anno 1522 prodiit, praeter postremam
anni 1686.) Nec vero sine consilio hunc Augustini
locum sic interpolavit. Nempe ut statim colligeret panem
consecratum tam esse mysterium nomine quam
est mysterium nostrum, hoc est tam esse tantummodo
signum corporis Dominici quam est tantummodo
signum credentis populi.
