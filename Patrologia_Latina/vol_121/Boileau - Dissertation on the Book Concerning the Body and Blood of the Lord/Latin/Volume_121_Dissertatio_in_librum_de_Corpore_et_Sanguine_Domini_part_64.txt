RESPONSIO.
Ad haec respondere facile est, editionem Ratramni
 anni 1686, ad quam curationem non levem habui,
caeteris anteferendam esse, cum praesertim ex antiquo
codice manuscripto octingentorum annorum
abbatiae Lobiensis expressa sit, cum cura et fide
singulari. Caeterum si interpolationis contumelia sordescat
Ratramnus propter haec verba mysterium Domini
accipitis, loco istorum mysterium vestrum accipitis,
eadem notandus erit S. Fulgentii sermo qui
occurrit in fine epistolae ad Ferrandum diaconum
cum hac lectione, mysterium Domini accipitis. Hoc
perspectum habere facile est ex editione operum
S. Fulgentii facta Lugduni Sebusianorum cura et
studio Patris Theophili Rainaudi, Jesuitae non indocti
nec imbecilli. Sed utcunque res sit, si praeter
auctoritatem antiquitatis codicis manuscripti Lobiensis
aliquis conjecturae locus inter viros litteratos
esse possit, existimo potius legendum mysterium vestrum
accipitis quam mysterium Domini, cum ipse
Ratramnus linea superiori dixerit mysterium vestrum
 in mensa Domini positum est; adeoque justum
magis videtur et aequum de fide Ratramni potius ex
antiquo octingintorum annorum codice judicare
quam ex recentioribus ab haereticis hominibus,
primis hujus libri editoribus, corruptis et interpolatis.
De reliquo conjectura dissertatoris adeo fallax
est, ut non obscurum sit dissertatorem nimio contra
Ratramnum studio abreptum fuisse.
LXI. (Pag. ibidem.) Sic rursum num. 33, cum
Augustinus a nobis citatus dixerit, suaviter atque
utiliter recondendum in memoria mysterium passionis,
ipse, expunctis detractisque vocibus duabus prioribus,
fideliter recondendum exhibuit. Quae interpolatio,
tametsi alibi per se levis possit videri, eo tamen consilio
est ab isto adhibita ut ex eo colligat mysteria a
fidelibus peragi sua fide, non ab ipso Deo in symbolis
sanctificatis.
