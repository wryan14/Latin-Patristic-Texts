RESPONSIO.
 Hoc probandum incumbit dissertatori, Ratramnum
eo consilio interpolasse Augustinum: sed tam leve
peccatum est ejusmodi interpolationis et futile, ut
pro nihilo habuerint Calviniani, nec sibi ullatenus
patrocinari existimaverint. Nam in editionibus Ratramni
quarum curationem habuere, scripserunt
suaviter atque utiliter non fideliter, ut potissime intelligitur
ex editione recentissima Londini facta anno
ipso 1681, et ex editione domini Petri Allix templi
Charentonii ministri, anno 1672, et omnibus aliis
cura et studio hominum protestantium publicatis ab
anno 1532. Insuper si ejusmodi conjecturam, levem
quantumvis et futilem, contumaciter tuendam recipere
velit dissertator, appello ad sensum communem
virorum doctorum. Quis enim sibi persuadeat posse
in memoriam nostram revocari carnem Christi pro
salute hominum cruci affixam suaviter et utiliter.
Si non fideliter, et quomodo fideliter? Si non suaviter
et utiliter, quid ergo sibi vult dissertator nisi quadam
ἰδιοσυγκρισίᾳ ex pumice aquam extrahere?