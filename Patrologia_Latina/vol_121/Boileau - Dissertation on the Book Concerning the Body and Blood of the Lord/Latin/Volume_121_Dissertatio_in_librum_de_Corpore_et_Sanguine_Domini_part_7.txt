RESPONSIO.
Non tanto verborum circuitu opus est nec ex calibe
oleum exprimere ad perspiciendum quid per
figuram et veritatem intelligat Ratramnus. Mentem
enim aperit clarissime num. 7 et 8: Figura, inquit,
est obumbratio quaedam quibusdam velaminibus
ostendens; verbi gratia; verbum volentes dicere,
panem nuncupamus, sicut in Oratione Dominica
panem quotidianum nobis expostulamus. Veritas
vero (num. 8) est rei manifesta demonstratio,
 nullis tenebrarum imaginibus obvelata, sed puris et
apertis, utque planius eloquamur, naturalibus significationibus
insinuata, utpote cum dicitur Christus
natus de Virgine, passus, crucifixus, mortuus et sepultus.
Adeoque necesse est cum ait num. 32 et
aliis quosdam sibi persuadere corpus Christi in Eucharistia
esse, non in figura, sed in veritate, eos spectare
homines qui in Eucharistia nullam obumbrationem,
nullum velum, nullam figuram esse credebant,
sed omnia manifesta et clara patere. Non enim
eo devolvebatur quaestio quam discutiebat Ratramnus,
utrum corpus Christi revera seu realiter, ut
loquuntur theologi, in Eucharistia existeret, vel solummodo
in figura seu figurate esset; de hoc dogmate
quippe nemini homini dubium subolebat: sed
quaerebatur an manifeste et clare oculis subjiceretur
et divideretur sine velo, sine tropo, sine figura, sine
obumbratione, vel an occultum et celatum, sub
umbris seu figuris verum corpus existens in oculos
 incurreret. Eccam quaestionem Carolum Calvum
proposuisse Ratramno examinandam intelligimus ex
num. 5: Quod in Ecclesia ore fidelium sumitur
corpus et sanguis Christi, quaerit vestrae magnitudinis
excellentia in mysterio fiat an in veritate, id
est utrum secreti aliquid contineat quod oculis solummodo
fidei pateat ac sine cujuscunque velatione
mysterii hoc aspectus intueatur corporis exterius
quod mentis visus aspiciat interius, ut totum quod
agitur in manifestationis luce clarescat. Itaque
cum Ratramnus passim negat corpus Christi in
Eucharistia esse in veritate, non propterea praesentiam
realem pernegat, sed solummodo praesentiam
visibilem et in sensus humanos incurrentem,
scilicet claram, perspicuam, nullis tegetibus seu
lodicibus, velis aut figuris involutam. In eo non est
a mente et sententia S. Paschasii alienus. Enimvero
quemadmodum inquit Ratramnus num. 49: Secundum
invisibilem substantiam, id est divini potentiam
 Verbi, vere corpus et sanguis Christi existunt.
Num. 77: Exterius igitur quod apparet,
non est ipsa res, sed imago rei; mente vero quod
sentitur et intelligitur, veritas rei. Num. 15:
Negare corpus esse Christi nec fas est, non solum
dicere verum, etiam cogitare. Et num. 30: Tunc
intelligetis quod non, sicut infideles arbitrantur,
carnem meam a credentibus comedendam, sed vere
per mysterium panem et vinum in corporis et sanguinis
mei conversa substantiam, a credentibus sumenda.
Ita Paschasius docet in hoc sacramento
figuram et veritatem permanere iisdem fere verbis
lib. de Corpore et Sanguine Domini cap. 4. pag.
1564: Veritas ergo est dum corpus Christi virtute
Spiritus in verbo ipsius ex panis vinique substantia
efficitur; figura vero dum sacerdos quasi
aliud exterius gerens ob recordationem sacrae passionis
ad aram, quod semel gestum est, quotidie immolat
Agnum. Sed si veraciter inspicimus, jure
simul veritas et figura dicitur: ut sit figura vel character
 veritatis quod exterius sentitur: veritas vero,
quidquid de hoc mysterio interius recte intelligitur
aut creditur? Igitur Paschasii et Ratramni non fuerunt
diversae repugnantesque sententiae, nec inter
se depraeliati sunt. Etsi enim Paschasius crediderit
aliquam esse in Eucharistia figuram, nihilominus catholicus
est: quin fuerit etiam Ratramnus dubium
non est; nunquam enim dixit corpus Christi solum
in figura esse in Eucharistia, uti ei affinxit dissertator
pag. 175; nam hanc vocem SOLUM excogitavit
dissertator, et in integrae et eruditae lucubrationis
sulcis a Ratramno diductis nullibi occurrit.
IV. Negat igitur vere dici posse, hoc quod videtis
in altari Dei, vere est corpus Christi quod natum
est ex Virgine; quod expresse negat num. 50, 59
et 101.
