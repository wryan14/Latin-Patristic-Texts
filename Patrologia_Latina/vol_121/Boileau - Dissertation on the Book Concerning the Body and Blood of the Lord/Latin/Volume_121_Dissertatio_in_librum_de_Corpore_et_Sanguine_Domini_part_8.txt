RESPONSIO.
Etiamsi unica sit substantia in Eucharistia scilicet,
 ut inquit Ratramnus num. 16, non sint duarum
existentiae rerum inter se diversarum, verumtamen non
potest dici ipsum corpus Christi in Eucharistia videri
seu sensui oculorum subjici. Hoc vero Paschasius atque
omnes catholici fatentur. Etiamsi igitur rotunde
negaret Ratramnus videri corpus Christi in Eucharistia,
nulli reprehensioni obnoxius effieret. Enimvero
hoc quod videtur in Eucharistia est visibile;
corpus autem Christi verum quod revera est in Eucharistia
sub speciebus visibilibus non est in se visui
subjectum: ergo hoc quod videtur in Eucharistia
non est corpus Christi; quippe cum hoc quod est
visibile, nec in sensus potest incurrere, non sit corpus
Christi, sed velum, umbra, lodix et figura quae
contegit et occulit corpus Christi. Sciunt omnes
corpus Christi in sacramento captum sensuum et
oculorum superare, quia corpus est spirituale et totum
spirituale est, inquit Paschasius; sed solam dimensionem,
albedinem, saporem et odorem sensibus
 percipi, nisi forte sententiae recentium quorumdam
philosophorum placeat, quam amplissime tractavit
R. Pater Magnan  ex ordine Minimorum
S. Francisci de Paula, qui existimavit Deum per
concursum quem praebuit pani ante consecrationem,
eamdem post in oculos exercere motionem seu facere
impressionem quam panis et vinum faciebant
ante consecrationem; vel clarissimus D. Rohault,
philosophus Cartesianus, in libro vernacule scripto
in quo docet, corpus Christi, cum integrum occupet
locum quem occupabat corpus panis, eadem
superficie circumdatum seu eadem περιφέρεια
seu circumferentia terminatum, debere eodem
prorsus modo afficere oculos quo panis ante consecrationem
afficiebat. Si res ita se haberet, dubio
procul haec albedo et rotunditas quae videntur
essent hoc corpus Christi quod videretur et in oculos
incurreret; sed ejusmodi opinio non delectat,
ni fallor, dissertatorem, imo subtilitas alia quaedam
scholastica ipsi arridet, scilicet sibi persuadet cum
 revera hoc quod est, seu latet et occulitur in sacramento
sit corpus Christi verum, seu potius sit ipsa
substantia corporis Christi, hoc pariter quod videtur
esse corpus ipsum Christi. Sed respondere facile
est substantiam corporis Christi esse revera in Eucharistia,
sed non propterea oculis nostris ac sensibus
obnoxiam effieri: quoniam mirabili modo et
naturae viribus superiori, his delitescit, nec ullatenus
sensibus percipi potest. De reliquo jam inquirendum
superest qua ratione Ratramnus expresse
negaverit num. 50, 52 et 101 corpus quod est in
altari esse corpus ipsum quod natum est ex Virgine.
Nego ac pernego Ratramnum in his numeris
unquam negasse corpus quod in Eucharistia
latet esse corpus ex Virgine natum, passum et sepultum.
Sed rotunde fateri necesse est magnam constituere
differentiam habita diversa ratione inter idem
corpus quatenus in Ecclesia celebratum per mysterium,
 et proprium corpus seu proprietatibus corporeis
affectum quod ex Virgine Maria natum, cruci
affixum, sepultum, postea mirabiliter revixit, et in
coelos ascendit. Haec intelligere non arduum est ex
num. 88 in quo sic fatur: Quapropter corpus et
sanguis quod in Ecclesia geritur differt ab illo
corpore et sanguine quod in Christi corpore
cum glorificatum cognoscitur: et hoc corpus pignus
est et species, illud vero est ipsa veritas. Num.
89: Videmus itaque multa differentia separari mysterium
corporis et sanguinis Christi quod nunc a fidelibus
sumitur in Ecclesia, et illud quod natum ex Maria
Virgine, quod passum, quod sepultum, quod
resurrexit, quod in coelos ascendit, quod ad dexteram
Patris sedet. Num. 97: Evidentissime monstratum
est quod panis qui corpus Christi, et calix qui
sanguis Christi appellatur, figura sit quia mysterium,
et quod non parva differentia sit inter corpus quod
per mysterium existit et corpus quod passum est et
 sepultum resurrexit. Ecca verba debebat specie
quadam rationis ex scriptis Ratramni exscribere dissertator:
ex quibus potuisset, non violatis legibus
ratiocinationis dialecticae, comprobare Ratramnum
non credidisse corpus quod in Ecclesia celebratur
idipsum esse quod in utero Virginis efformatum,
cruci affixum, et sepultum postea revixit. Hoc igitur
in mentem dissertatoris jam intromittere nos juvat,
atque ejus intelligentiae subjicere hanc ejusdem corporis
differentiam, inviolata et integra permanente
de praesentia veri corporis et sanguinis Christi in
Eucharistia Ecclesiae catholicae fide. Nemini homini
dubitandi locus relictus est quin Lanfrancus, archiepiscopus
Cantuariensis, fortissimus Berengarii adversarius,
cujus instigatione sua sphalmata ejuravit
 suosque libros igne absumpsit coram Nicolao secundo
papa anno 1059 fuerit verus et maximus fidei catholicae
defensor adeoque fide praeditus extra omnem
suspicionem posita. At vero sic fatur in Dialogo adversus
Berengarium de Eucharistia: Vere dici
posse et ipsum corpus quod de Virgine sumptum est,
et tamen non ipsum quidem quantum ad essentiam
veraeque naturae proprietatem atque virtutem: non
autem si spectes panis vinique speciem. Si ejusmodi
verba apud Ratramnum invenirentur, dissertatorem
usque ad articulorum fragorem commoverent.
Sat est Ratramno aliquod discrimen inter
corpus et corpus attulisse; nunquam dixit nec esse
ipsum corpus quod de Maria sumptum est. Sed ad
mentem Ratramni congruentius adhuc loqui videtur
beatus Algerus, egregius fidei defensor adversus Berengarium,
l. I de Eucharistia, cap. 17: Dupliciter,
inquit, sanguis Christi et caro intelligitur: vel spiritualis
illa atque divina, de qua ipse ait: Caro mea
vere est cibus et sanguis meus vere est potus; vel caro
 illa quae crucifixa est et sanguis qui militis effusus
est lancea; quod non dixisse quantum ad duplicem
ejus substantiam credendus est, sed quantum ad duplicem
ejus substantiae formam quae nunc in humana
panis et vini intelligitur forma. Et paulo inferius
eodem capite: Species et similitudo illarum rerum
sunt nomina quae ante fuerunt, panis scilicet et vini,
non corporis Christi. Corpus vero et sanguis Christi
vocantur nuncupative eo locutionis modo quo res
significans solet rei significatae vocabulo nuncupari.
Et cap. 18: Et de sacramento quidem panis et vini
quod significet et sit nuncupative corpus Christi superius
dictum est. Quod vero verum corpus Christi
invisibile post resurrectionem sit sacramentum visibilis
corporis Christi in passione suiipsius, testatur
Augustinus in libro Sententiarum Prosperi: Caro
ejus est quam forma panis opertam in sacramento
accipimus, et sanguis ejus quem sub vini specie et
sapore potamus, caro videlicet carnis et sanguis sanguinis
 sacramentum. Igitur minime consequitur
Ratramnum non sibi persuasisse corpus ex Virgine
sumptum in Eucharistia non existere, quamvis differentiam
constituerit inter illud corpus quod de
Maria sumptum est, et idipsum quod in Ecclesia celebratur;
quippe cum conceptis verbis doceat substantiam
panis et vini esse conversam in corpus et
sanguinem Christi, nefas esse non solum negare, verum
etiam cogitare non esse corpus Christi; dicatque corpus
nominari et existere ut supra ostendimus. Eadem
prorsus habentur apud Yvonem Carnotensem
in epistola ad Finardum, et antea apud Rabanum
Maurum in epistola ad Heribaldum Altissiodorensem,
quam publici juris fecit doctissimus Baluzius, et
quam ab omni aut haeresis aut erroris suspicione fortiter
vindicavit rever. Pater Christianus Lupus ordinis
S. Augustini, sacrae Theologiae professor in
Academia Lovaniensi, in dissertatione dedita opera
ad explicationem testimoniorum quorumdam S. Patrum
spectantium ad haeresim Berengarii, relata
 tomo V suarum notarum ad Concilia, pag. 317, impresso
Bruxellis anno Christi 1672.
V. Num. 10: Claret, inquit dissertator, quia panis
ille vinumque figurate Christi corpus et sanguis
existit.
