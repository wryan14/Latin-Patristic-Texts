RESPONSIO.
Quis dubitat aliqua dicendi et scribendi ratione
seu genere panem et vinum figurate corpus et sanguinem
Christi existere? Paschasius, Lanfrancus,
Guitmondus et omnes antiqui et recentiores viri catholici
ultro fatentur, dummodo revera corpus
Christi interius et sub speciebus contineri recognoscatur.
Hoc vero conceptis verbis docet Ratramnus
num. 9: Exterius quidem panis quod ante fuerat
forma praetenditur, color ostenditur, sapor accipitur:
ast interius longe aliud multo pretiosius multoque
 excellentius intimatur. Et num. 10: Vinum
quoque quod sacerdotali consecratione Christi
sanguis efficitur, sacramentum aliud superficietenus
ostendit, aliud interius continet.
VI. Et num. 19, inquit dissertator, pag. 291, edit.
Amstelod., linea 18, in colum. exter: Non sunt idem
quod creduntur. Quae sententia, si praecise ac sola
spectetur, tametsi probabilem habere potest intellectum,
cum eo tamen consilio proferatur ut catholicae
huic voci adversetur, Hoc quod videtur in altari est
corpus Christi, pestifera est haeresis.
