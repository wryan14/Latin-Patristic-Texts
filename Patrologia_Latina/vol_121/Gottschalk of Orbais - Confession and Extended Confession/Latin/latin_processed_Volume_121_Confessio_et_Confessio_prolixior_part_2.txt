GOTTESCHALCI CONFESSIO PROLIXIOR. 
 Dominator, Domine Deus, misericordia mea, rex
omnipotens et incomparabiliter clemens inaestimabili
quoque circa humanum genus benignitate patiens,
et investigabili penitus profunditate sapiens.
Cujus profecto sic semper indigent omnes electi tui,
quo videlicet tibi de te solo semper valeant placere.
Quemadmodum palmites indigent vite, quo fructum
queant ferre, vel aer aut oculi luce, quo vel ille
lucidus esse, vel illi possint videre; alioquin et
palmites absque vite arescunt, et in igne missi consequenter
ardent, et aer absque luce tenebrosus est,
et oculi frustra patent. Te igitur supplex invoco,
cunctipotentissime, clementissime et gloriosissime,
trine et une Domine Deus, ut gratis esse digneris
piissimus adjutor et exauditor meus, dignanterque
 largiaris indigentissimo mihi per gratuitae gratiae
tuae invictissimam virtutem, ut quod ex te, per te,
et in te de praescientia et praedestinatione tua, jamdudum
corde credo (tibi gratias) ad justitiam, sicuti
jam crebro per gratiam tuam confessus sum, hunc
quoque veraciter atque simpliciter ore confitear ad
salutem, quatenus tandem aliquando mea de parte
patefiat electis tuis veritas invicta, et sine fine benedicta,
et facescat jam jamque sicut oportet, falsitas
devicta et prorsus jure maledicta. Amen.
Credo siquidem atque confiteor praescisse te ante
saecula, quaecunque erant futura sive bona sive
mala: praedestinasse vero tantummodo bona. Bona
autem a te praedestinata bifariam sunt tuis a fidelibus
 indagata, imo te revelante illis evidenter
constat esse intimata, id est in gratiae beneficia et
justitiae simul judicia. Quoniam quidem sicut certissimum
Psalmista praebet indicium, utrumque tu,
Domine, diligis et misericordiam videlicet et judicium
(Psal. XXXIII, 5). Praedestinasse itaque in omnibus
electis tuis vitam gratis aeternam, et eos nihilominus
ad gloriam sempiternam: quia certe frustra
illis praedestinasses vitam, nisi et illos praedestinasses
ad ipsam. Sic etiam propemodum diabolo et
angelis ejus, et omnibus quoque reprobis hominibus,
perennem merito praedestinati poenam, et
eosdem similiter praedestinasti ad eam. Quia nimirum
sine causa, et ipsis praedestinasses mortis perpetuae
poenam, nisi et ipsos praedestinasses ad eam.
 Non enim irent nisi destinati, neque profecto destinarentur,
nisi essent praedestinati. Quippe cum
ipse, ante omnia saecula semper esses, quod ne ad
momentum quidem modo quolibet potes esse mutabilis,
et per omnia postmodum saecula probaberis
esse mutatus; si vel ullus, quod absit, reproborum
illuc esset destinatus, qui non fuisset praedestinatus.
Proinde quia tu, Domine, solus es qui es (Exod. III,
4), velut ipse testaris, et ut David tibi quoque
dicit: Tu semper idem ipse es (Psal. CI, 28), et
ut alias etiam ipse dicis: Tu es, Domine, et non mutaris
(Malach. III, 1). Et sicut egregius quoque praedicator
tuus perhibet Paulus: Tu solus habes immortalitatem
 (I Tim. VI, 16), id est incommutabilitatem;
apud quem (ut ab alio nihilominus asseritur
apostolo) non est transmutatio, nec vicissitudinis
obumbratio (Jac. I, 17), liquet prorsus evidenter, et
cuivis sanum sapienti claret omnino satis potenter,
praescisse et praedestinasse te mox, absque ullo
scilicet intervallo, ut pote simul et semel, ante
saecula tam cuncta quam singula opera tua:
quippe qui juxta quod dictum est ab Isaia: fecisti
quae futura sunt (Isa. XLV, 11, juxta LXX).
Unde etiam verissime David prophetam sequendo,
et exponendo fidelissimus famulus tuus Augustinus
ita dicit: Deus, inquit secundum illam voluntatem
suam, quae cum ejus praescientia sempiterna est,
profecto in coelo et in terra omnia quaecunque voluit,
 non solum praeterita vel praesentia, sed etiam futura
jam fecit. Igitur cum sempiterna sit, Domine,
cum praescientia voluntas tua, sicut hic ait Augustinus,
et apud omnipotentiam tuam de operibus
duntaxat tuis, hoc sit praescire quod velle, secundum
quod ad eumdem Augustinum scribit Orosius, et
ipsum quoque velle tuum fecisse sit, juxta quod
dicit Ambrosius, manifestum est procul dubio quidquid
foras futurum est in opere, jam factum esse a
te in praedestinatione, juxta quod audet, et dicit,
docet et scribit, papa Gregorius. Absit ergo ut inter
praescientiam et praedestinationem operum tuorum
ullum vel momenti quilibet catholicorum tuorum
suspicetur intervallum fuisse: dum omnia quae
voluisti te legit, vel audit creditque simul fecisse.
 Praesertim cum prius omnino nihil in effectu feceris,
quam incomparabiliter futura praescieris, et ea sempiterno
consilio praedestinando disposueris.
Sed jam tempus est, Domine, veridica divinorum
subjici testimonia librorum, quibus docetur absque
scrupulo et declaratur absque ambiguo praedestinatos
esse reprobos ad aeternorum incendia tormentorum.
Ac primum tua, Domine Jesu Christe, veritas invicta
proferenda censeo, merito dicta. Qui non credit, inquis,
jam judicatus est (Joan. III, 18), id est, ut Augustinus
exposuit, jam damnatus est. Nondum enim, inquit,
apparuit judicium, sed jam factum est judicium.
Item: Princeps, ait, mundi hujus jam judicatus est
(Joan. XVI, 11), id est, ut idem exposuit, judicio
ignis aeterni irrevocabiliter destinatus est. David
 etiam dicit: Ideo non resurgent impii in judicio
(Psal. I, 5). Augustinus exponit quia jam poenis certissimis
destinati sunt. Item, tu percussisti omnes
adversantes mihi sine causa. Recte, inquit, in praedestinatione
dicitur de diabolo et angelis ejus. Atque
ne dicatur diabolum tantummodo cum angelis ejus
ad mortem esse destinatum, quod omnino satis esse
probatur absurdum; ut videlicet caput a corpore
praedestinando sit segregatum: Dicit iterum David,
in pulverem mortis deduxisti me (Psal. XXI, 15), id
est, impios morti destinatos, quod omnibus super
hominibus de pulvere scilicet factis, et in pulverem
quoque relictis, nemo prudentium ambigit dici. Salomon
quoque ait: Universa propter semetipsum operatus
 est Dominus, impium quoque ad diem malum
(Prov. XVI, 14). In libro quoque Ecclesiatico ita dicitur:
Qui transgreditur a justitia ad peccatum, Deus
paravit illum ad rhompheam (Eccli. XXVI, 27), quod
profecto de reproborum populo intelligendum est
esse dictum tantummodo.
Hinc etiam Job ait: Interrogate quemlibet de viatoribus,
et haec eadem illum intelligere cognoscatis, quia
in diem perditionis servatur malus, et ad diem furoris
ducitur (Job II, 29). Quod explanator ipsius ita exponit
Gregorius: Saepe, inquit, diu divina patientia
tolerat, quos jam ad supplicia praescita condemnat.
Unde cum exponeret illud: Ipse habet consilium
et fortitudinem (Job XII, 13), ait inter caetera:
Potest quoque in consilii nomine ipsa occulta judicii
 mora signari: ut quod aliquando tardius delinquentes
percutit, non quia iniquorum culpa non
conspicitur, sed ut damnationis eorum sententia
quae pro agenda poenitentia differtur, quasi tarde et
consilio prodire jubeatur. Quod ergo quandoque
foris aperta sententia judicat, hoc apud omnipotentem
Deum ante saecula in consilio latebat. Itemque
exponens: Constituisti terminos ejus, qui praeteriri
non poterunt (Job XIV, 5), dicit: Nulla quae in hoc
mundo hominibus absque omnipotentis Dei occulto
consilio veniunt. Nam, cuncta Deus secutura praesciens
ante saecula decrevit qualiter per saecula disponantur.
Item exponens illud de impiis: Erunt
sicut paleae ante faciem venti, et sicut favilla, quam
turbo dispergit (Job XXI, 18), ait: Ante omnipotentis
 Dei oculos iniqui vita favilla est, quia etsi apparet
ad momentum viridis, ab ejus tamen judicio
jam consumpta cernitur, quia consumptioni est
aeternae deputata.
De talibus quoque et eorum flagitiis tu ipse, Domine,
per Moysen dicis: Nonne haec condita sunt apud
me, et signata in thesauris meis? Mea est ultio, et ego
retribuam eis in tempore (Deut. XXXII, 34, 35). Item:
Juxta est dies perditionis et adesse festinant tempora
(Ibid.). Item: Levabo ad coelum manum meam, et dicam:
Vivo ego in aeternum. Si acuero ut fulgur gladium
meum, et arripuerint judicium manus meae, reddam
ultionem hostibus meis, et his qui oderunt me retribuam.
Inebriabo sagittas meas sanguine, et gladius
meus devorabit carnes de cruore occisorum, et, de captivitate
 nudati inimicorum capitis. Laudate, gentes,
populum ejus, quia sanguinem servorum suorum ulciscetur
et vindictam retribuet in hostes eorum (Deut.
XXXII, 40-43). Si quis haec omnia et alia interminabiliter
plura per canonicarum latitudinem Scripturarum
multipliciter sparsa sic a te praesumit dicere
praedicta, ut sint quidem praescita, sed nullomodo
praefinita: fac illum, quaeso, diligenter attendere,
quam sit contrarius veritati, quamque noxiae faveat
falsitati, dum te tam temerarie subjicit mutabilitati,
ut tum videlicet (juxta quod sanctus ait Augustinus)
nulla remuneret natura mutabilis, nisi tu, Domine
Deus noster, permaneres immutabilis: parvi pendat
si ab aeterno usque in diem judicii mutabilis esse
 (quod absit) ab Ecclesia tua puteris, imo credaris et
praediceris, et in ipso quoque die judicii, quasi non
praedestinata faciendo, id est, reprobas ad tormenta
mittendo muteris. Et ita deinceps in sempiternum
mutatus, id est, mortuus esse (quod absit) proberis:
quoquomodo enim moritur qui mutatur, ut Augustini
et Gregorii, caeterorumque doctorum auctoritas
attestatur; sed absit ut tu, Domine, qui nullatenus
mutari potuisti, potes vel poteris, aliquando ut vel
ad momentum sis absque ullo initio mutabilis usque
in diem judicii, et inde quoque mutatus appareas in
aeternum propter solummodo damnationem reproborum,
debitumque sibi tormentum.
Vere, Domine, satius incommutabiliter fuisset, si
nullus nisi te mutabili (nedum mutato) creatus esset
 (nec dico salvatus) electorum, quanto magis absit ut
immuteris propter vasa irae et furoris, super quae
vultus tuus ob mala quae faciunt, ut perdas de terra
memoriam eorum (Psal. XXXIII, 16)? De quibus etiam
longe lateque die noctuque tibi veraciter psallitur a
fidelibus: Tu vero, Deus, deduces eos in puteum interitus
(Psal. LIV, 24). De quibus ait et apostolus
Petrus: Quibus judicium jam in olim non cessat, et
perditio eorum non dormitat (II Petr. II, 3). Et Paulus
(Rom. IX, 22): Volens Deus ostendere iram, et demonstrare
potentiam suam, sustinuit in multa patientia
vasa apta vel aptata in interitum, secundum Hieronymum,
vel praeparata in interitum, secundum
Ambrosium, vel perfecta in perfectionem, secundum
Augustinum, id est, sine dubio praedestinata, sicut
 ab ipso Augustino esse constat expositum. Item praedicator
idem: Ut compleant peccata sua semper:
pervenit enim ira Dei super eos usque in finem
(I Thess. II, 16). Item Judas: Subintroierunt, ait, quidam,
qui olim praescripti sunt in hoc judicium impii
(Jud., 4): ubi dum eos non in hoc judicio, sed in
hoc judicium, id est, in hanc damnationem praescriptos
asseruit, non modo praescitos, verum etiam praedestinatos
pariter intelligi voluit. Quippe cum tu
Deus aeternus eos prius habeas praedestinatos, quam
ullus temporaliter natus eos cognoverit esse praescitos.
Quia quos praescisti per ipsorum propriam miseriam
in damnabilibus perseveraturos esse peccatis,
illos profecto tanquam justissimus judex praedestinasti
ad interitum juste ac merito satis. Et non
 modo praedestinasti, verum etiam praedestinando jam
utique destinasti. Unde dicit et David quasi de jam
in infernum praedestinando positis, licet adhuc essent
illuc te jubente ponendi. Cum enim praedixisset:
Et postea in ore suo complacebunt, subjecit:
Sicut oves in inferno positi sunt (Psal. XLVIII, 14, 15).
Cum per omnia manifestissime consonat, et Joannes
apostolus in Apocalypsi dicens: Et libri aperti sunt
et alius liber apertus est, qui est vitae; et judicati
sunt mortui, ex his quae scripta erant in libris secundum
opera ipsorum (Apoc. XX, 12). Item: Et judicatum
est de singulis secundum opera ipsorum: et
 mors et infernus missi sunt in stagnum ignis, (quod
autem mortem et infernum in stagnum ignis asserit
esse missos, diabolum dicit et suos) et qui non
est inventus in libro vitae scriptus, missus est in stagnum
ignis (Ibid., 13-15). Item paulo ante: Et
diabolus, qui seducebat eos, missus est in stagnum
ignis et sulphuris (Ibid., 9). Item paulo post: Et
dixit mihi: Scribe quia haec verba fidelissima sunt et
vera. Et dixit mihi: Factum est (Apoc. XXI, 5, 6). Ac ne
quis forte dubitaret hoc audiens a Joanne, sequeris ipse
continuo, et dicis (Domine, Jesu Christe): Ego sum α et
ω initium et finis. Ego sitienti dabo de fonte vitae aquae
gratis. Qui vicerit, possidebit haec, et ero illi Deus, et
ipse erit mihi filius. Timidis autem, et incredulis, et
exsecratis, et homicidis et fornicatoribus, et veneficis,
 et idololatris, et omnibus mendacibus, pars illorum
erit in stagno ardente igni et sulphure; quod est mors
secunda (Ibid., 6-8). Timeant igitur, et caveant increduli
simul atque mendaces ne pars eorum sit cum
supradictis complicibus, si tam perspicuae resistendo
veritati fore delegerunt pertinaces.
Item: Ecce venio cito et merces mea mecum est,
reddere unicuique secundum opera sua (Apoc. XXII,
12).  Nisi in praedestinatione quam disposuisti, incommutabiliter,
irretractabili praeordinatione. Sequeris
igitur et dicis: Ego sum α et ω primus et novissimus,
principium et finis. Beati qui lavant stolas
suas, ut sit potestas eorum in ligno vitae, et per portas
intrent in civitatem. Foris canes, et venefici, et impudici,
et homicidae, et idolis servientes, et omnis qui
 amat et facit mendacium (Ibid., 13-15). Audiant
haec generaliter universi quidem mendaces, sed illi
tamen potissimum, qui in doctrina religionis non
modo non verentur, aut verecundantur, verum etiam
nullatenus cunctantur esse fallaces. Quia profecto
isto genere mendacii nullum gravius unquam valet
inveniri, imo nullum reperitur tam grave, licet
nonnullis videatur esse leve, sive putetur etiam
suave. Sed audiant sequentia si floccipendunt praecedentia.
Ego Jesus misi angelum meum testificari hoc vobis
in Ecclesia (Apoc. XXII, 16). Et paulo post: Contestor
ego omni audienti verba prophetiae hujus: Si
quis apposuerit ad haec, apponet Deus super illum plagas
scriptas in libro isto. Et si quis diminuerit de verbis
 libri prophetiae hujus, auferet Deus partem ejus de
libro vitae, et de civitate sancta, et de his quae scripta
sunt in libro isto. Dicit qui testimonium perhibet istorum:
Etiam venio cito (Ibid., 18-20). Ecce, Domine
Jesu, in hoc sancto libro tuo diabolum et angelos
ejus, et omnes etiam homines reprobos in stagnum
ignis et sulphuris, ut supra dictum est, te destinante
jam esse missos invenio. Negare te, id est veritatem
non audeo, quia negari a te timeo, quemadmodum
videlicet ipse testaris: Qui me negaverit coram hominibus,
negabo et ego eum coram Patre meo, qui in
coelis est (Matth. X, 33). Item et Paulus: Si nos,
 inquit, eum negaverimus, et ille negabit nos (II Tim.
II, 12). Negare igitur, sicut praedixi, te non audeo,
quia negari a te timeo. Apponere vero vel diminuere
nihil praesumo, quoniam vel plagas in hoc ipso libro
scriptas mihi apponi, vel auferri partem meam de
libro vitae metuo.
Igitur in nomine Patris, et Filii, et Spiritus sancti,
supplico, Domine, prout amplius possum tibi, quo
quemadmodum indigeo suffragari digneris mihi, neque
permittas ab ullo diutius electorum tuorum
(quod absit) hinc ambigi. Sed saluberrimam potius
veritatem huic innotescere non moreris, ut esse
vides pernecessarium sibi. Quia revera secundum
beati quoque Augustini veracissimam testificationem,
quam palam protulit ad populum, evangelicam
 luculenter ac fideliter explanando perplexitatem:
Qui mendacium, inquit, aedificant in hominibus, quid
ab eis expellunt, nisi veritatem? Immittunt-diabolum,
excludunt Christum; immittunt adulterum, excludunt
sponsum; paranymphi scilicet vel potius lenones
serpentis. Ad hoc enim loquuntur, ut serpens possideat,
Christus excludatur. Quando possidet falsitas,
serpens possidet: quando possidet veritas, Christus
possidet. Ipse enim dixit: Ego sum veritas (Joan.
XIV, 6); de illo autem: Et in veritate non stetit, quia
veritas in eo non est (Joan. VIII, 44).
Quapropter et illud quod idem beatus minister
tuus veraciter perhibere studuit Augustinus, praescientia
videlicet reprobos esse damnatos, cum alibi
atque alibi ad mortem fateatur esse praedestinatione
 condemnatos: utrumque prorsus verum est, quia
hic hoc utrumque verum est. Nam sicut idem sagaciter
atque veraciter fatetur, interdum praescientia
pro praedestinatione ponitur. Neque revera repugnat
(quod absit) sed veritati potius congruere videtur,
quale illud videlicet est quod Apostolus dicit: Non
repulit Deus plebem suam, quam praescivit (Rom. XI,
7), cum tamen hoc alias, utrumque quidem jungens,
sed ab invicem rationabili differentia distinguens
mirabiliter definierit dicens: Praedestinatione Deus
ea praescivit, quae fuerat ipse facturus. Unde dictum
est: Faciens quae futura sunt (Isa. XLV, 7, sec. LXX).
Item quid sit praedestinatio planius et plenius cum
praescientia connectens, ita de Trinitate dicens. In
sua, quae falli mutarique non potest praescientia opera
 sua futura disponere, id omnino nec aliud quidquam
est praedestinare. Item brevius, sed in superiorem
sensum multa apertius, cum enim praedixisset Apostolum
dixisse, non repulit Deus plebem suam quam
praescivit (Rom. XI, 7), et exposuisset eum nomine
praescientiae praedestinationem hoc in loco significare
voluisse, paulo post ait: Sed praedestinasse est hoc
praescisse, quod fuerat ipse facturus.
Ergo utrumque, ut jam dixi, verum est, id est,
tam praescientia quam praedestinatione reprobos
esse damnatos, quos omnino constat ad interitum
jure praedestinatos. Quod satis superque testimonia
probant praedicta. Quae certe catholici nullatenus
esse dubitant invicta. Licet si hujus rei testimonium
 penitus debuisset esse, metalepticos id intelligi
regulariter potuisset, et omnino debuisset: ut
videlicet id quod sequitur per id quod praecedit intelligeretur.
Attamen si adhuc hinc audire plura
desiderant, ob amorem videlicet veritatis, quam nimis
oppugnari considerant, aures audiendi, precor,
accommodent, et tuendae jamjamque veritati operam
dent. Audiant, inquam, hinc adhuc loquentem
mirabiliter Augustinum per sibi gratis infusum satis
ubertim charisma divinum. Hoc, inquit, bonum
quod est requirere Deum non erat qui faceret: non
erat usque ad unum, sed in eo genere hominum
quod praedestinatum est ad interitum. Item de
duabus loquens civitatibus, Quarum est, inquit,
una quae praedestinata est in aeternum regnare cum
 Domino; altera, aeternum supplicium subire cum
diabolo. Item: Si de aliquibus ita certa esset
Ecclesia, ut qui sint illi etiam nosset, qui licet adhuc
in hac vita sint constituti, tamen praedestinati
sunt in aeternum ignem ire cum diabolo, tam pro eis
non oraret, quam nec pro ipso. Item: Quid dabit
his quos praedestinavit ad vitam, qui haec dedit
etiam eis, quos praedestinavit ad mortem?
Item in Enchiridion quod senex de fide, spe et
charitate, sensu subtilissimo, ingenio exercitatissimo,
eloquio quoque purissimo, styloque luculentissimo,
mirabiliter sibi ac singulariter Deo favente
conscripsit et edidit: Ad eorum, inquit, damnationem
quos juste praedestinavit ad poenam. Item:
in eodem dicuntur etiam filii gehennae non ex illa
 sed in illa praeparati, sicut filii regni praeparantur
in regnum. Quid quaeretur evidentius? Quid
sufficientius? Sicut, inquit, filii regni praeparantur
in regnum, sic etiam filii gehennae in illam sunt praeparati.
Quod omnino nihil aliud est quam praedestinari.
Nempe haec omnia et alia insuper plura si
tantus auctor ille veracissima, et catholica fidei per
omnia congruentissima, non esse perspexisset, nullatenus
incorrecta relinqueret. Sed ea potius,
quando libros suos diligentissime retractando recensuit,
corrigere studuisset. Nec inde prorsus tam
frequenter ad populum impavide simul et intrepide,
licenter, libenter ac libere, fidenter ac fiducialiter,
ac gaudenter, servili postposito timore, luminosoque
tui perfusus amore tua auctoritate locutus fuisset,
 si quid itidem periculi inesse cognovisset: unde
quidem nonnulla jam superius posui, et pauca hic
etiam subjicienda censui.
Est quidam populus praeparatus ad iram Dei,
damnatus cum diabolo.
Item: Est quidam populus natus ad iram
Dei.
Item: Quare dixit Dominus Judaeis: Vos non creditis
quia non estis ex ovibus meis (Joan. X, 26), nisi quia
videbat eos ad sempiternum interitum praedestinatos,
non ad vitam aeternam sui sanguinis pretio comparatos.
Item: Quid potest lupus? Quid potest
fur et latro? Non perdunt nisi ad interitum praedestinatos.
Item: Isti indignanter mortui et
 morti sempiternae praedestinati. Item: Mundus,
inquit, odit mundum, inimicus reconciliatum, damnatus
salvatum, inquinatus mundatum.
Item: Filius perditionis dictus est Judas traditor
Christi, damnationi praedestinatus. Item: Pro
isto mundo non rogat: neque enim quo sit praedestinatus,
ignorat.
Beatus quoque Fulgentius inde taliter dicit: Praeparavit
etiam Deus peccatoribus poenas, illis utique
quos juste praedestinavit ad luenda supplicia. Ubi
prorsus utrumque satis aperte fatetur, et reprobis
videlicet praedestinatas esse poenas, et illos vicissim
praedestinatos ad eas. Unde nimirum catholicissime,
necnon et copiosissime disputavit in septem libris
contra duos Fausti haeretici Lirinensis quondam
 monachi, Regensis postmodum episcopi: quem
convicit idem doctor mirabiliter, contrivitque commenta
diaboli, et cum aliis quatuordecim sanctis
coepiscopis suis, ab Ecclesia Christi repulit, et
eliminavit lethiferum virus Antichristi. Necnon et
tribus aliis de veritate praedestinationis et gratiae.
Sed et in uno illo, quem totum super hac tantummodo
quaestione ad Monimum hinc consulentem
cognoscitur edidisse.
Gloriosus quoque Gregorius (cujus inde aliquanta
jam inserui superius) taliter inter caetera inde est
locutus: Tenebrosa hostia tunc Dominus vidit,
cum claustra inferni penetrans crudeles spiritus
perculit, et mortis praepositos moriendo damnavit.
Quod idcirco, inquit, non adhuc de futuro, sed jam
 de praeterito dicitur: quia quidquid futurum erat in
opere, nimirum jam factum est praedestinatione.
Item: Leviathan ille cum universis membris suis
aeternis cruciatibus est deputatus. Item ipsum
quoque diem judicii dicit esse praedestinatum, exponens
illud ex libro Job: Lampas contempta apud
cogitationes divitum, parata ad tempus statutum (Job
XII, 5), inquit, contemptae lampadis tempus est extremi
judicii praedestinatus dies. Sanctus etiam
Isidorus inde sic dicit: Gemina est praedestinatio,
sive electorum ad requiem, sive reproborum ad
mortem. Non enim ait, duae sunt, quia non sunt:
sed, gemina, id est bipartita: quia semel tu, Domine,
locutus es: qualiter una quidem; sed tamen
gemina praedestinatione et electos gratis justifices, ac
 perpetim salves, et reprobos quoque merito refutes,
justeque condemnes. Et, sicut supradictus ait
Gregorius, alios respiciens redimas, alios deserens
perdas.
Tale est autem quod dicitur praedestinatio gemina,
in electos videlicet et reprobos bipartita, cum sit
una, licet sit dupla; quale est quod frequenter a
beato Augustino, et caeteris Patribus dicitur charitas
vel dilectio gemina, cum utique non sint duae,
sed una, licet propter Deum et proximum sit etiam
dupla. Quale est et illud Patris Augustini, quod dicit
bipartitum esse opus Dei: geminum videlicet
volens intelligi, et quod quadripartitus, ab ipso quoque
dicitur mundus. Non quatuor tamen, sed unus,
 et quod quinque partitam fatetur esse continentiam,
non quinque tamen esse docet, sed unam.---Hinc
et sancto Gregorio gemina Judaeorum scientia dicitur,
et tamen licet dupla sit, una esse cognoscitur.
Quod et ipsum genus locutionis usitatissimum est, et
apud auctores quoque saecularis litteraturae: quod
quia rectissimum est ac verissimum, non abs re est,
si et inde hic ponantur aliqua, quae valeant ad cumulum
tuendae sententiae supradictae: nam et eorum
quidam geminam dixit arborem, non duas volens
intelligi, sed unam, et alius qualitatem nominis bipartitam,
et universorum pedum trinam conditionem,
et tertius aeque peritus Priscianus, quam ille
dixerat trinam, exposuit tripartitam.
Nec sane cuiquam pie sapientium videri debet absurdum,
 si gemina praedestinatio creditur, et cognoscitur,
et incunctanter esse dicitur apud te Dominum
nostrum naturaliter quidem unum, sed simul
etiam personaliter trinum: qui certe secundum hanc
geminam praedestinationem tuam (quemadmodum
Augustinus tuus fideliter credit, et fidenter asserit)
bonus es in beneficio certorum, justus in supplicio caeterorum.
Et insuper, ut profitetur consequenter, bonus
es in omnibus, quoniam bonum est cum debitum
redditur: Et justus in omnibus, quoniam justum est
cum debitum sine cujusquam fraude donatur. Haec
omnia sicut hic (tibi gratias) et credo et confiteor
(gratias tibi) prout gratis largitus es mihi. Et quia
in tuis, in libris tuorum scilicet ministrorum labore,
imo gratia tua veraciter expositis, haec a te dicta
 reperio, tam perspicuae prorsus veritati contradicere
(quod absit) non audeo. Quoniam prorsus a
te veritate negari sicut minatus es metuens, et illam
quoque repetitam Pauli sententiam vehementissime
timeo. Si quis vobis annuntiaverit praeterquam quod
accepistis, anathema sit (Gal. I, 8).
Tantum siquidem amoris tibi, Domine Jesu, veritas
invicta, perpetualiter debeo, ut quemadmodum
ab Augustino perhibetur veraciter tuo, neque hominibus
placendi studio, neque respectu devitandorum
quorumlibet incommodorum, detorquear (quod absit)
a vero.---Et ut beatus etiam docet Gregorius in
quantum sine peccato possimus vitare proximorum
scandala, debemus; si autem de veritate scandalum
sumitur, utilius permittitur nasci scandalum, quam
 veritas relinquatur.---Nec sane cujuscunque persona
contra recipienda modo quolibet excipitur, quando
vel Augustinus vel Apostolus annuntians, ipsius ore
Apostoli anathemate digno percellitur. Ut enim praedictus
Gregorius veraciter fatetur: dum salva fide
res agitur, virtutis est meritum, si quidquid prioris
est toleratur. Alioquin si fieri posset millies potius
pro veritate deberem prorsus et optarem occumbere,
quam semel (quod absit) cuilibet secus loquenti,
cedendo succumbere: illius videlicet tuae memor
scientiae: Qui me confessus fuerit coram hominibus,
confitebor et ego eum coram Patre meo, qui est in
coelis (Matth. X, 32).
Simulque illius quoque memini: Ne transgrediaris
 terminos antiquos, quos posuerunt patres tui (Prov.
XXII, 28). Quod nimirum, ut Gregorius exponit, haeretici
faciunt, qui a sanctae Ecclesiae gremio extranei
existunt. Ipsi, inquit, terminos transferunt, quia
constitutiones Patrum praevaricando transcendunt,
qui etiam greges diripiunt et pascunt, quia imperitos
quoque perversis ad se suasionibus trahunt, et
donis pestiferis ad interficiendum nutriunt. Quos
beatus quoque Job increpat dicens: Nunquid Deus
indiget vestro mendacio, ut pro illo loquamini dolos?
(Job XIII, 7.) Deus mendacio non eget, quia veritas
fulciri non quaerit auxilio falsitatis. Haeretici autem
quia ea quae prave de Deo intelligunt, ex veritate
tueri non possunt, quasi ad approbandum radium
luminis, umbras falsitatis requirunt. Et pro eo dolos
 loquuntur, dum infirmas mentes ab intellectu
illius stulta seductione decipiunt. Item: Aut placebit
ei, quem celare nihil potest? Aut decipietur ut homo,
vestris fraudulentiis? (Ibid., 9.) Fraudes Deo haeretici
exhibent, quia ea astruunt, quae nequaquam
ipsi pro quo loquuntur placent, cumque dum quasi
defendere nituntur, offendunt dum in adversitatem
ejus corruunt, cui videntur ex praedicatione famulari.
Unde et per Psalmistam dicitur, Ut destruas inimicum
et defensorem (Psal. VIII, 3); omnis quippe
haereticus omnipotenti Deo inimicus et defensor est,
quia unde hunc quasi defendere nititur, inde veritati
illius adversatur. Quia autem latere Deum nihil
potest, hoc in eis judicat, quod intus sentiunt, non
 quod famulari foris videntur. Quia igitur eorum
fraudulentiis Deus ut homo non fallitur, recte subjungitur:
Ipse vos arguet, quoniam in abscondito faciem
ejus accipitis. Statim ut se commoverit, turbabit
vos, et terror ejus irruet super vos (Job XIII, 10).
Hoc quod in abscondito accipi asserit faciem Dei,
duobus modis valet intelligi. Sunt namque nonnulli
qui et veritatem in corde sentiunt, et tamen quae falsa
sunt de Deo foras loquuntur. Ne enim vinci videantur,
et cognoscunt veritatem interius, et tamen hanc
exterius impugnant. Unde bene nunc dicitur: Ipse
vos arguet, quoniam in abscondito faciem ejus accipitis;
ac si aperte diceretur: Tanto magis de falsitate
apud eum estis reprehensi, quanto et apud vosmetipsos
quod verum est videtis.
 Quid autem sit haereticus, ne cuilibet aliud pro
alio fingere licitum sit, quidam Patrum, et Cassiodorus
dicit, pulcherrime definivit: Haereticus, inquit,
is est qui divinae legis vel ignorantia vel contemptu
raptatus, aut novi pertinax invenitur erroris aut
alicui sectator, catholicae veritati magis vult adversari,
quam subjici. Hoc autem ideo subinterserendum
censui, quia plurimos hinc et falli et fallere
comperi, volentes videlicet, vel mitius dixerim, suspicantes
illos esse haereticos, qui hanc catholicae
fidei de praedestinatione reproborum necessario contra
resistentes et obloquentes credunt et confitentur
(dante te) veritatem, et illos e contrario asseverantes
catholicos, qui tam perspicuae veritati inimicam
 non verentur susurrare, imo palam praedicare falsitatem,
floccipendentes illud beati Basilii, qui divinis
saginantur eloquiis corrumpere de divinis dogmatibus,
neque ullam syllabam patiuntur: sed pro his,
si contigerit, etiam omnes mortis species amplectuntur.
Et illud quoque contemnentes Gregorii Nazianzeni:
Fortitudinis est perseverare in veritate,
licet quispiam debelletur ad ea quae nihil sunt. Nihil
autem sunt falsitas et mendacium, quae profecto
super omnia corporalium genera mortium vitam et
cavent, et horrent ut debent, corda semper veracium.
Maxime tamen in doctrina religionis evitant
omnino praecipitium falsidicae locutionis.
Hoc est (gratias tibi, Domine, alma Trinitas) inviolabilis
fides et confessio mea de praescientia scilicet,
 ac praedestinatione tua quam praedicavit ipsa
Veritas, et sic praedicti quoque ipsius discipuli contra
falsiloquos fautores, et (nisi corrigantur) filios
falsitatis et perditionis, et contra pestifera venena,
et haeretica dogmata sua, qui, si gratia tua respersi
diligenter attendant, appendant atque perpendant,
qualiter ab exordio prolapsionis angelicae (quemadmodum
videlicet Petrus dicit apostolus): Eisdem
angelis peccantibus non peperceris. Sed eos rudentibus
et carceribus inferni, poenisque aeris hujus traditos,
ad majores in diem judicii cruciatus reservaveris (II
Petr. II). Et qualiter etiam originalem mundum propter
nequam hominum scelera perdideris. Nec non
quomodo et nefanda facinora, simul et flagitia Sodomorum
punieris, eosdem igne coelesti conflagrantes
 deleveris, atque perennes in poenas demerseris,
quodque Pharaonem et exercitum ejus in mare projeceris,
et eos ibidem tanquam paleas excussos funditus
aboleveris.
Si haec, inquam, animositate deposita solerter inspiciant,
et te opitulante sapienter advertant, perfacile
prorsus intelligent, quod supradictos angelos
qui, ut scribit Judas Jacobi, non servaverunt suum
principatum, sed reliquerunt suum domicilium, in judicium
magni diei vinculis aeternis sub caligine reservati
(Jud., 6), nullatenus omnino sine sempiterno praedestinationis
tuae consilio, et in hunc caliginosi aeris
carcerem praecipitaveris, et ad majores etiam poenas
merito per saecula cruciandos, ut praedicti ambo testantur
apostoli, reservaveris. Et quod illa quoque
 quae consequenter de reprobis narrata sunt hominibus,
non sine praedestinatione (quod absit) patraveris.
Alioquin et ante omnia saecula mutabilis et in
exordio quoque saeculorum juxta fallacissimum horum
dogma, mox mutatus (quod ne ad momentum
quidem esse potest) invenireris: qui solus immutabilis
ab universis procul catholicis esse crederis, et
luce clarius te revelante sciris.
Fac etiam, quaeso, Domine Deus, ut etiam atque
etiam non jam procaces, pertinaces, atque pervicaces,
neque pugnaces, fallaces atque mendaces (quia
certe hujusmodi homines ad intuendam, cui repugnant,
veritatem non possunt esse perspicaces,
quantumlibet etiam naturaliter esse voluerint sagaces),
 sed potius effecti simplices veritatis amatores,
tota spiritali non luminum acie considerent, quod si
animos reproborum quae ab eodem primo videlicet
Cain ad usque novissimum ante diem duntaxat judicii
moriturum de propriis corporibus extractae
sunt, sive coaeterna tibi praedestinatione tua destinati,
postmodum et quotidie destinas ac destinabis
(quoties videlicet cumque mortui sunt, moriuntur,
sive morientur) in tormenta sibi debita meritoque
prorsus disposita; non solum mutabilis es ante saecula,
sed etiam (quod esse nullo modo potes) jam
inde ab initio mortis eorumdem reproborum, imo
ab exordio malignorum damnationis angelorum,
mutatus es creberrimis vicibus, imo innumeris vicissitudinibus,
et per singulos dies noctesque mutaris
 atque mutaberis, et mutatus absque dubio permanebis
in saecula, propter solos videlicet filios gehennae,
quos inimici veritatis praedestinatos esse pertinaciter
atque fallaciter negant ad supplicium perenne.
Haec, inquam, Domine, fac, precor, ut sicut oportet,
attendant, appendant, atque perpendant, et tandem
aliquando videant, quod se hactenus non vidisse
dissimulant, quale ac quantum malum de te
semper incommutabili Domino Deo nostro in Ecclesia
tua longe ac mendaciter, et exitialiter ad proprium
suum suorumque simul interitum palam praedicaverint,
praedicent, asseveraverint, asseverent; et precor
ut revoces eos miseranter ad viam salutis, ne in
tam lethalis haeresaeos errore pertinaces perseverent.
Videant, inquam, quale sit et quantum malum, quod
 cum omnes electi tui, omnia bona semper fecerint,
faciant et facturi sint cum consilio (prout videlicet
adjuvantur a te gratuito tuae benignitatis auxilio),
praesumant non solum mentiendo, sed etiam pejerando
palam omnibus affirmare, quod tu, qui totius es
auctor, fonsque sapientiae, imo trina, et una sempiternaque
sapientia, volueris, vel valueris, vel etiam
debueris quidquam (quod absit) absque consilio patrare.
Ne dico ab ipso humani generis exordio morientium
reproborum animas, vel ad extremam easdem
ipsas cum receptis in die judicii propriis corporibus,
cum diabolo et angelis ejus absque praedestinationis
consilio destinare. His autem sicut oportet
sagaciter inspectis, et vivaciter intellectis confundantur
salubriter et erubescant, sicque tandem
 aliquando veritati suppliciter acquiescant, et a me
demum quiescant. Caeterum si attrita fonte ac sine
ullo permanentes pudore in falsitate malunt persistere
quam recedere a tanto, ut oportuerat, errore,
viderint ipsi quo se perditi vertant.
Te precor, Domine Deus, gratis Ecclesiam tuam
custodias, ne sua diutius eam falsitate pervertant,
haereseosque sua pestifera de reliqua pravitate subvertant,
licet se suosque secum, lugubriter evertant.
Ego vero gratis edoctus ab ipsa veritate (quam sequentes
praedicti Ecclesiae tuae praedicaverunt magistri,
et ejusdem veritatis fidelissimi, devotissimi ac
celeberrimi prorsus ministri) hic evidenter expressam
de praedestinatione tua fidem catholicam, gratis
 a te pieque satis afflatus, animatus, armatus, misericorditerque
simul, ac mirabiliter adjutus et tutus,
fretus et fultus, fideliter (tibi gratias), credo, fortiter
teneo, veraciter patenterque defendo, et quemcunque
contraria dogmatizare cognosco, tanquam pestem
fugio, et tanquam haereticum abjicio, et (ut explicem
cum moerore maximo, quod consequenter de talibus
a beatissimo praeceptum constat Augustino (quemcunque
prorsus invictissimae veritati contumaciter
repugnare audio, et ei contraria docere conspicio,
haereticum et fidei Christianae inimicum, atque ex
hoc omnibus catholicis anathematizandum esse denuntio.
Porro conflictum cujuslibet eorum, si semel his
lectis et intellectis cedere noluerit, et instar Pharaonis
 induratus (haeretico videlicet more) tam manifeste
veritati acquiescere contempserit (secundum
consilium vel potius praeceptum Pauli apostoli):
Jam mihi vitandum censeo, quia qui hujusmodi est,
subversum et proprio judicio condemnatum esse
video (Tit. III, 11).
Attamen propter minus peritos, et ob id ab eis
illectos, et nisi corrigantur perditos, optarem publicum
(si tibi, Domine, placeret) fieri conventum:
quatenus astructa palam veritate et destructa funditus
falsitate, gratias ageremus communiter tibi, qui
nobis tam diu optatum, etiam supra quam petimus,
aut intelligimus, dare dignatus fueris prosperrimum
proventum. Quia profecto nimis ingentem patior
dolorem, et maximum diu noctuque perfero moerorem,
 quod propter mei nominis vilitatem, vilem hominibus
esse video veritatem: et quod erga te sinceram,
ut debuerant, non servant charitatem, qui
ut tantummodo victores mei esse videantur, nihil
vel omnino perparum dilexerunt et diligunt te, quem
negare non refugerunt, neque refugiunt propter me.
Atque utinam placeret tibi, omnipotentissime pariter
ac clementissime Domine, ut sicut in te credo
et spero (dato mihi gratis posse, prout jamdudum
dare dignatus es, et dare quotidie, dignaris etiam
velle) coram undique electa populorum te timentium
multitudine, praesente etiam istius regni principe,
cum pontificum et sacerdotum, monachorumque
canonicorum venerabili simul agmine, concederetur
mihi, si secus hanc catholicae fidei de praedestinatione
 tua veritatem nollent recipere, ut isto quo dicturus
sum (favente gratia tua) id approbarem cernentibus
cunctis examine; ut videlicet quatuor doliis
uno post unum positis, atque ferventi sigillatim,
repletis aqua, oleo pingui, et pice, et ad ultimum accenso
copiosissimo igne, liceret mihi (invocato gloriosissimo
nomine tuo) ad approbandam hanc fidem
meam, imo fidem catholicam, in singula introire, et
ita per singula transire donec (te praeveniente, comitante
ac subsequente, dexteramque praebente, ac
clementer educente) valerem sospes exire, quatenus
in Ecclesia tua tandem aliquando catholicae huic fidei
claritas claresceret, et falsitas evanesceret, fidesque
firmaretur, et perfidia vitaretur.
 Utinam hoc, Domine, legentibus et intelligentibus
hujusmodi (sicut est opus) inspirare digneris affectum,
ut exorent te suppliciter, quo celeriter hoc
animi mei desiderium meum sicut indiget Ecclesia
tua, perducas ad effectum, et siquidem te suffragante
de cunctis illaesas prodiero, amplexentur veritatem,
et exsecrantur falsitatem; sin autem quod ex
te, per te, et in te credendo, confitendo, sperando
et amando, tuique tantummodo securus, tuaeque solummodo
gratiae certus polliceor, vel inchoare trepidavero,
vel consummare formidavero, in ignem me
protinus mittant, et ibidem merito perire permittant.
Suppliciter tamen te, Domine, rogo in dulcissimo
nomine tuo, ut nemo me catholicorum temere (quod
absit) reprehendet in animo suo, quia prorsus ausum
 talia petendi (sicut ipse melius nosti) a me propria
temeritate non praesumo, sed abs te potius tua
benignitate sumo.
Imo quisquis te timens vere, diligensque sincere
dignatur haec legere, vel audita percipere, implorat
gratuitam misericordiam tuam fraterna compassione,
ac gemina simul dilectione ut tu, qui solus es
adjutor in opportunitatibus (Psal. IX, 10), in tribulatione
digneris instanter adjuvare me credentem, scilicet
sperantem in tua gratuita miseratione, ditesque
me simul ad id et incipiendum et perficiendum
integra fide, corrobores quoque solida spe, ac dones
etiam sincerrima charitate, atque gratis etiam decores
veracissima coram te semper humilitate. Depulsaque
procul ab orthodoxa Ecclesia tua tam lethifero
 dogmatis falsitate, facias me deinceps cum electis
tuis gaudere pro patefacta fidelibus tuis catholica
fidei veritate: Sitque nobis de caetero in te solo
gaudium verum atque sincerum, tripudiumque summum
ac solidum, et gloriatio communis, quod ab
haereticorum tam gravi perfidia tandem plebs et populus
tuus, te miserante factus est immunis. Quia
profecto nullus unquam electorum tuorum tibi vel
ad momentum placere potuit, potest, vel poterit de
suo: sed omnes potius tui tibi per gratuitam gratiam
tuam placuerunt hactenus atque placent, ac placabunt
semper de tuo.
Hac ergo gratis animatus fide, solidatos etiam spe,
et inflammatus pariter charitate, per teipsum, Deus
optime, suppliciter obsecro, ut vera mihi humilitate
 data, solido vitae gaudio semper facias gaudere me.
Denique tibi tuoque nomini debitam per saecula gloriam,
et propter justitiam quidem, quia merito superbos
humilias, incurvas et inclinas, propter gratiam
autem, quia gratis humiles exaltas, elevas atque
sublimas; per quam scilicet utramque supplico
tibi, cunctipotens et clemens Trinitas pariter et
unitas ut omnibus inimicis tuis (quicunque sint invidia
nominis tui, sive nescienter, sive etiam scienter
nocuerunt, imo nocere voluerunt mihi, nocuerunt
autem potius absque dubio sibi) universa debita
sua indulgeas funditus, et ignoscas, et omnia flagitia
 simul ac facinora remittas penitus ac parcas.
Amen. Gratias ago tibi quantoscunque, trine et une
dominator Domine Deus, quod ad fidem catholicam
de praedestinatione credendam et confitendam esse
gratis dignatus es et dignaris (et ut credo ac spero
magis ac magis esse diu noctuque deinceps dignaberis)
illustrator, inflammator ac suffragator meus. Amen.
Precor (quantumcunque mihi datur divinitus humilitate)
coram trinae unitatis, et unius Trinitatis
praesentissima majestate, ut quisquis hoc non livore
corvino, sed amore potius columbino legeris, Gotteschalci
peccatoris ante Deum memineris, et paterno
sive fraterno affectu simpliciter implores benignissimam
ipsius clementiam, ut dignetur mihi gratuita
pietate largiri verae semper et ubique coram
 se humilitatis excellentiam, et sincerae charitatis
perpetualiter eminentiam: sicque me protegat
indesinenter in tabernaculo a contradictione linguarum
(Psal. XXX, 21), id est, in fide recta catholicae
Ecclesiae a calumniis haereticorum, ut potius incomparabiliter
optem propter nomen Domini Dei nostri,
et amorem veritatis universa praesentialiter adversa
perpeti persecutionibus illorum, quam vel ad momentum
titubando deviare (quod absit) a dilectione
vel confessione veritatis, vel a praescripta fide catholicorum,
quae et ipsius potissimum veritatis est
ore declarata, et invictissimis quoque suorum auctoritatibus
ministrorum. Quia profecto proximo quidem
meo tantam, quantam mihi charitatem debeo;
Deo autem ex toto, quoniam quidquid nobis est
 boni, vel ipse est, vel ab eo.
Tu vero quisquis hujus fidei, et confessionis meae
dignaris esse, pius lector et peritus intellector,  sapienter
admittis, tanquam patrem venerabiliter
precor simul, vel sicut fratrem fideliter exhortor,
si vis in aeternum veritatem videre, et cum sanctis
angelis et hominibus electis, fidelibusque testibus
ejusdem veritatis, de ipsa perenniter veritate gaudere
festines omnino perniciosissimum et exitiosissimum
genus mendacii, quod detestabiliter committitur
in doctrina religionis, prae morte corporis exhorrere,
et ita secundum quod per beatum divinitus
dictum est Augustinum, suscipiat gratanter diffusa
nostris in cordibus pulcherrima et modestissima
 charitas osculum columbarum, ut vel evitet cautissima
humilitas, vel retundat solidissima veritas dentem
caninum. Ubi nimirum per osculum columbinum,
rectorum corde veraciumque circa se, suaque
dicta significat inspectionem. Per dentem autem caninum
malignam perversorum, irrisoriamque fallacium
reprehensionem. Obsecra ergo et exora (quaeso)
Dominum Deum nostrum, ejusque majestatem, ut
contra latratus haereticorum verissimam, simplicissimam,
ac benignissimam habeamus charitatem, et ad
extremum quoque retundamus dentes eorum atque
mordacissimam falsitatem per invictissimam (velint
nolint) ac solidissimam veritatem: si quis vero mihi
 haec loquenti iratus fuerit, de se dictum fatebitur,
vel alius auctor asserit.
Talia igitur et ejusmodi quisquis adhuc damnabiliter
praesumit, vel nihil scilicet, vel parum metuens
veritatem, et ipsius judicium, negat audacter (contra
eam) praedestinatos esse reprobos ad perenne
supplicium, ille scilicet qui non timet eamdem sibi
veritatem in extremo die cunctis audientibus dicere.
En ego nunc jure negate, quia tu injuste quondam
negasti me. Talis (inquam) si vult et audet veritatem
neget, qui eam non metuit offendere, cujus die noctuque
nobiscum pariter eget. Nos vero ab eadem
audientes veritatem: Dies ultionis in corde meo (Isa.
LXIII, 4); et: Ecce Deus noster ultionem adducet retributionis
 (Isa. XXXV, 4): hanc ita noxiam concultemus
falsitatem, et praedicemus veritatem, quo nostri
misereatur eadem Veritas Deus meus Deique Filius,
et nunc et tunc in die veniens ultionis: si enim vere
timu rimus furorem fallacium  dummodo placere
possimus illi qui nos regat ac protegat, ac contra
rabiem grassantium muniat in aevum. Amen.
Domine Deus (benedicta simul et invicta Trinitas
et unitas), infunde, quaeso, legentibus haec credendi
fidem, et credentibus confitendi largire virtutem.
Corde autem credentibus ad justitiam, et ore confitentibus
ad salutem (Rom. X, 10), retribue copiosae
mercedis amplitudinem, et aeternae tecum lucis beatitudinem.
Amen.