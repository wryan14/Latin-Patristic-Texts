CAPUT VII.
Testimonia alia. 
Beatus Petrus apostolus scribit credentibus in
Epistola prima. De qua salute exquisierunt atque scrutati
sunt prophetae, qui de futura in vobis gratia prophetaverunt,
scrutantes in quod vel quale tempus significaret
in eis Spiritus Christi (I Petr. I, 10, 11).
Princeps apostolorum cui Salvator loquitur: Tu es
Petrus, et super hanc petram aedificabo Ecclesiam
meam (Matth. XVI, 18), dicere non dubitat Spiritum
 sanctum, qui locutus est in prophetis, Spiritum esse
Christi: et nescio qui saeculari elati dignitate praesumunt
reprehendere, quod ab apostolis Ecclesiae
Christi didicerunt! Ergo si Spiritus sanctus non
procedit a Christo, quomodo Spiritus dicitur esse
Christi? procedit igitur a Christo, quia non ex subjectione,
nec ex particulari sectione dicitur ejus esse,
sed quod ejus de substantia substantialiter procedat.
Cerne quoque beatum Joannem in eamdem concurrere
sententiam, et Spiritum sanctum Christi
Spiritum esse proclamantem; ait enim in Apocalypsi
Et vidi in medio throni, et quatuor animalium, et in
medio seniorum agnum stantem, tanquam occisum,
habentem cornua septem, et oculos septem (Apoc. V, 6).
 Et exponens quid dixerit, adjecit: Qui sunt septem
spiritus Dei missi in omnem terram (Ibid.). Agnum
occisum nemo, puto, negabit catholicus intelligi
Christum debere: de quo Baptista Joannes: Ecce
agnus Dei, ecce qui tollit peccata mundi (Joan. I, 29).
Hic agnus Dei immolatus est propter peccata mundi,
et resurrexit propter justificationem mundi. Hic
agnus habere dicitur oculos septem, quibus septem
Dei spiritus, Joanne docente, significantur: non
quia septem sint personarum enumerationes, cum
sit unus Spiritus sanctus in sanctae Trinitatis comprehensione:
septem autem dicuntur, propter septenariam
donorum distributionem; nam substantia
liter unus est. Ergo manifestum, cum dicit oculos
 agnum habere septem, quod Christum fateatur habere
Spiritum sanctum, non quasi membrum aliquod,
vel partem corporis aliquam, sed quod substantialiter
in ipso sit, a quo substantialiter etiam
procedit. In ipso autem dicimus esse, non velut in
loco, nec velut in subjecto; non enim continetur a
Christo, quasi minor sit Christo, quod solet rebus
contingere quae locis continentur; majora sunt enim
quae continent eis quae continentur: non enim
sic dicimus esse Spiritum sanctum in Christo,
quoniam aequalis est, non minor. Sed neque sic dicitur
quasi in subjecto; non enim est accidens, quod
sine sui subjecto non possit existere: sed est in
Christo sicut consubstantialis; sicut in splendore
ignis videmus inesse calorem: ignis enim et splendet
 et calet, quomodo et illuminat et accendit.
Habes etiam in Zacharia propheta: Ecce enim adducam
servum meum orientem: quia ecce lapis quem
dedi coram Jesu; super lapidem unum septem oculi
sunt (Zach. III, 8); et infra: Septem isti oculi sunt
Domini, qui discurrunt in universam terram (Zach.
IV, 10). Lapis iste Salvator est, de quo Psalmista
loquitur: Lapidem quem reprobaverunt aedificantes,
hic factus est in caput anguli (Psal. CXVII, 22). Quem
etiam servum suum orientem Deus Pater appellat:
servum propter hominis susceptionem; orientem,
quia ipse est sol justitiae. Et super istum lapidem
oculos dicit esse septem Domini discurrentes in universam
terram. In oculis Spiritum sanctum intelligendum.
Septem autem propter causam superius
 dictam, cum unus sit Spiritus sanctus, dona vero
gratiarum plura. Quid est autem super lapidem septem
oculos esse? Nimirum Spiritum sanctum in
Christo manere. Et sicut oculi dicuntur ejus in quo
sunt substantialiter esse, sic Spiritum sanctum intelligas
Christi esse. Quod et sub specie candelabri
idem propheta signavit, dicens: Vidi, et ecce candelabrum
aureum totum, et lampas ejus super caput ipsius,
et septem lucernae ejus super illud (Zach. IV, 2).
Candelabrum aureum Christi conspice incarnationem;
aureum quia sine macula, sine aliqua commistione
delicti, totum fulgidum, totum splendidum.
Lampas autem super caput ipsius Divinitas est in
homine. Caput enim Christi Deus, dicit Apostolus
(I Cor. XI, 3). Septem vero lucernae super illud, id
 est super candelabrum, vel super caput ejus, plenitudo
est Spiritus sancti; requiescit super illum secundum
Isaiae vatis oraculum: Et requiescet super
eum Spiritus sapientiae et intellectus, Spiritus consilii
et fortitudinis, Spiritus scientiae et pietatis, et replebit
eum Spiritus timoris Domini (Isa. XI, 2). Quod si super
Christum septem lucernae Spiritus sancti requiescunt,
requiescit in eo Spiritus sanctus, qui demonstratur
in septem lucernis; et cum in eo requiescit
inhabitando substantialiter, ipsius est Spiritus, in
quo substantialiter requiescit. Unde non immerito
Spiritus esse Christi dicitur. Notandum autem quod
de isto Spiritu per septem oculos significato, subjungitur,
quod discurrant in universam terram.
 Et Apocalypsis, postquam dixit septem spiritus
Dei septem esse oculos agni, subjunxit: Missi in
omnem terram (Apoc. V, 6). Quod Zacharias ait,
discurrentes, hoc Joannes in Apocalypsi dicit, missos;
missionis vocabulo processionem insinuans Spiritus
sancti, qui dum substantialiter sit in Christo, non
discurrit, vel mittitur, nisi procedat a Christo, non
localiter, sed substantialiter. Ut enim sit, suscipit et
a Patre pariter et a Filio; sicut Filius essentialiter
ut sit accepit a Patre. Sed non recurrit convertibiliter,
ut quia Spiritus sanctus de Filio pariter procedit
et Patre, Filius quoque nascatur pariter et de
Patre et de Spiritu sancto; nativitas enim tantum
ex Patre est, ab utroque vero processio, id est a
Patre simul et Filio. Missos vero septem Spiritus
 Dei vel Apocalypsis in omnem terram dicit, vel septem
oculos Domini discurrentes in universam terram
Zacharias, propter dona Spiritus sancti septiformia,
per apostolos, apostolorumque successores, in omnes
diffusa gentes, quibus sanctificantur fideles credentes
in Christum, et suorum percipientes delictorum
emundationem.
Ipsum quoque Spiritum sanctum, Spiritum esse
Christi signavit Joannes, cum dixit vidisse se in medio
septem candelabrorum similem Filio hominis
(Apoc. I, 13). Et quibusdam interpositis ait: Et
oculi ejus velut flamma ignis (Ibid., 14). Quis est
iste Filius hominis? Nimirum Dominus Jesus Christus,
qui se Filium hominis in Evangelio saepissime
nuncupat; ut est illud: Quem dicunt homines esse
 Filium hominis? (Matth. XVI, 13.) Et Ezechiel sub
figura illius frequenter se audit Filium hominis nuncupari.
Oculos autem hujus Filii hominis quos dicit
velut flammam ignis relucere, Spiritum sanctum
insinuat: nam super apostolos velut ignis de coelo
missus apparuit. Dicendo vero oculos ejus Spiritum
sanctum, Spiritum esse Christi significavit. Nec
aliud existit cur Christi dicatur Spiritus, nisi quod
procedat ab ipso, et sit substantialiter in ipso.
Item dicit Joannes cum de sanctorum gloria loqueretur
futura, quod neque sol, neque ullus aestus
afficeret eos, subdidit: Quoniam agnus qui in medio
throni est, reget illos, et deducet eos ad vitae fontes
aquarum (Apoc. VII, 16, 17). Qui sunt isti vitae fontes
aquarum? fluenta Spiritus sancti, quibus fideles et
 lavantur per emundationem, et vivificantur per irrigationem.
De quibus fluentis Salvator in Evangelio:
Qui credit, inquit, in me, flumina de ventre ejus
fluent aquae vivae (Joan. VII, 38). Significans Spiritum
sanctum, quem credentes fuerant accepturi. Quod
in apostolis primo completum est quinquagesimo
die resurrectionis. Ergo deducet eos ad vitae fontes
aquarum agnus, quia Spiritus sancti fluentis eos
inebriabit, ut vitae gaudia sempiterna nunquam valeant
amittere. Hos autem fontes vitae aquarum
extra Christum degere non arbitremur, ipse namque
Philippo dixit: Ego sum vita; et: Qui videt me,
videt et Patrem (Joan. XIV, 6, 9). Sic ergo et qui
videt Christum, videt et Spiritum sanctum, qui est
 in Christo; et deducere sibi credentes ad vitae fontes
aquarum, hoc est ad se ducere, quatenus in se credentes,
et illum contuentes, Spiritus sancti de illo
procedentis semper fontibus satientur.
Item beatus Joannes in Apocalypsi: Et accepit
angelus thuribulum, et implevit illud de igne altaris,
et misit in terram, et facta sunt tonitrua et voces, et
reliqua (Apoc. VIII, 5). Angelus iste Jesus Christus
est, qui legitur magni consilii angelus. Thuribulum
autem humanitas est ipsius; altare vero, de cujus
igne thuribulum impletur, Christi divinitas est;
ignis vero de altari, Spiritus sanctus est de Christi
divinitate sumptus: altare namque et thuribulum,
utrumque Christus. Sed altare quoniam super illud
holocausta sive sacrificia sanctorum offeruntur, cujus
 imaginem tenet altare terrenum; nec enim aliter
sanctorum vota suscipiuntur, si non super altari
Christo componantur. Thuribulum vero propterea
dicitur, quoniam orationes sanctorum per ipsum
suscipiuntur. Vel certe thuribulum, donum est Spiritus
sancti; testatur enim Apostolus: Nescimus quid
oremus, sed ipse Spiritus postulat pro nobis (Rom. VIII,
26), id est postulare nos facit, gemitibus inenarrabilibus
(Luc. XII, 49). Ignis autem altaris, Spiritus
sanctus est, de quo Salvator: Ignem veni mittere in
terram, quem volo ut ardeat. Ergo angelus thuribulum
altaris igne plenum misit in terram; quia repromissione
Spiritus sancti accepta a Patre, Salvator
effudit gratiam Spiritus sancti super credentes.
Unde convenienter sequitur quod facta sint tonitrua,
 et voces, et fulgura, et terraemotus secundum quod
Salvator in Evangelio dicit: Expedit vobis ut ego
vadam: si enim non abiero, Paracletus non veniet.
Si autem abiero, mittam eum ad vos. Et cum venerit
ille, arguet mundum de peccato, et de justitia, et de
judicio (Joan. XVI, 7). Quod Apocalypsis dicit de
igne altaris, quod miserit angelus eum in terram, et
facta sint tonitrua; hoc est quod Salvator ait: Mittam
eum ad vos; et cum venerit ille, arguet mundum.
Post adventum Spiritus sancti quae tonitrua et voces
praedicationum insonuerint, quanto pavore mortalium
corda concusserint, quae fulgura miraculorum
coruscaverint, qui terrae motus exstiterint duritiam
mortalium concutientes, totus orbis agnovit; ignem
autem altaris Spiritum sanctum dicit Christi, quem
 ipse se missurum promittit apostolis; et Apocalypsis
testatur quod miserit eum in terram, manifeste docens
quod Spiritus sanctus, Spiritus sit Filii, et ab
ipso sit post ascensionem ejus super apostolos missus.
Quomodo namque mittitur a Filio, nisi procedendo?
et procedit ab eo, cujus est Spiritus.
Item in eadem Apocalypsi Joannes: Et vidi coelum
apertum, et ecce equus albus, et qui sedebat super eum
vocabatur fidelis et verax, et justitia judicat et pugnat:
oculi autem ejus sicut flamma ignis (Apoc. XIX, 21).
Equus albus corpus est Christi sanctitatis candore
perfusum, maculam nullam habens; sessor ejus, divinitas
Christi, quae sic hominem quem suscepit, regit,
et sedet, ut unum faciat Filium, ex divinitate,
 Patris; ex humanitate, matris substantiam continentem;
cujus oculi sunt velut flamma ignis, quia
sancti Spiritus divinitas et splendor flammificus in
eo consistit: de cujus plenitudine velut oculorum
lux effulget; tali figura significans, imo clarissime
docens divinitatem Spiritus a Filii divinitate procedere;
et tanquam lumen oculorum ejus dicitur esse,
cujus sunt oculi: ita Spiritus sanctus, Spiritus est
Christi, in quo consistit, et a quo procedit.