CAPUT IV.
Testimonia proferuntur ex Evangelio et Epistolis Pauli. 
In Evangelio Lucae sic legitur: Et egressus est Christus
 in virtute Spiritus in Galilaeam (Luc. IV, 14). De
Salvatore legitur, quod sit virtus Patris, et nunc Spiritus
virtus appellatur. Nunquid alia virtus Christus,
et alia virtus Spiritus? Non utique: Sed uterque virtus
dicitur, ut una utriusque substantia monstretur.
Quid est autem quod ait: In virtute Spiritus? Nunquid
majorem voluit ostendere Spiritus sancti virtutem Filii
virtute? Non omnino. Quid est ergo quod ait: In virtute
Spiritus? Non enim externam Christo voluit
ostendere virtutem, et velut aliunde concessam, sed
propriam; quae cum sit Spiritus sancti, sit etiam simul
et Filii tanquam in una natura non in essentia
diversa et manendo simul in uno alter procedat ex
altero, Spiritus videlicet sanctus ex Filio; uterque
vero de Patre: sed Filius nascendo, Spiritus vero
 sanctus procedendo. Non quod alternis temporibus
de Patre procedat vel Filio, sed quod nullo interveniente
tempore de Patre procedat simul et Filio.
Beatus Paulus apostolus scribit ad Galatas: Quoniam
estis filii Dei, misit Deus Spiritum Filii sui in
corda vestra clamantem, Abba, Pater (Gal. IV, 6).
Non ait: Misit Deus Spiritum suum. Quod si diceret,
non penitus excluderet Filium; quoniam Deus
est etiam Filius, quemadmodum Pater est Deus,
et uterque non duo dii, sed unus est Deus: quod
enim persona separat, substantia conjungit. Volens
autem omnem auferre quaestionem, personam Filii
specialiter dixit, misisse Deum Spiritum Filii sui in
corda nostra. Num alius est Spiritus Filii, quam Spiritus
Patris? Quod si idem est Spiritus amborum,
 profecto procedit ab utroque; non enim sic dicitur
Spiritus Filii tanquam sit minor Filio; hoc qui sentit,
vel dicit, non est catholicus. Qua de re non est
quare dicatur Spiritus Filii, nisi quia procedit a
Filio; sicut dicitur Spiritus Patris, quia procedit a
Patre.
Ad Philippenses autem scribens, inter caetera sic
ait: Scio enim quia hoc mihi proveniet in salutem
per vestram orationem, et subministrationem Spiritus
Jesu Christi (Philip. I, 19). Jesus Christus, Deus et
homo. Nunquid de humano spiritu loquebatur Apostolus,
haec quando dicebat? In cruce namque Jesus
Christus humanum posuit spiritum, evangelista testante,
qui de illo dicit: Et inclinato capite tradidit
 Spiritum (Joan. XIX, 30). Et de quo dicit etiam ipse:
Potestatem habeo ponendi animam meam, et iterum
sumendi eam (Joan. X, 18). Iste vero Spiritus, de
quo nunc loquitur Apostolus (I Cor. XII, etc.), per
cujus subministrationem certa spe confidit, quod in
nullo super Christi administratione confundetur,
Deus est: qui etiam Spiritus sanctus appellatur, ad
distinctionem Patris et Filii; de quo testatur Apostolus,
quod divisiones gratiarum ipse distribuat,
qui operatur omnia prout vult. Hic ergo Spiritus est
Christi, non subjectione servili, sed processione divina,
Patri, Filioque in natura, in majestate, in dignitate
aequalis.
Scribit sanctus Lucas in Actibus apostolorum:
Cum venissent autem in Mysiam, tentabant ire Bithyniam,
 et non permisit eos Spiritus Jesu (Act. XVI, 7).
De quo Spiritu dicat, superius narrat, dicens: Transeuntes
autem Phrygiam et Galatiae regionem, vetiti
sunt a sancto Spiritu loqui verbum in Asia (Ibid., 6).
Quem dixerat superius sanctum Spiritum, ipsum
postea dixit Spiritum Jesu, manifeste signans non
alium esse Spiritum Jesu quam Spiritum sanctum.
Cur autem dicatur Spiritus Jesu, frequenter est
dictum, quoniam procedit a Jesu. Non ex ea natura
qua factus est misericorditer homo, sed ex ea qua
natus de Patre aequalis est Patri.
Item loquitur ad Titum: Secundum suam misericordiam
salvos nos fecit per lavacrum regenerationis,
et renovationis Spiritus sancti, quem effudit in nos
abunde per Jesum Christum Salvatorem nostrum
 (Tit. III, 5). Quemadmodum effudit per Jesum Christum
Spiritum sanctum? nunquid velut minorem
per majorem? Hoc Ariani voluerunt: sed Patrem dicit
effudisse Spiritum sanctum per Jesum Christum,
ut ostenderet effusionem Spiritus sancti factam ex
Jesu Christo, non tanquam aliunde accipiendo, sed
eam ex seipso mittendo: neque enim voluit dicere
ut Pater Spiritum sanctum effuderit per Jesum Christum,
tanquam si per fistulam effundatur aqua, ut
nihil in hac effusione fuerit Filii, praeterquam ministerium
vel evectionis, vel transitionis. Hoc itaque
sentire impietatis est. Verum effudit Pater Spiritum
sanctum in nos abunde per Jesum Christum Salvatorem
nostrum, quia procedit et a Filio, sicut procedit
a Patre: et dicendo effudit per Filium, monstravit
 processionem ejus a Filio, nec tamen negavit eum a
Patre procedere; quia cum procedit a Filio, procedit
et a Patre.
De hac effusione Spiritus sancti testatur beatus
Petrus in Actibus apostolorum de Domino Jesu Christo
Judaeis sic loquens: Dextera igitur Dei exaltatus,
et promissione Spiritus sancti accepta a Patre, effudit
hunc quem vos vidistis et audistis (Act. II, 33). De
quo locutus Lucas in eisdem Actibus testatur: Cum
complerentur, inquit, dies Pentecostes, erant omnes
pariter in eodem loco, et factus est repente de coelo sonus
tanquam advenientis spiritus vehementis; et replevit
totam domum ubi erant sedentes. Et apparuerunt
illis dispertitae linguae tanquam ignis; seditque
 supra singulos eorum: et repleti sunt omnes Spiritu
sancto, et coeperunt loqui variis linguis, prout Spiritus
sanctus dabat eloqui illis (Act. II, 1-4). Et in consequentibus:
Et erit in novissimis diebus, dicit Dominus,
effundam de Spiritu meo super omnem carnem, et prophetabunt
filii vestri (Ibid., 17); et reliqua. Et paulo post:
Et quidem super servos meos et super ancillas meas in
diebus illis effundam de Spiritu meo, et prophetabunt
(Ibid., 18). Hoc totum posuimus ut beato Petro docente
nosceremus Spiritum sanctum effusum super apostolos,
et reliquos credentes, qui pariter fuerant
congregati die Pentecostes, ab Jesu. Unde scriptum
est: Hunc Jesum resuscitavit Deus, cui omnes
nos testes sumus (Ibid., 32). Deinde intulit: Dextera
igitur Dei exaltatus effudit hunc, id est Spiritum
 sanctum, nimirum Jesus, quem Deus resuscitavit,
quem vidistis et audistis (Ibid., 33). Vidistis in
igneis linguis, audistis in linguarum varietate: nam
Spiritus sanctus in propria natura nec videri corporea
visione, nec audiri potest auditu corporeo, sed
assumpsit habitum, ignis speciem sub linguarum
imagine, quo posset intueri, et discipulorum potitus
est vocibus, quo posset audiri. Quod autem ait:
Promissione Spiritus sancti accepta a Patre effudisse
hunc Spiritum, non Divinitatis, sed humanitatis
commendat gratiam. Nam secundum Divinitatem
non accepit repromissionem, quoniam omnia quae
habet Pater sua sunt, non temporaliter accipiendo,
sed aeternaliter habendo.