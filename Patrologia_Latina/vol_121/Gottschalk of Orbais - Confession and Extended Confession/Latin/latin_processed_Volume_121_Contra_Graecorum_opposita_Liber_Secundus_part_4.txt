CAPUT III.
Testimonia ex Athanasio et Gregorio Nazianzeno. 
 Hanc igitur intuentes causam doctores tam Latinorum,
quam Graecorum, dixerunt Filium quidem
ex Patre tantum genitum, Spiritum vero sanctum
de Patre Filioque procedentem, quomodo divinarum
edocti magisterio litterarum intellexerunt tam Patris
quam Filii Spiritum esse, ac propterea de utroque
procedere. Unde beatus Athanasius Alexandrinus
episcopus multa propter catholicae fidei constantiam
ab Arianis perpessus, frequenter etiam exsilio
illorum factione pulsus, et in Nicaena synodo episcopo
suo beato Alexandro diaconus assistens, adversus
vesaniam Arii singulariter dimicans, in libello de
fide quem edidit, et omnibus catholicis tenendum
proposuit, inter caetera sic ait: Pater a nullo est
factus, nec creatus, nec genitus. Filius a Patre solo
 est; non factus, non creatus, sed genitus. Spiritus
sanctus a Patre et Filio, non factus, non creatus,
non genitus, sed procedens. Quam fidei veritatem
Latinorum praesules doctorum comprobantes, et adversus
pravi dogmatis Ariani singulare munimen
considerantes, et de Scripturis sanctis propagatam
intelligentes, symbolo fidei superaddidere, dicentes
de Spiritu sancto: Qui ex Patre Filioque procedit.
Hanc fidem ex illis temporibus, videlicet Constantini,
sub quo synodus in Nicaea trecentorum decem et
octo episcoporum congregata est, usque ad nostra
tempora Occidentalis tenuit Ecclesia. Sed nec Graecorum
abdicavit catholica, quoniam noluit doctrinae
veritatis aliena fieri, sicut illorum litteris declaratur.
 Et nunc vos hanc fidem accusatis nescio qua
levitate permoti, quove errore decepti.
Dicite si Spiritum sanctum, Spiritum esse Christi
profiteamini? Quod si negatis, apostolus Paulus contra
vos clamat, qui dicit: Si quis Spiritum Christi
non habet, hic non est ejus (Rom. VIII, 9). Clamat et
sanctus Lucas, qui dicit: Et non permisit eos Spiritus
Jesu (Act. XVI, 7). Clamat et Petrus: Dextera igitur
Dei exaltatus, effudit hunc, quem vos vidistis et audistis
(Act. II, 33). Clamat et ipse Salvator, qui discipulis
loquitur: Si non abiero, Paracletus non veniet:
si autem abiero, mittam eum ad vos (Joan. XVI, 7).
Item post resurrectionem discipulis insufflavit, et ait
eis: Accipite Spiritum sanctum (Joan. XX, 22). Haec
omnia Spiritum sanctum, Spiritum esse Christi profitentur.
 Quod negare cum non valeatis, necessitas
illa vos constringit ut, velitis nolitis, eum procedere
de Filio non negetis: nam ut creaturam eum esse
dicatis cum Ario, vel non esse cum Macedonio, testatur
professio, qua dicitis eum a Patre procedentem.
Hoc cum dicitis, quemadmodum negare conamini
a Filio procedere; cum sit utriusque substantiae,
Patris scilicet et Filii, nec possit esse de substantia
utriusque, nisi procedat ab utroque.
Audiamus quid Gregorius episcopus Nazianzenus
in sermone de Spiritu sancto, quem in Ecclesia
Constantinopolitana coram populo fecit die Pentecostes,
dicat: Spiritus, inquit, sanctus erat quidem
semper, et est, et erit, neque initium ullum, neque
finem habens, sed Patri ac Filio coaeternus: neque
 enim dignum est aut Filium aliquando defuisse Patri,
aut Spiritum Filio. Dicendo namque Spiritum sanctum
Patri Filioque coaeternum, Arianos expugnat,
qui, creaturam eum dogmatizabant. Dicendo vero
quod erat semper, et est, et erit, Macedonium confutat,
qui eum esse negabat. At vero profitendo Filium
aliquando non defuisse Patri, nec Spiritum
Filio, vos confutat, qui negatis eum procedere a
Filio. Si enim secundum vestram sententiam voluisset
Spiritum sanctum de Patre tantum procedere,
dicere debuerat nec Filium nec Spiritum sanctum
aliquando defuisse Patri: nunc vero cum dicat nunquam
Filium Patri defuisse, nec Spiritum Filio, manifeste
loquitur Filium natum esse de Patre sine ullo
tempore, et Spiritum de Filio processisse ante omne
 tempus. Nec tamen negavit eum a Patre procedere,
unde nulla quaestio fuerat, sed dixit nunquam defuisse
Filio, quod in quaestionem venerat.
In consequentibus quoque de ipso Spiritu loquens:
Qui sanctificet, et non sanctificetur, deos faciat,
non ipse fiat Deus; inconvertibilis, immutabilis, semper
adest sibi ac Patri et Filio, invisibilis, intemporalis,
propriae potentiae, omnis potentiae. Cum dicit
eum sibi semper adesse et Patri ac Filio, non obsequii
servitutem assistendo demonstrat, sed inconvertibilis
et immutabilis, quod sit tamen in propria
natura quam in Patris Filiique substantia: in propria
siquidem, quia non est apud eum ulla commutatio;
Patri vero Filioque sit immutabilis, quia cujus est
 naturae Pater et Filius, ejusdem est etiam et Spiritus
sanctus. Patri siquidem est inconvertibilis et immutabilis,
qui est fons et origo prima universorum;
Filio vero, quia procedit ab illo, nec est dissimilis
illi, nec alterius quam Filius substantiae; qui quoque
dicitur propriae potentiae, omnis potentiae; quia et in
propria persona subsistit, et quidquid voluerit, in
omni creatura facit. Et infra: Hic et vita est vivificans,
lux et illuminans, bonus et bonitas, qui est
Dominus omnium, mittens apostolos: inspirans ubi
vult: dividens donationes prout vult: Spiritus veritatis,
Spiritus sapientiae; per quem Pater cognoscitur,
et Filius glorificatur.
Multa praeterimus, ea colligentes sola quae praesentem
respiciunt quaestionem. Dicitur Spiritus vita
 esse; et Filius de se dicit: Ego sum vita (Joan. XIV,
6). Dicitur vivificans esse; et Filius de se ait: Sicut
Pater quos vult vivificat, ita et Filius quos vult vivificat
(Joan. V, 21). Ergo si vita Spiritus, vita et Filius;
et vivificans Spiritus, et vivificans Filius;
unius substantiae sunt, et unius operationis. Sed
vita Filius ex Patre, vita vero Spiritus ex Filio; sic
et vivificans Filius ex Patre, vivificans vero Spiritus
ex Filio. Lux quoque Spiritus et illuminans; et Salvator
de se: Ego sum lux mundi (Joan. VIII, 12).
Evangelista Joannes de Filio: Qui illuminat omnem
hominem venientem in hunc mundum (Ibid. I, 9). Igitur
si uterque lux, et uterque illuminans, Filius videlicet
et Spiritus sanctus, unius sunt substantiae,
unius et operationis. Sed Spiritus sanctus ut sit lux,
 accipit de luce Filio, et ut sit illuminans, accipit de
Filio illuminante; quemadmodum ipse Filius testatur:
De meo accipiet (Joan. XVI, 14). Accipit autem
non tanquam non habendo quod accipit, sed tanquam
procedens. Item bonus Spiritus; et Filius de
se: Ego sum pastor bonus (Joan. X, 11). Bonitas Spiritus;
Christum quoque bonitatem nemo sanus negabit.
Sed bonus et bonus non duo boni, sed unus
bonus; sicut bonitas et bonitas non duae bonitates,
sed una bonitas; quia non duo dii, sed unus Deus;
nec Deitas multiplicando se, numeri novit augmentum.
Ergo bonus Spiritus ex bono Filio procedens,
non nascens. Et bonitas Spiritus ex bonitate Filio,
non nascendo, sed procedendo. Alioquin si de Patre
tantum procedat Spiritus, et non de Filio, quomodo
 quae sunt Filii, sunt etiam Spiritus? Vel quemadmodum
de Filio accipit Spiritus?
Jam vero quod ait sanctus Gregorius, Spiritum
sanctum Dominum esse omnium, ad omnipotentiam
pertinet Spiritus, eo quod universorum quae creata
sunt a Patre per Filium Dominus existat, non ex
tempore suscipiendo, sed aeternaliter a Patre Filioque
procedendo. Mittens autem apostolos Spiritus
sanctus dicitur; et Salvator eisdem loquitur: Ecce
ego mitto vos sicut oves in medio luporum (Matth. X,
16). Monstratur una utriusque operatio, dum Filius
et Spiritus sanctus sibi cooperantur. Unde manifestatur
nec diversae substantiae, nec diversae voluntatis,
nec diversae potentiae consistere, quorum exstat
 eadem in omnibus operatio: referri tamen Filium
ad Patrem, de quo nascitur, et Spiritum sanctum
ad Filium, a quo procedit. Subsequitur beatus Gregorius
de Spiritu dicens: Inspirans ubi vult; dividens
donationes prout vult. Et de Filio: Ascendens
in altum captivam duxit captivitatem, dedit dona
hominibus (Ephes. IV, 8). Quibus ostenditur sancti
Spiritus majestas, quod non subjectus, non imperfectus,
non minus potens, verum aequalis Patri sit
Filioque in natura, in magnitudine, in omni potentia,
et in omni virtute. Quod autem donationes distribuit
quemadmodum Filius, non alias, sed ipsas; nec
alio tempore Filius, alio Spiritus sanctus; nec aliis
hominibus Filius, aliis Spiritus sanctus; evidenter
ostenditur unius operationis effectus, et ejusdem
 voluntatis affectus. Et cum ita sit, non posse Filium
esse sine Spiritu sancto, nec Spiritum sanctum sine
Filio, tanquam unius substantiae quod sit uterque,
et quod de Filio procedat Spiritus. Dicit etiam Spiritum
sanctum Spiritum esse veritatis; et Salvator
de se: Ego sum veritas (Joan. XIV, 16). Ergo dicens
Spiritum veritatis esse, docet manifeste Spiritum
Christi, qui veritas est, esse.
Dicit adhuc beatus iste Spiritum sanctum esse sapientiae;
Paulus apostolus testificatur Christum Dei
virtutem et Dei sapientiam esse (I Cor. I, 24). Sapientiae
itaque Spiritus, Christi Spiritus est, qui est
Dei sapientia. Igitur evidenter ostendit Spiritum esse
Christi, dicendo Spiritum veritatis, et Spiritum sapientiae.
Unde ergo Christi, cum sit Spiritus Dominus
 omnium (quemadmodum idem beatus testatur
Gregorius)? nimirum quia procedit a Christo: quod
si negaveris, fateberis eum subjectum, et per hoc
vel creaturam, vel minorem Filio. Est autem utrumque
hoc blasphemum, et a catholica pietate longe
remotum. Dicatur ergo quod veritas habet, Spiritum
esse Christi; videlicet et Spiritum veritatis, et
Spiritum sapientiae, quoniam procedit de Christo, id
est procedit a veritate, procedit a sapientia. Subjungit:
Per quem Pater agnoscitur, et Filius glorificatur,
et a quibus solis ipse cognoscitur. Ait
autem Filius ad Patrem: Pater, manifestavi nomen
tuum hominibus quos dedisti mihi (Joan. XVII, 6). Si
Pater per Spiritum agnoscitur, et Filius Patris nomen
hominibus manifestat, unius operationis esse
 monstrantur. Dicit etiam quod Filius glorificetur a
Spiritu sancto; et Filius ait: Est Pater meus qui
glorificat me (Joan. VIII, 54). Et Patri loquitur: Clarifica
me, Pater, apud temetipsum (Joan. XXVII, 5).
Si Spiritus glorificat Filium, et Pater glorificat Filium,
unum idemque Pater et Spiritus operantur;
et si pariter operantur, unius voluntatis et essentiae,
uniusque potestatis ostenduntur. Subjungitur:
Et a quibus solis ipse cognoscitur. Si a solo Patre
Filioque cognoscitur Spiritus sanctus, profecto
procedit ab utroque, et est utriusque consubstantialis.
Et vide quid dicat, quia glorificatur Filius a Spiritu;
quemadmodum legitur, quia Filius glorificat
Patrem. Quid est autem Patrem glorificare Filium,
 nisi hominibus manifestum facere quod sit genitus
a Patre? Similiter Filius glorificatur a Spiritu, ostendens
quia procedit a Filio. Multis itaque modis beatus
Gregorius probat Spiritum sanctum a Filio procedere,
et unius ejusdemque esse cum Patre Filioque
substantiae: et concludens: Quid opus est,
inquit, pluribus verbis? Omnia quae Pater est, haec
est et Filius, excepto eo quod innatus est Pater.
Omnia quae Filius est, haec est et Spiritus sanctus,
praeter hoc quod natus est Filius. Quid vult ista
distinctio et ordinis consequentia: Filium esse quod
Pater est, praeter hoc quod innatus est Pater: et
Spiritum sanctum esse quod Filius est, eo excepto
quod natus est Filius? Potuit namque dicere, omnia
quae Pater est esse Filium et Spiritum sanctum,
 praeter hoc quod non natus est Pater, nec procedit
ab alio: nunc autem Filium esse loquitur omne
quod Pater est, et Spiritum sanctum, non omne
quod Pater est, sed omne quod Filius est, excepto
nativitatis privilegio: nimirum sic loquens ostendit
quod Pater non est de aliquo, Filius vero de Patre
solo sit genitus, Spiritus autem de Filio procedat.
Quod autem et a Patre procedat, paulo superius ait,
dicens: Et ad primam omnium originem, qui est
Pater, sicut Unigeniti omnia, ita etiam sancti Spiritus
omnia referuntur. Talia dicens ostendit omnia
quae sunt Filii, ad Patrem habere relationem; et
omnia quae sunt sancti Spiritus, ad eumdem referri
velut ad primam omnium originem: quoniam etsi
Spiritus procedit a Filio, accepit hoc Filius a Patre,
 ut nascendo de Patre Filius, Spiritus sanctus procederet
ab illo; ut omnia quae sunt Filii, sint Patris;
et omnia quae sunt Spiritus sancti, sint etiam
Filii: ac per hoc Patris, a quo Filius accepit ut Spiritus
sanctus ab illo procederet, non ut creatus a
Patre, sed genitus; nec minoratus, sed aequalis potentiae;
nec alterius, sed unius ejusdemque naturae.
Item in posterioribus: Re enim vera dignum
erat, et cum Jesus nobis corporaliter advenisset,
etiam Spiritum nobis corporaliter apparere: et cum
Christus ad ipsum ascendisset, ipsum descendere ad
nos; qui venit quidem ut Dominus in potestate, mittitur
autem tanquam qui non sit contrarius Deo.
Et hic unam operationem, et unius concordiae voluntatem,
 Jesu et sancti Spiritus, iste doctor ostendit,
agens dignum esse, ut quia Jesus corporaliter
venerit ad nos, Spiritus sanctus etiam corporaliter
appareret nobis. Ex quo unius voluntatis similitudo
monstratur, volente Spiritu sancto corporaliter se
monstrare mortalibus, quoniam Jesus corporaliter
 voluerit suum adventum mortalibus ostendere; ut
quia procedit ex ipso, unius voluntatis sit etiam cum
ipso; nec a Filio sit opere diversus, a quo non sit
natura separatus; et ipsi semper sit conjunctus actione,
cui nunquam deest per coaeternitatem ut a quo
procedit, illi jugiter cooperetur. Quod vero subjunxit:
Et cum Christus ad ipsum ascendisset, ipsum
descendere ad nos, non minorationem Filii voluit
ostendere, sed humanitatis susceptionem: per hanc
enim non solum ad Spiritum sanctum ascendit Jesus,
verum etiam ad seipsum; quoniam qui ex humanitate
factus est intra omnia, per Divinitatem erat supra
omnia. Subjungit: Qui venit quidem ut Dominus
in potestate, mittitur autem tanquam qui non
sit contrarius Deo. Duo dicit, et venisse Spiritum
 sanctum, et missum esse. Quod venit, proprie potestatis
est, et idcirco dixit, Ut Dominus: quod mittitur,
alterius ostenditur, et idcirco ait: Tanquam
qui non sit contrarius illi a quo mittitur. Missio
vero non subjectionem significat, sed processionem.
Mittitur vero a Christo, ad quem ascendit Christus;
et mittitur tanquam non contrarius Deo, id est,
Christo, qui quidem est Deus, cujus voluntati semper
jungitur; a quo et mittitur, quoniam procedit
ab illo.
Subdidit: Propterea autem post Christum, ut
unus nobis paracletus, id est advocatus vel consolator,
nunquam desit: idcirco autem alius Paracletus
dicitur, ut aequalitatem naturae ac potestatis agnoscas;
alius enim hoc est alius ego; quia alius ego non
dicitur de eo qui alterius generis sit, sed de eo qui
 ejusdem sit substantiae vel naturae. Quod Christum
dicit paracletum, et Spiritum sanctum nihilominus
Paracletum, et abeunte Christo venire Spiritum, ne
sint fideles sine paracleto, vel Christo videlicet vel
Spiritu sancto, liquido monstrat unius esse officii,
quorum constat unum esse vocabulum; et mutuo
sibi succedere, dum dicuntur unius voluntatis, et
 operationis ostenduntur; et cum Christus
ascendit, Spiritus descendit, evidenter a Christo
mittitur, cujus vicissitudinem repraesentat. Et missio
ista, processio est, quoniam non est minoratio,
nec subjectio. Alius autem, hoc est alius ego, mitti
Spiritus sanctus dicitur, per quod similitudo monstratur
omnimoda: neque enim alius ego potest
 dici de eo qui sit alterius generis, sed de eo qui sit
ejusdem substantiae, seu naturae. Monstratur igitur
ab eo procedere Spiritus, cujus est naturae, seu substantiae:
neque enim potest ejusdem naturae, seu substantiae,
cujus est Filius, esse Spiritus, nisi procedat
ab illo.
Adjunxit etiam inferius: Ignis ergo Deus , et
 ignis Spiritus sanctus. Legitur de Deo quod sit ignis
consumens, non quidem naturalis et corporeus, sed
spiritalis et invisibilis. Ignis ergo Deus Pater, ignis
Deus Filius, ignis Deus Spiritus sanctus: sed ignis
ex nullo igne Deus Pater, quia de nullo sumens originem;
ignis Deus Filius, sed de Patre igne, quia
natus ex illo; et ignis Spiritus sanctus, sed de Filio
igne, quia procedens ex Filio. Ergo dicendo quod
Deus sit ignis, et ignis Spiritus sanctus, unam substantiam
totius Trinitatis ostendit; Patris quidem
et Filii socians personam, dicendo, Ignis Deus:
deinde subintulit Spiritus sancti, dicens: Et ignis
Spiritus sanctus. Cur autem seorsim Patris et Filii
personas posuerit sub Dei vocabulo communiter sociatas,
et Spiritus sancti seorsim distinguere maluerit,
 res in evidenti est. Voluit utique monstrare tali
distinctione, ignem Spiritum sanctum de igne Patre
Filioque procedere.
Sanctus Gregorius cum in Ecclesia Constantinopolitana
de Spiritu sancto talia tractasset, et litteris
mandasset, quibus probavit Spiritum sanctum consubstantialem
Patris Filiique esse, et de Filio procedentem,
nec tamen processionem ejus a Patre vel
silens, vel derogans, sed omnipotentiam ejus, et
dominationem ejus Patri Filioque per omnia coaequans,
num repulsus est ab Ecclesia? Num illius
sermo reprobatus? num vel a civibus, vel ab imperatore
in communionem minime susceptus? Fuit certe
venerabilis iste doctor Gratiani, sive Theodosii Majoris
imperatorum Romanorum temporibus; ex quo
 usque ad nostra tempora plusquam quingenti transierunt
anni, et nunquam a Filio Spiritus sancti processio
denegata est, nec ex eo inter catholicos ulla
quaestio facta, praeterquam modo vestris temporibus;
verum semper et Orientalis et Occidentalis Ecclesiae
similis eademque de Spiritu sancto fidei mansit professio.
Quae nunc res ista post tot saecula quaestionis
hujus genuerit propositionem, vos videritis; nulla
tamen vel probitatis, vel sapientiae ratio comprobatur,
cur in hoc deveneritis, quoniam talia dicendo
catholicae fidei repugnatur, et veritati resistitur, et
sacris paginis obviatur.