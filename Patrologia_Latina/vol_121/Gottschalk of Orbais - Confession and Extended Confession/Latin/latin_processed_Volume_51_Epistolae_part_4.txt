ADMONITIO
IN EPISTOLAM S. PROSPERI AQUITANI AD RUFINUM 
De epistola ad Rufinum tria investigari possunt: 1o Quis iste Rufinus, ad quem data ista epistola; 2o quo
tempore scripta fuerit; qua occasione et necessitate ad id S. Prosperum compellente.
 De Rufino quidem quis ille fuerit, inter multos hujusce nominis circa haec tempora notos, non facile est
decernere, nec ab ullo hactenus pro certo definitum reperimus. Erat certe hic S. Prospero nostro amicus, et ex
his quos amicitia charitati spiritali innixa, pro amicorum salute sollicitos reddit. Unde cum ille de motis contra
doctrinam S. Augustini contentionibus confusos rumores audiisset, Prosperumque sibi amicissimum male apud
plerosque audire cognovisset, veritus ne animae sibi charissimae salus periclitaretur, nec etiam inauditum
praecipiti judicio damnare ausus, satius duxit ipsum litteris convenire, cum forte ab eo longo locorum intervallo
dissitus, id verbis praestare non posset, quas quidem communi amico deferendas commendavit. Nisi forte malueris
proficiscenti amico in mandatis datum ut piam quam gerebat pro amico sollicitudinem coram ipse sine scripto
exponeret. Neutrum enim pro certo elici videtur, sed alterutrum certe contigisse judicatur ex primis epistolae
sancti Prosperi verbis: Accepi, inquit ille, per communem amicum fraternae erga me sollicitudinis tuae signa,
et curam sincerissimae charitatis gratulanter agnovi. Ac ne quid maligni rumores, in quantum se auribus
tuis subtrahere nequeunt, formidinis tibi aut anxietatis inferrent, absolvere te ab omni scrupulo, quantum
 epistolari licuit sermone, curavi; in tantum studens omnia plenissima veritate tibi pandere, ut quia non
potuisti in totum quae ab adversantibus disseminantur audire, per me ipsum queas, quidquid de nobis ad
inanem invidiam fertur referturque cognoscere.
De tempore vero scriptionis hujus, hoc pro indubitato asseri fas est eam, vivente adhuc Augustino, sed ultimis
tanti magistri annis exaratam. Quod certe indubitatum reddunt haec epistolae istius verba, Beatissimus quoque
Augustinus, praecipua utique in hoc tempore portio Domini sacerdotum; et in fine epistolae: Ut praedicatio
summi hoc tempore in Ecclesia viri, etc. Ultimos vero sancti doctoris vitae annos clare demonstrant insimulati
Galli operum S. Augustini obtrectatores infamatoresque, quos maxime offendit lectio libri de Correptione et
Gratia pro monachorum Adrumetinorum institutione et emendatione, circa annum Christi 426 aut 427 scripti.
Hos autem ipsos depingit S. Prosper, cum subdit: Huic, id est, beatissimo Augustino, inter tot certaminum
palmas, inter tot triumphorum coronas, ad illuminationem Ecclesiae et ad gloriam Christi, qua ipse illustratus
est praefulgenti, quidam nostrorum (quod de ipsis multum dolendum est) occultis, sed non incognitis
susurrationibus obloquuntur. Et prout sibi obnoxias aliquorum aures opportunasque repererint, scripta
ejus, quibus error Pelagianorum impugnatur infamant: dicentes eum liberum arbitrium penitus submovere,
et sub gratiae nomine necessitatem fatalem praedicare; adjicientes etiam duas illum humani generis massas,
et duas credi velle naturas; ut scilicet tantae pietatis viro paganorum et Manichaeorum ascribatur impietas.
Deinde vero Cassiani collationem decimam tertiam, quae est de protectione Dei, indigitare videtur cum ait:
Volentes enim in sua justitia magis quam in Dei gratia gloriari, moleste ferunt quod his quae adversum
excellentissimae auctoritatis virum inter multas collationes asseruere, resistimus. Haec autem collatio cum
Honorato Massiliensi cum aliis sex dicata legatur, ante annum 426, quo in episcopum Massiliensem assumptus
est scripta esse convincitur.
Haec autem occasio (ut jam insinuatum est) nata est S. Prospero scribendae hujus epistolae, cum Rufinus
rumoribus ab inimicis doctrinae sancti Augustini contra ipsius Prosperi Augustini discipuli non occulti famam
disseminatis, motum se significasset, seque ab hoc scrupulo absolvi optaret. Sanctus Prosper justis amici postulatis
obtemperare satagens, plenius exponit, qui rumores ab inimicis doctrinae sancti Augustini spargerentur, et
sub quo praetextu tanto doctori obloqui non vererentar. Inter praecipuos autem Pelagianorum errores esse, Gratiam
Dei secundum merita hominum dari; quo incolumi sibi principio, caetera dogmata sua facile resuscitabant.
Primum quidem ipsos docuisse tantam humanae naturae esse sanitatem, ut per solum liberum arbitrium posset
bonum implere. Quod cum sanae doctrinae adversum omnino pateret, ab omnibusque explosum esset catholicis
dogma, gratiam quidem ad incipiendum, proficiendum et perseverandum in bono necessariam professos esse; sed
intellectum, hoc tantummodo eos de gratia Dei confiteri, quod haec velut quaedam libero arbitrio sit magistra,
seque per cohortationes, per legem, per doctrinam, per creaturarum contemplationem, per miracula, perque
terrores extrinsecus judicio ejus ostendat, quo unusquisque secundum voluntatis suae motum, si quaesierit
inveniat, si petierit recipiat, si pulsaverit introeat. Unde sequatur gratiam secundum merita hominum dari, et
proinde gratiam jam non esse gratiam. Hanc vero filiorum tenebrarum versutiam et Orientalium episcoporum
judicio, et sedis apostolicae auctoritate, et Africanorum praesulum vigilantia fuisse manifestatam. S. Augustinum,
quem dicit S. Prosper tunc fuisse praecipuam portionem Domini sacerdotum, hanc scriptis libris polemicis destruxisse,
talemque haeresim omni ex parte debellasse; quosdam tamen inter catholicos in Galliis inveniri, qui
doctrinam ejus librosque malignis rumoribus infamarent, dicentes eum liberum arbitrium penitus submovere, et
sub nomine gratiae necessitatem praedicare fatatem, duas etiam ab ipso credi velle uno in homine naturas. Quae
si ita se haberent, palam obsisterent, et noxios errores scriptis libris refellerent, non vero occultis susurris nocere
tentarent viro illi, cujus doctrina Romanae Ecclesiae et Africanorum, immo et omnium toto orbe catholicorum
doctrinae congrueret. Ad hos ausus impelli hujusmodi homines, quod aegre ferrent iis resisti quae in suis Collationibus
Augustinianae doctrinae adversa attulerant, nec ignotum ipsis, quod si talia in qualibet frequentia sacerdotum
moverent, centenis sibi beatissimi Augustini voluminibus obviaretur; quibus abunde probatum esset, in
nullo alio gloriandum, cum boni aliquid operati sumus, quam in gratia Christi Domini, non vero in viribus liberi
arbitrii. Sperare tamen se de misericordiae Dei divitiis (Ibid., n. 5), quod quos tunc libero falli arbitrio et ab
humilitatis via evagari patiebatur, non usquequaque, neque in finem, esset intelligentia fraudaturus.
In hoc autem errabant illi (Ibid. et num. seqq.), quod virtutum bonorumque operum principia in naturali
possibilitate statuerent; aut si haec a gratia fluere dicerent, hanc a bono aliquo opere aut ab aliqua bona voluntate
fuisse praeventam, et talium merito concessam. Hujusmodi errorem S. Prosper sedulo evertit, ex Scripturarum
testimoniis probans, homini post lapsum nullas ad bonum superesse vires, nec ad merendum quidem, sine
praevenientis gratiae auxilio: et a perditione quam Adae peccato incurrerunt homines solius Dei miserantis gratia
gratuita erui posse. Quod efficit adducto infantium sine baptismo decedentium exemplo, et earum gentium ad
quas hactenus salutis Evangelium nondum noscitur pervenisse. Gratia vero non negari liberum arbitrium, sed
statui et reformari. Quod sibi relictum ad malum et ad lapsum dumtaxat homini sufficit, gratia vero sanandum
est, qua aliter cogitare et agere ipsi inspiratur, sanitatemque suam, non sibi, sed medico suo acceptam referre
docetur (Num. 19). Tandem sanctus Prosper obductam Augustini doctrinae calumniarum nubem dissipat, qua
fatum aut duplicem naturam inducere fingebatur. Nihil talibus erroribus proximum ab eo umquam scriptum
contendit. Augustino aut discipulis ejus nihil quidquam fato contingere, sed omnia divinae providentiae ordinatione
dirigi, docet. Nec duas ab illis statui naturas, unam bonam, malam alteram, sed unam omnino; quae
cum creata esset recta, a rectitudine primi hominis peccato decidit, mortique aeternae facta est obnoxia: sed nova
in Christo creatione reparandam, qui libertatem hominis reparando et continuis auxiliis praeveniendo salvat.
Operi finem imponit (Num. 20), Rufinum amicum exhortando ut Augustini disputationibus cognoscendis
curam impendat, si vere de sana circa Dei gratiam doctrina instrui desideret sicut eum desiderare conveniebat.
