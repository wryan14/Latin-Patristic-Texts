PRAEFATIO
AD EPISCOPOS REGNI LOTHARII. 
 Sanctis ac venerandis fratribus et coepiscopis
Guntharius atque Theotgaudus in Domino salutem.
 Rogamus suppliciter charissimam fraternitatem
vestram ut nobis pro vobis assidue orantibus sanctarum
 precum solatia instanter impendatis, et neturbemini
neque terreamini pro his, quae fama forte
de nobis ac vobis sinistrius nuntiat. Confidimus de
Domini nostri clementissima bonitate, quia neque
in regem nostrum neque in nos, opitulante Deo, inimicorum
praevalebunt insidiae, neque gaudebunt de
nobis adversarii nostri. Nam quamvis domnus Nicolaus
qui dicitur papa, et qui se apostolum inter apostolos
annumerat, totiusque mundi imperatorem se
facit, ad illorum instinctum et votum, quibus conspiratus
favere dignoscitur, nos damnare voluisset,
tamen modis omnibus Christo propitio suae insaniae
renitentes invenit, et quidquid inde fecit, non mediocriter
illum postmodum poenituit. Misimus vobis
haec subscripta capitula, quibus cognoscatis nostram
 adversus praefatum pontificem querimoniam. Nos
autem egressi a Roma longiusque recedentes, iterum
ad Romam revocati sumus. Quo nos incipientes
reverti, has vobis litterulas scripsimus, ut non miremini,
 quod longiores agimus moras. Dominum
regem nostrum tam per vos ipsos quam per vestros
missos et litteras saepius visitate et confortate, eique
quoscunque potestis amicos et fideles conciliate,
maxime Ludovicum regem admonendo semper invitate,
et cum illo de communi utilitate diligenter inquirite,
quoniam in pace eorum regum 
erit pax nostra. Aequo animo estote et tranquillo
corde, domini fratres, quia Deo volente talia vobis
nuntiare speramus, in quibus absque errore poteritis
advertere spiritum Domini docentem quid et
quomodo agere debeatis. Tantum omnimodis praefatum
regem commonere curate, ut inter varias suggestiones
ita maneat immobilis, donec et ipse rerum
causas cognoscat. Caeterum, desiderantissimi
 fratres, necessarium vobis est et laude dignum, ut
promissam regi nostro fidem coram Deo et hominibus
inviolabiliter conservemus. Deus omnipotens
vos in suo sancto servitio conservare dignetur.