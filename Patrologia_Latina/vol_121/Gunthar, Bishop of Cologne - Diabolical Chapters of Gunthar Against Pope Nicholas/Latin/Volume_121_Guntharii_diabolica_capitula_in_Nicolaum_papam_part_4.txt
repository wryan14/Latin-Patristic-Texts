INCIPIUNT CAPITULA.  
CAP. 1.---Audi, domne papa Nicolae; patres et
fratres coepiscopi nostri ad te nos direxerunt, et nos
sponte venimus, consulere videlicet tuum magisterium
super his quae pariter, prout nobis visum fuit,
et adjicientibus et approbantibus notum esse potuit,
 judicavimus, auctoritates rationesque quas secuti
fuimus scriptis ostendentes, ut tua sapientia perscrutatis
omnibus, qui inde sentiret et quid vellet
nobis demonstraret. Et si illud melius tua sanctitas
inveniret, ut nos instrueres et doceres hoc, humiliter
postulamus, parati quidquid rectius et probabiliter
insinuares, una cum confratribus nostris sanis
acquiescere documentis.
CAP. II.---Sed nos per tres hebdomadas tuum
exspectantes responsum, nihil certitudinis nihilque
doctrinae nobis expressisti, sed tantum quodam die
in publico dixisti, nos excusabiles apparere et innocentes
juxta nostri assertionem libelli.
CAP. III.---Ad ultimum nos evocati, ad tuam
praesentiam deducti sumus nihil adversitatis suspicantes,
 ibique obseratis ostiis conspiratione more
latrocinali facta, et ex clericis et laicis turba collecta
et permista, nos opprimere inter tantos violenter
studuisti, atque sine synodo et canonico examine
nullo accusante, nullo testificante, nullaque disputationis
districtione dirimente vel auctoritatum probatione
convincente, absque nostri oris confessione,
absentibus aliis metropolitanis et dioecesanis coepiscopis
et confratribus nostris, extra omnium omnino
consensum tuo solius arbitrio et tyrannico furore
damnare nosmet voluisti.
CAP. IV.---Sed tuam maledictam sententiam, a
paterna benignitate alienam, a fraterna charitate
extraneam, adversum nos injuste et irrationabiliter
contra leges canonicas prolatam, nequaquam recipimus,
 imo cum omni coetu fraterno quasi maledictum
frustra prolatum contemnimus atque abjicimus.
Teipsum quoque, damnatis et anathematizatis sacramque
religionem abjicientibus ac contemnentibus
faventem et communicantem, in nostram communionem
 nostrumque consortium recipere nolumus,
contenti totius Ecclesiae communione et fraterna societate,
quam tu arroganter te superexaltans despicis,
teque ab ea elationis tumore indignum faciens
sequestras.
CAP. V.---Igitur ex tuae levitatis temeritate propria
tibimet sententia anathematis pestem inflixisti,
exclamans: Qui apostolica praecepta non servat,
anathema sit, quae tu multipliciter violare et violasse
dignosceris, divinas simul leges et sacros canones
quantum in te est evacuans, praedecessorum tuorum,
pontificum Romanorum, vestigia sequi nolens.
CAP. VI.---Nunc ergo qui fraudulentiam et calliditatem
tuam experti sumus, non quasi ad illatam
 nobis contumeliam provocati sumus, sed contra
tuam iniquitatem zelo accensi, nec nostrae vilitatis
personam attendentes, sed omnem nostri ordinis
universitatem cui vim inferre conaris prae oculis
habentes.
CAP. VII.---Quid nostrae specialis propositionis
summa fuerit, in paucis replicamus. Lex divina et
canonica aptissime probat, etiam venerandae saeculi
leges astipulantur, quod nulli licet ingenuam virginem
alicui viro tradere in concubinatum, maxime
si illa puella nunquam illicitae assentire voluit
copulae; et quia suo viro parentum consensu, fide,
affectu  ac dilectione conjugali sociata
est, uxor profecto, non concubina, habenda sit.
