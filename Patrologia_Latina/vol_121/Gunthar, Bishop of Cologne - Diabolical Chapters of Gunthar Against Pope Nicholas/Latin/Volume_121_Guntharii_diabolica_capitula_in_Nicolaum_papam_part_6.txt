THEODGAUDI, GUNTHARII ET ARDUICI
EPISTOLA AD HINCMARUM.
(Apud Labbeum, Conciliorum generalium tomo VIII, col. 762.
 Optabili in Christo fratri IGMARO 
THEODGAUDUS primas Belgicae Galliae, GUNTHARIUS
Agrippinensis Coloniae, et ARDUICUS Vesontionensis
Ecclesiae episcopi salutem et pacem.
Relegimus, frater, et utinam frater Igmare, libellum
tuae accusationis adversus Hilduinum dilectum
filium et fratrem nostrum, ut credimus idoneum
virum, in quo ipsum officio pastorali indignum asseveras,
et causas te scire, pro quibus isdem electus
ordinari non debeat, exclamas. Quamvis ab hac
improbitate hoc solummodo te revocare vel temperare
debuisset, quod ille tuus domnus et nutritor
fuerit charus, si tamen memor et non ingratus fore
voluisses, cujus iste et affinitatem refert et nomen.
Nunc quoniam delator esse voluisti, quod restat non
 omittas. Te enim exspoliasti judicio, dum criminationis
chartulam, quod tuo officio et honori, ut
aestimamus, non competebat, propria manu, quod
negare non potes, in conventu regum principi
nostro Lothario inconsulte porrexisti, ac memoratum
Hilduinum, nosque pariter suspectos reddidisti.
 Ergo quia te objecta probaturum promisisti,
consequens est, ut exsequaris quae promisisti:
unde et te canonica commonemus auctoritate, ut
accusationis tuae exsecutionem canonice prosequaris.
Quod si te accusationi subtraxeris, et probationi
defueris, noveris te canonicis de accusatoribus
regulis subjacere. Calumniae vero quas synodalibus
decretis obumbrare nisus es, in te atque in aequivocum
nepotem tuum, qui ita provecti estis reflectuntur.
Quorum neuter ex illa fuit ecclesia, in qua
ambitione atque favore potentatus inthronizatus esse
dignoscitur. Hac conditione dehinc exigente synodo
te adesse oportebit, quae Idus Martias apud urbem
Mediomatricum, Christi favente gratia, celebrabitur:
ubi saepefatus frater aut tua probatione convincatur,
 aut sua defensione liberetur. Ubi quoque
et nos tibi ex omnibus, quae de ecclesia Cameracensi
scribens monuisti et reprehendisti, rationes
reddendo respondere valeamus. In Christo te valere
optamus.
