EORUMDEM
EPISTOLA AD EPISCOPOS IN REGNO LUDOVICI CONSTITUTOS. 
 Venerabilibus in Christo fratribus archiepiscopis
et episcopis in regno eximii regis Ludovici constitutis
THEODGAUDUS Belgicae Galliae primas, GUNTHARIUS
Agrippinensis Coloniae, ARDUICUS Vesontionensis,
ROTLANDUS Arelatensis, TADO Mediolanensis
 Ecclesiarum archiepiscopi, eorumque coepiscopi
salutem et pacem orant et optant.
Diversis Ecclesiam Dei perturbationibus concuti
et percelli quotidie exterius cernimus ac suspiramus:
interius vero vexari eam atque exuri in suorum
 dissensione membrorum, videntes nimium
perhorrescimus et dolemus. Neque enim dolere et
lugere non possumus, quod sanctos Dei sacerdotes,
Hincmarum videlicet archiepiscopum religione et
sapientia longe lateque vulgatum, et Rothadum
longiturnae et venerabilis conversatione sanctitatis
famosum, ita comperimus ab invicem discordasse,
ut non veritus sit metropolitanus idem suffraganeo
eidem excommunicationis sententiam intorquere,
et officio privatum divino custodiae deputare. Sed
quem e duobus magis defleamus admiratione simul
ac stupore vallati nescimus. Rothadum scilicet ita
a vero exorbitasse, ut ei digne talia infligerentur,
aut Hincmarum ita justitiae et dignitatis limitem
transilisse, ut aliquo amaritudinis aut ambitionis
 zelo devinctus seu devictus sancto, ut credebatur,
et annoso episcopo talia inferre minime dubitaret.
Ille etenim se injuste damnatum proclamat, qui
etiam inter alia excusationum suarum munimina in
appellatione Romani perstabat pontificis. Iste autem
inter caetera invectionum commenta de contemptu
et inobedientia sui juste eum ab officio sacerdotali
removere denuntiat. Quod quia nobis per omnia
incertum est, quippe qui neutrius causam palam
cognovimus, rumoribus nec facile credere audemus,
nec absentium dissensiones temere dijudicare debemus.
Ob hoc tamen multos, imo pene omnes ad
quoscunque haec fama pervenit, nobiscum scandalum
passos non sine gravi moerore sanctitati vestrae
mandamus, orantes et unanimitatem vestram poscentes,
 ut discordiam praedictorum antistitum animadversis
antiqui hostis insidiis, et consideratis
humanae fragilitatis excessibus, qualiter coeperit, et
increverit, sollicitius intendatis ac perpendatis, et
nobiscum Domino mediante convenientes, dubietatis
hujus nebulas studiosissima indagine abstergamus,
et ad veritatis lucem vera luce revelante perducamus:
quo aut Rothadus si juste depositus comprobatur,
omnium judicio conticescat, aut Hincmarus
de injuste damnato merito erubescat. Et scandalum
sive murmur, quod in sancta Ecclesia super hac
controversia plurimos diverberat, nostra vigilantia
destructum atque sedatum fatiscat, ne tantum
offendiculum Christianum populum diutius perturbet.
Neque ergo ullis hoc debet argumentis praetermitti,
 aut occasionibus differri, quoniam ut meminisse
nos arbitramur, et sedes apostolica quondam
suam sententiam in melius commutavit, cum
sibi subreptum de quodam perspexit, et Dioscorus,
quia sanctum virum dignae memoriae Flavianum
injuste deposuerat, a sede apostolica damnatus evanuit,
remanentibus aliis indamnatis, qui ei non
sponte, sed quasi coacte in depositione sancti consenserant
episcopi, quos ipse Dioscorus multiformiter
et argute fallere callidus argumentator elaboraverat.
Nolite jam nunc morari crescente periculo,
et insultantibus sancto ordini atque detrahentibus
multis, qui gloriantes sibi fiduciam promittunt,
quod nobis invicem mordentibus atque
 dissentientibus, usquequaque nocere valeant.
De quibus autem Rothadus queritur, nosque plurimum
movet, sanctitati vestrae breviter subter
annectimus. Si debeat presbyter aut diaconus a
proprio episcopo juste depositus, a metropolitano
aut alio quolibet in gradum pristinum sine ejusdem
episcopi consensu restitui: cum in concilio Antiocheno
(cap. III) de hoc ita habeatur: Si qui presbyteri
aut diaconi a proprio episcopo excommunicati,
ausi fuerint, etc. Item in eodem concilio (cap. VI):
Si quis a proprio episcopo communione privatus
est, etc. Si debeat presbyter criminatus atque damnatus
post quatuor annos reconciliari, cum de hoc
in concilio Africano (cap. XII) ita habeatur: Si quis
infra annum causam suam purgare contempserit, etc.
 Si debeat quilibet episcopus alterius ordinatum retinere,
quanto minus capere vel in carcerem trudere,
cum de hoc in decretalibus ita statuatur: Nullus
episcopus alterius parochianum praesumat retinere,
etc. Et post aliquanta: Si quis metropolitanus
episcopus, nisi quod ad suam solummodo
propriam pertinet parochiam, etc. Si debeat
episcopus alterius episcopi ministros scriptis
invitare, aut aliquo modo sollicitare, aut plebes
alterius potestati suae usurpare; cum de hoc in
Africano concilio ita dicatur (cap. X): Nullus debet
collegae suo facere injuriam, etc. Multa quinetiam in
eodem concilio de his alia promulgantur. Si debeat
episcopus minus quam a duodecim audiri, quanto
magis damnari, quod in Sardicensi concilio evidentius
 inhibetur. Si debeat damnari vel in locum
ejus episcopi subrogari alter episcopus, qui in appellatione
perstat Romani pontificis, nisi fuerit
causa appellantis in ejus determinata judicio. Si
possit suspectum et minus certum judicium renovari,
vel si suspectus metropolitanus vicinos provinciae
judices convocare, unde multa in conciliis
synodalibus et in decretis Romanorum pontificum
continentur. Si debeat innocens vel inauditus damnari.
Si debeat damnari eo quod aegritudine detentus
synodo occurrere non potuit, cui non pro impossibilitate
hoc, sed pro contemptu imputatur. Si
debeat condemnari pro eo, quod et metropolitanum
omnemque conventum suspectum habeat, et contra
se conspiratos metuens aut sciens, ad tempus synodi
 locum ingredi differt, Romanum pontificem semper
appellans. Si debeat accusator testis esse vel judex:
vel si episcopum haec universa conveniat agere pariter.
Haec itaque vos sacerdotes Domini, comministri
Dei nostri qui in lege Domini meditamini die ac
nocte, perscrutatis et evolutis divinarum auctoritatum
paginis rimari curate, utrum sit hujusmodi
sapientia desursum; quae juxta apostolum (Jac. III)
primum quidem pudica est, deinde pacifica: an,
quod absit, ea quam praemisit, terrena, animalis,
diabolica. Redeat itaque quantocius pia solertia
vestra et labore, sancta Ecclesia ac fraterna charitas
in pacem, quae scandalizata videtur aliorum improbitate.