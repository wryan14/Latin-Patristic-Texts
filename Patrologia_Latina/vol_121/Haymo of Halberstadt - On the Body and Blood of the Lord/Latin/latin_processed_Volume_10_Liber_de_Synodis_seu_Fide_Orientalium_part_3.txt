(SCRIPTUS CIRCA FINEM ANNI 358.)457-458 SANCTI HILARII
LIBER DE SYNODIS,
SEU
DE FIDE ORIENTALIUM.
(C) 
 Dilectissimis  et beatissimis Fratribus et  coepiscopis,
provinciae Germaniae primae, et Germaniae
secundae, et primae Belgicae, et Belgicae secundae,
et  Lugdunensi primae, et Lugdunensi secundae, et
provinciae  Aquitanicae, et provinciae Novempopulanae,
et  ex Narbonensi plebibus et clericis
Tolosanis, et provinciarum  Britanniarum episcopis,
Hilarius servus Christi, in Deo et Domino nostro
aeternam salutem.
1. Hilarii de Galliae episcoporum fide anxii propositum.
---Constitutum mecum habebam, Fratres carissimi,
in tanto silentii vestri tempore nullas ad vos
ecclesiastici sermonis litteras mittere. Nam cum frequenter
vobis ex plurimis Romanarum provinciarum
 urbibus significassem, quid cum religiosis fratribus
nostris Orientis episcopis fidei studiique esset,
quantaque, sub occasione temporalium motuum,
diabolus venenato ore atque lingua mortiferae doctrinae
sibila protulisset; verens ne in tanto ac tam
plurium episcoporum calamitosae impietatis vel erroris
periculo, taciturnitas vestra de pollutae atque
impiatae conscientiae esset desperatione  suscepta
(nam ignorare vobis frequenter admonitis non licebat),
mihi quoque apud vos tacendum arbitrabar,
dominicae sententiae admodum memor, qua post primam
atque iteratam conventionem, eos, qui etiam
sub testimonio 459 Ecclesiae inobedientes exsisterent,
haberi sicut ethnicos publicanosque jussisset
(Matth. XVIII, 15 et seqq.).
 2. Galliae episcopis gratulatur ob negatam Saturnino
communionem, ob damnatam Sirmii fidem.---Sed
beatae fidei vestrae  litteris sumptis, quarum lentitudinem
ac raritatem de exsilii mei et longitudine
et secreto intelligo constitisse; gratulatus sum in
Domino, incontaminatos vos et illaesos ab omni contagio
detestandae haereseos perstitisse, vosque comparticipes
exsilii mei, in quod me Saturninus, ipsam
conscientiam suam veritus, circumvento  imperatore
detruserat, negata ipsi usque hoc tempus toto
jam triennio communione, fide mihi ac spiritu cohaerere:
et missam proxime vobis ex Sirmiensi oppido
infidelis fidei impietatem, non modo non suscepisse,
sed nuntiatam etiam significatamque damnasse.
Necessarium mihi ac religiosum intellexi, ut
 nunc quasi episcopus episcopis mecum in Christo
communicantibus salutaris ac fidelis sermonis colloquia
transmitterem: et qui per metum incertorum,
conscientiae tantum antea meae, quod ab his omnibus
essem liber, gratulabar, nunc jam communis fidei
nostrae integritate gauderem. O gloriosae conscientiae
vestrae inconcussam stabilitatem! O firmam 
fidelis petrae fundamine domum! O intemeratae voluntatis
illaesam imperturbatamque  constantiam!
Mansit namque, atque etiam nunc 460 permanet,
post synodi Biterrensis professionem, in qua  patronos
 hujus haereseos ingerendae quibusdam vobis
testibus denuntiaveram, innocens, 
 inviolata, religiosa.
3. Haeresi prorupturae non cedunt, prorumpentem
frangunt. Ad resipiscentiam Orientales exemplo suo commovent.
---Exspectastis enim sanctae et indemutabilis
perseverantiae gloriosum triumphum, non cedendo
Saturnini minis, potestatibus, bellis: et cum omnia
inchoandae blasphemiae in Deum certamina moverentur,
manentes nunc usque mecum in Christo fideles,
neque antea ad occasionem prorupturae haereseos
cessistis, et nunc omnem ejus petulantiam in proruptionis
congressione fregistis. Vicistis enim, Fratres,
cum ingenti fidei communis gratulatione: et
geminam habuit illaesae  constantiae vestrae honor
 gloriam, de integritate scilicet conscientiae, et de
exempli auctoritate. Nam fidei vestrae imperturbatae
inconcussaeque fama, quosdam Orientalium episcopos
sero jam ad aliquem pudorem nutritae exinde haereseos
auctaeque commovit: et auditis iis quae apud
Sirmium conscripta impiissime erant, irreligiosorum
audaciae quibusdam sententiarum suarum decretis 
contradixerunt. Et licet non sine aliquo aurium
scandalo et piae sollicitudinis offensione restiterint:
tamen adeo restiterunt, ut ipsos illos, qui tunc apud
Sirmium in sententiam Potamii atque  Osii, ita et
 ipsi 461 sentientes confirmantesque, concesserant,
ad professionem ignorantiae errorisque compellerent;
ut ipsi rursum subscribendo damnarent quod fecerant.
Quod utique ideo fecerunt, ut aliud ante
damnarent.
4. Quorumnam devitent communionem.---Sed tenet
etiam nunc invicta fides vestra spectabilem
 conscientiae suae gloriam: et nihil subdolum, nihil
ambiguum, nihil trepidum agere contenta,  secure
in Christo libertatis suae professione persistit, ab eorum
se communione, qui episcopos blasphemiis suis
contradicentes in exsilio detinent, abstinendo, neque
se in injusti judicii reatum per assensum dissimulationis
subdolae aggregando. Nam post multum
et gravem omnium nostrum ob eas res, quae irreligiose
 ab impiis gerebantur, dolorem, ex eo  intra
nos tantum communio dominica continetur, ex
quo his perturbationibus vexari Ecclesia coepta est,
ut exsulent episcopi, demutentur sacerdotes, plebes
terreantur, fides periclitetur, humano arbitrio ac
potestate doctrinae dominicae decreta statuantur. Hoc
fides illaesa vestra neque nescire se simulat, neque
pati posse profitetur, non se extra conscientiae crimen
futuram intelligens ex ipso dissimulationis assensu.
5. Epistolae hujus occasio. Operis difficultas.---Et
quidem quamvis in omnibus, quae gessistis et geritis,
constantem fidei vestrae libertatem et securitatem
testemini; tamen etiam in eo ferventis spiritus ardorem
probatis, quod nonnulli ex vobis, quorum ad
 me potuerunt scripta deferri, quae exinde Orientales
in fidei professionibus gerant et gesserunt, significari
vobis humilitatis meae litteris desiderastis: etiam hoc
mihi onus imperitissimo atque indoctissimo omnium
 ex affectu charitatis addentes, ut quid ipse super omnibus
dictis eorum sentiam indicem; cum difficillimum
sit sensum ipsum propriae meae fidei, secundum
intelligentiae  interioris affectum loquendo
proferre, nedum modo facile sit intelligentiam eorum
quae ab aliis dicuntur exponere.
6. Qua conditione debeat legi. Operis utilitas.---Oro
autem vos per Domini misericordiam, ut quia  mihi
ad vos de divinis, ut 462 voluistis, rebus et de fidei
nostrae intemerata conscientia erit per has litteras
sermo, ne quisquam de me ante sermonis consummationem
per litterarum exordia existimet judicandum.
Iniquum est enim, non comperta usque ad finem
ratione dictorum, praejudicatam sententiam ex initiis
quorum causa adhuc ignoretur afferre: cum non de
 inchoatis ad cognoscendum, sed de absolutis ad
cognitionem sit judicandum. Est enim mihi non de
vobis, ut Dominus sensui meo conscius est, sed de
quibusdam nimium apud se cautis et prudentibus
metus,  non intelligentibus per beatum Apostolum
sibi, ne supersaperent, praeceptum (Rom. XII, 3):
quos vereor nolle omnia ea, quorum absolutio a me
in consummatione erit praestanda,  cognoscere,
dum verum intelligi ex iis quae absolventur evitant.
Sed quisque haec legenda et cognoscenda susceperit,
modum sibi atque mihi patientiae fidelis indulgeat,
et usque ad absolutionem universa  percenseat.
Forte enim omnis hic fidei meae sermo praestabit, ut
neque furtivi haeretici quod volunt fallant, et perfecti
catholici quod desiderant consequantur.
 7. Quid complectatur.---Obsequor igitur Charitatis
Vestrae impatientissimae voluntati: et omnes fides,
quae post sanctam synodum Nicaenam diversis temporibus
et locis editae sunt, cum sententiarum omnium
 atque etiam verborum additis per me expositionibus
destinavi. In quibus si quid  vitiose inesse
intelligitur, nemo mihi vitium potest assignare dictorum:
internuntius enim, ut voluistis, sum ipse, non
conditor. Si quid vero rectum atque ex doctrinis
apostolicis  praescriptum deprehenditur, nemo
ambigit non interpretantis in eo esse gloriam, sed
auctoris. Ego tamen quae gesta sunt, fideliter transmisi:
vos an catholica, an haeretica sint, fidei vestrae
judicio comprobate.
8. Quis scopus. Orientalium et Gallorum mutuae suspiciones.
---Quamquam enim responderi litteris vestris
necessarium fuerit, quibus communionem mihi
dominicam fidei vestrae scriptis miseratis; et quidam
etiam ex vobis ad synodum quae in Bithynia  futura
 videbatur 463 acciti, firmissima fidei  constantia
intra communionem se meam continentes,
a caeteris extra Gallias abstinerent: et dignum
sane erat episcopali ministerio ac voce, in tanto haereticorum
furore, aliqua vobiscum per litteras piae
fidei consilia conferre. Non enim cum corporibus
nostris exsulans, vinctum ac detentum esse potuit
Dei verbum, ut non communicari vobiscum posset
ubicumque (Vid. l. X de Trinitate, n. 4). Sed maxime
cum comperissem synodos  in Ancyra atque Arimino
congregandas, et a singulis provinciis Gallicanis
binos vel singulos eo esse venturos; ea, quae inter
nos atque Orientales episcopos mutuis suspicionibus
detinentur, per me, qui in Orientis partibus
continebar, exponenda vobis, licet jam scientibus,
 atque edenda existimavi: ut cum hanc prorumpentem
a Sirmio haeresim et vos condemnassetis, et illi
cum anathemate judicassent, sciretis tamen in cujus
fidei professione id ipsum, quod vos gesseratis, etiam
 ab Orientalibus episcopis esset effectum; et vos,
quos maxime vellem futuris synodis probabiles elucere,
non paterer uno atque eodem apostolicae fidei
sensu  catholica sentientes, aliqua saltem a catholicae
fidei sinceritate, ignorata verborum opinione,
differre.
9. Orientalium adversus Sirmii formulam decreta
cur hic relata.---Et quidem rectum ac conveniens
existimo, ut ante quam de verborum suspicionibus ac
dissensionibus ineo sermonem, ea quae ab Orientalibus
episcopis adversum conscriptam apud Sirmium
haeresim dicta et constituta sint, verbis quam possim
absolutissimis demonstrem: non quod non ab aliis planissime
464 omnia edita sint; sed quod  ex graeco
in latinum ad verbum expressa translatio affert plerumque
 obscuritatem, dum custodita verborum collatio
eamdem absolutionem non potest ad intelligentiae
simplicitatem conservare.
10. Sirmii formula quid tentatum.---Meministis
namque in ea ipsa scripta proxime apud Sirmium
blasphemia id tentatum ac laboratum fuisse, uti dum
Pater unus et solus omnium Deus praedicatur, Deus
esse Filius negaretur: et dum de homousio ac de
homoeusio taceri decernitur, id decretum esse, ut
aut ex nihilo ut creatura, aut ex alia essentia ut consequentia
creaturarum, et non ex Deo Patre Deus
Filius natus confirmaretur. Tum porro in eo, quod
honore, dignitate, claritate, majestate Pater major
diceretur, id esse quaesitum, ut Filius his omnibus,
quibus Pater major est, indigeret. Postremo dum
 ignorabilis nativitas ejus asseritur, per hoc ignorantiae
decretum, nescire quod ex Deo sit juberemur:
perinde quasi juberi decernique possit, ut quis aut
quod ignoraturus sit sciat, aut quod scierit ignoret.
 Ipsam autem ex solido impiissimae blasphemiae pestem
invitus licet subdidi, ut  responsionum, quae
e diverso ab Orientalibus positae sunt, absolutius et
virtus et ratio nosceretur, quibus  studii fuit, ut
secundum intelligentiae suae sensum omnibus haereticorum
artibus contrairent.