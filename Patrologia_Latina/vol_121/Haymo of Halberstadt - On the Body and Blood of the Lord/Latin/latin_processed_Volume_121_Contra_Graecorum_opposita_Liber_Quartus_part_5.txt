CAPUT IV.
Romani, quod Graecorum more Quadragesimam non
observent, redarguuntur. Quam ob causam quadraginta
dierum jejunium ante Pascha. Varie hebdomadarum
numerus servatur. Quare nonnulli
Occidentalium triginta sex dies jejunant. Quadragesimus
dierum numerus explicatur.  
Transeamus jam ad illud quod de Quadragesima
paschali conantur redarguere, dicentes, quod non
jejunemus sicut illi octo hebdomadas ante Pascha a
carnium, et septem hebdomadibus a casei et ovorum
esu suo more non cessamus. Sic ista dicentes,
tanquam hanc illorum consuetudinem omnes Orientales
et Occidentales, praeter Romanos, Ecclesiae
conservent: quandoquidem tam in Orientalibus
quam in Occidentalibus Ecclesiis multa diversitas
inveniatur, sicut jam superius ostensum est, aliis
sex hebdomadibus, praeter Dominicam, Ecclesiis
 ante Pascha jejunantibus; aliis ante sex septimanas;
aliis ante septem Paschae septimanas jejunium
inchoantibus: id est, quidam jejunium Paschale
inchoant sexta hebdomada ante Pascha, nonnulli
septima, plures octava; superaddunt etiam alii
nonam.
Videant igitur isti reprehensores quos habeant
vel comites vel imitatores. Denique cum Romanis
non consonant, qui sex hebdomadas continenter
ante Pascha praeter Dominicam jejunant; neque
cum eis qui septima hebdomada jejunium inchoant:
quandoquidem isti illa se dicunt hebdomada ab
ovis et caseo continere, perfectam vero jejunii
nondum observantiam suscepisse, quod faciunt
illi qui septem hebdomadas jejunio Paschali dedicavere.
 Dicunt etiam isti, quod octo hebdomadibus ante
Pascha carnibus abstineant, jejunii sui non plenam,
sed dimidiatam continentiam agentes; unde longe
fiunt ab eis qui sic octava hebdomada jejunium inchoant,
ut nihil de continentiae varietate permutent.
Jam vero cum illis qui novem hebdomadibus
jejunando Paschale tempus praeveniunt, nullam
isti videntur habere communionem; quandoquidem
in nona hebdomada nec ab ovis, nec a caseo, neque
a carnibus se continere profiteantur. Ergo cum deprehendantur
in observatione jejunii Paschalis non
solum ab Occidentalibus, verum ab Orientalibus dissentire,
dicant qua ratione reprehendant Romanos,
et non reprehendi verentur ab aliis Ecclesiis, quibus
 in Paschali jejunio non concordare videntur: aut
certe proferant vel Veteris vel Novi Testamenti praecepta,
vel auctoritatem, qua defendant suam consuetudinem,
vel Romanam merito reprehendant. Quod
cum facere nequeunt, doceat eos saltem consuetudo
Ecclesiarum varia jejunandi, quod non ista fiat observantia
de praeceptione quacunque divina, cujus
necessitate jejunantes coerceantur: sed maneat in
uniuscujusque proposito, seu voluntatis arbitrio, ut
cum gaudio sancti Spiritus offerat Deo quod sibi rectum
possibileque videtur, et non necessarium, sed
fiat voluntarium bonum nostrum: nec tamen ut hoc
in uniuscujusque sit singulariter electione, verum
servanda est singulis Ecclesiis majorum auctoritas,
et consuetudo; quatenus singuli custodiant quod
 unaquaeque Ecclesia a suis accepit fundatoribus custodiendum.
Nisi forte putandum quod Graeci sint in
hoc praeponendi, quod hebdomada septima nec ova
nec caseum comedant; quandoquidem longe praecelluntur
ab eis qui coctum aliquid per totam Quadragesimam
non comedunt; necnon ab eis qui solo pane
vescuntur. Appareant etiam multum inferiores illis,
qui nec hoc, sed herbarum tantummodo esu reficiuntur.
Nec quoque penitus eis conferendi, qui per
totam Quadragesimam vix semel aut bis in hebdomada
cibum corpori largiuntur. Cessent igitur se
superextollere, ne corruant; sed potius humilientur
ut surgant, et potiorem esse cognoscant concordiam
pacis, et dilectionis unitatem, quam jejuniorum observantiam.
 Considerent quoque cur ista varietas
ante Pascha jejunandi contigerit.
Denique tam evangelica quam legali docemur auctoritate,
quadraginta dierum celebrandum fore jejunium:
nam Salvator in Evangelio legitur quadraginta
diebus et noctibus jejunium continuasse. In
Veteri vero Testamento scribitur quod Moyses bis
hunc dierum jejunando numerum compleverit; semel
quidem antequam legis Decalogum, Domino tribuente,
perceperit; secundo vero postquam populi
transgressione provocatus, tabulas ad radices montis
confregerit: duabus de causis iterum quadraginta
dierum jejunium noctiumque continuans; una
videlicet qua divinitatis offensam circa transgressores
placabilem redderet; altera vero qua legem
 rursus a Domino dignus percipere praestaretur.
Elias quoque Jezabelis indignationem fugiens, quadraginta
diebus et noctibus per solitudinem gradiens,
usque dum ad montem Dei Oreb perveniret, jejunavit.
Hinc factum est ut mos Ecclesiis inoleverit, quadraginta
dierum continuatione jejunii.
Cum ergo hunc fere omnes numerum jejunando
Christi Ecclesiae celebrare contendant, nec tamen in
hebdomadarum numero simul omnes conveniant, dierum
facit hoc variabilis vicissitudo. Constat enim
apud homines quadragenarium observari numerum
Paschalis jejunii, non tamen omnes singulis uniuscujusque
hebdomadis diebus jejunare: quidam enim
Dominica tantummodo prandent, alii nec sabbato,
nec Dominica jejunant: reperiuntur nonnulli quinta
 Sabbati jejunium solvere. Sed quia Dominica non jejunant,
aliis vero per singulas hebdomadas diebus
jejunant, quadragenarium numerum non adimplent;
siquidem quatuor dies minus in numerum
veniunt: unde fit, ut quadragenarium adimplere volentes,
non sex tantum, verum septem hebdomadas
ante Pascha jejunent, quamvis sex hebdomadae
non quadraginta tantum, verum quadraginta duos
dies contineant. Subtractis autem sex Dominicis de
quadraginta duobus, supersunt triginta sex dies quibus
jejunium celebratur; ut vero quadragenarius
perficiatur quatuor dies hebdomada septima jejunatur.
Hinc efficitur, ut hebdomadis septimae non sex,
sed quatuor tantummodo dies jejunetur, qui triginta
sex diebus superadditi quadragenarium perficiunt.
 Qui vero nec sabbato, nec Dominica jejunant, et tamen
ante Pascha quadragenariam implere gestiunt,
necesse est ut octava hebdomada jejunium incipiant.
Nam quinque tantum diebus per singulas septimanas
jejunare comprobantur, et octies quini quadraginta
perficiunt, qui quadragenarius octo septimanis
lege praescripta perficitur. Huic vero numero, id
est, duobus Dominicae et sabbato, quibus non jejunatur,
qui quintam sabbati superaddere malunt,
quadragesimam ante Pascha jejunare non possunt;
nisi novem jejunium hebdomadae sortiantur: tribus
enim ablatis de septem, Dominica videlicet, sabbato,
et quinta sabbati, supersunt quatuor dies per
singulas hebdomadas jejunii; et quaternarii novies
 ducti triginta sex, non quadraginta implere noscuntur:
et cum quadraginta jejunando dies non impleant,
quadragesimam tamen implere se dicunt.
Hac de causa Graeci non habent quid Romanis
objiciant super septimanarum disparilitate, quoniam
quod illi in octo hebdomadibus faciunt, per singulas
hebdomadas quinis non amplius diebus jejunantes,
hoc tam Romana, quam Occidentalis Ecclesia, sex
hebdomadibus perficere noscuntur; superadditis
quatuor diebus hebdomadis septimae. Nam si octo
hebdomadarum sex diebus Graeci jejunarent sicut
faciunt Romani, vel omnes fere Latini, non in quadragesimam,
sed multo amplius ante jejunarent:
octies enim seni quadraginta octo perficiunt. Qua de
re videant Graeci, si tot diebus ante Pascha jejunant,
 quam sequantur auctoritatem. Nec Salvator enim, nec
Elias, nec Moyses hunc jejunando numerum servavere.
Quod si jejunii sui summam quadraginta diebus
perficiunt, ut a Novo Veterique Testamento non
discrepent, nihil quod redarguant in Occidentalibus
reperiunt, quoniam tot diebus ante Pascha, quot et
ipsi jejunant.
Quod si jejunium est humilitatis exsecutio, secundum
illud quod Psalmista confitetur: Et humiliabam,
inquiens, in jejunio animam meam (Psal. XXXIV,
16): plures quam Constantinopolitani tam Romani
quam Occidentales hebdomadas jejunant: siquidem
cantica solemnia videlicet Alleluia, seu martyrum
solemnitates, novum ante Pascha septimanis Occidentalis
Ecclesia nequaquam solemni more frequentat,
 sed ab omni celebri glorificatione, quam per
totius anni spatium frequentare consuevit, sese continet,
ut tanto gloriosius in die Resurrectionis exsultet,
quanto diutius semet humiliando sanctum
Pascha praevenire curavit. Nam et filiis Israel Dominus
per Moysem mandavit post vituli fabricationem
ut ornatum suum deponerent, ut sciret Dominus
quid eis faceret: non quod ignoraverit idololatriae
culpa qua feriri poena debuerit, sed quod ex
humilitatis afflictione praevaricator populus ostenderet
quemadmodum reatum praevaricationis agnosceret,
qualique satisfactione quod deliquerat expurgare
maluisset. Quid ergo ornatum populi, quem
deponere jubetur, accipere debemus, nisi laetitiae
splendorem, quo laetari consueverat priusquam idololatriae
 culpam contraxerit? Sic igitur vel Romana,
vel Occidentalis Ecclesia, ornatum suum deponit
semet humiliando, quando festa laetitiae vel hymnorum
gaudia, quibus totius anni spatio consueverat
exsultare, dimittit, et humilitatis habitum sumens,
exsultationis gloriam deponit; quatenus humilitatis
habitu faciem Domini praeveniens, Paschalia festa
exsultationis gaudio suscipiat.
Non habent igitur Graecorum imperatores unde
merito culpare queant vel Romanos vel Occidentales,
si non tot hebdomadas ante Pascha quod illi jejunant,
quoniam dierum numero quadraginta jejunando
coaequantur. Quod sit jejunium humilitatem
significat, et humilitas est depositio laetitiae, afflictionis
 forma, moeroris habitus, jucunditatis remotio,
jure quidem dicuntur Romani vel Latini Constantinopolitanis
plus jejunare, quoniam novem hebdomadibus
semet humiliando Pascha praeveniunt, licet
illud sit praecipuum. Unde reprehensores Romanorum
sese debent redarguere, si tamen disciplinae
legibus cupiunt esse subjecti, quod consuetudo
jejunandi ante sanctum Pascha cunctis Ecclesiis non
sit uniformis, nec ulla divinorum mandatorum lege
constringuntur ad ista; sed unicuique licitum sit
Ecclesiae suorum sequi majorum consuetudinem.
Quod si novissent, non tam procaces in reprehensione
viderentur eorum maxime qui, quod exercent,
apostolico quidem instituuntur magisterio, et rationis
satis honestae consideratione.
 Jejunant denique Romani sex ante Pascha septimanas
continuatim, praeter Dominicam, qua jejunium
solvunt. Unde si jejunantes triginta sex dies
quatuor minus a quadraginta complere noscuntur;
causa cur ita faciant pie considerare volentibus et
honesta satis est, et in evidenti posita. Siquidem
annus solaris trecentis sexaginta quinque diebus peragitur;
horum dierum decimam si assumas, triginta
sex dies habebis: jubemur autem laborum decimas
nostrorum offerre Domino. Non igitur immerito decimas
etiam dierum illi offerimus, ut qui totius anni
spatio nobis viximus, anni decimas illi offerendo
dierum, Domino vivamus; ut delicta quae per totum
annum admisimus nobis vivendo, purgemus
per hos Domino dies serviendo.
 Sed quia perpauci sunt in Occidente qui non
quadraginta dies ante Pascha jejunando compleant,
hinc etiam causa reddenda est, qua factum est, ut
quadraginta dierum numero sint contenti. Seposita
igitur auctoritate vel evangelica vel legali, qua
docemur evidenter quadraginta dies nos jejunio fore
mancipandos: siquidem sunt decem praecepta legis
quibus servire praecipimur, secundum instituta Veteris
Testamenti, et quatuor Evangelia, quibus in
novitatem vitae deducimur. Quater etenim deni
quadragenarium perficiunt; et unusquisque Domino
serviens ad perfectionis summam venisse cognoscitur,
si legale Decalogum Evangelii perfectione
suppleverit. Constat etiam homo quatuor, sicut
mundus elementis. Et quoniam Decalogum legis per
 multa transgredimur, necesse est ut quater decies
nos affligendo delictorum veniam consequamur.
Haec igitur causa est cur placuerit Romanis seu
Latinis jejunare quadraginta dies ante Pascha; quae
cum religiosa, tum fore mystica comprobatur, sicut
superius ostensum est. Est igitur et haec reprehensio
jejunandi super hebdomadarum numerum
ante Pascha et injusta, et nullo rationis pondere
suffulta: quapropter pro nihilo ducenda, nisi quod
charitas, quae omnia suffert, cogit respondere talibus,
quae praeter rationem objecta deprehenduntur;
quatenus cognita ratione, reprehendere non
 audeant, quod honestatis jure religionisque decore
observari cognoverint, et ad unitatis concordiam
pacifici redeant, a qua deviasse stulta praesumptione
non timuerant.