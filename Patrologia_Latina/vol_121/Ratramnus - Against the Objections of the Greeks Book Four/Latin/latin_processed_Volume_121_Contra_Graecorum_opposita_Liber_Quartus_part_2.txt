CAPUT PRIMUM.
De diversis Ecclesiae consuetudinibus. Quid in Ecclesia
uniformiter ab omnibus tenendum. Mutantur
aliquando consuetudines.  
Objecta quae sequuntur dum sapientiae parum,
imperitiae vero non parum continere videantur,
poterant omitti, si non minus prudentibus erroris
scandalum viderentur posse parturire. Dum enim
talia sint quae formam pietatis videantur ostendere,
plurimos valent incautos decipere, non valentes discernere
quid inter veram simulatamque distet religionem.
Etenim cum nihil de dogmate fidei contineant,
in quo Christianitatis plenitudo consistit,
verum consuetudinem suae Ecclesiae tantummodo
narrent, nihil isthinc vel approbandum, vel refutandum
nostrae restabat Ecclesiae. Non enim continetur
in hoc illud Apostoli dicentis: Obsecro vos ut idem
 dicatis omnes; et non sint in vobis ulla schismata (I
Cor. I, 10). Quae sint autem de quibus obsecrat idem
sentire, idem loqui, nec ullam fieri divisionem,
monstrat alibi, dicens: Unus Dominus, una fides,
unum baptisma. Unus Deus et pater omnium, qui
super omnes est, et in omnibus vobis (Ephes. IV, 5, 6).
In his enim nulla fit diversitas credentium, quando
sanctae Trinitatis confessionem, et Salvatoris nostri
Jesu Christi nativitatem ex Virgine, passionem,
mortem, resurrectionem, in coelos ascensionem, ad
dextram Patris consessionem, et corde credimus, ut
justificemur, et ore confitemur, ut salvemur: sed et
ipsum venturum tam vivorum quam mortuorum judicem:
et unum baptisma in nomine Patris et Filii
 et Spiritus sancti, aequali confessione quicunque
sumus Christiani tenemus et confitemur. In his enim
 obsecrat nos Apostolus idem sapere, non diversa
sentire.
Caeterum consuetudines Ecclesiarum nec eaedem
sunt omnes, nec ab omnibus possunt uniformiter
haberi. Principio siquidem nascentis Ecclesiae apostolorum
Acta testantur quod qui Hierosolymis erant
credentes, nihil proprium possidebant: possessiones
autem quas habebant, vendebant, earumque pretia
coram pedibus apostolorum ponebant, distribuebantque
singulis prout cuique opus erat: erant enim
eis omnia communia (Act. IV, 34, 35). At vero de
gentibus qui crediderant non eadem religionis forma
detinebat; scribitur enim in eisdem Actis apostolorum,
quae per apostolos praecepta susceperant, quaeque
 servantes salutis aeternae participes existerent.
Haec autem erant, ut abstinerent se a simulacrorum
cultura, a fornicatione, et sanguine, et suffocato:
nihil enim supra voluerunt eis imponere, sicut litterae
testantur credentibus de praeputio ab apostolis
missae, in quibus hoc ferebatur: Visum est, inquiunt,
Spiritui sancto et nobis nihil ultra imponere
vobis oneris, quam haec necessaria; ut abstineatis vos
ab immolatis simulacrorum, etc. Et in conclusione:
A quibus custodientes vos bene agetis (Act. XV, 28,
29). Quis non videat diversam esse religionis
consuetudinem; nihil proprium possidere, sed
communiter vivere, et omnia sua retinere, neque
nisi paucissimis praeceptis mancipari? Aliud
est namque perfectionis summam assequi; quod
 fecerunt qui cuncta sua vendentes pauperibus ea
distribuebant, et pauperem Christum ipsi pauperes
effecti sunt secuti: aliud autem qui vix praecepta
pauca complectentes inter initia religionis continebantur,
nec tamen ob hoc alieni facti sunt ab eis qui
summa tenebant, isti qui minima, veluti dicam,
praecepta sectabantur. Etenim licet observantiae fuerint
qualitate dispares, fidei tamen unitate sociabantur.
Eusebius Caesariensis episcopus in Historia ecclesiastica
(lib. II, cap. 16) scribit de credentibus qui
morabantur Alexandriae, quod religionis fervore
detinebantur, quam excellenti conversationis philosophia
sese gerebant. Ait ergo: Primo omnium 
renuntiant cunctis facultatibus suis, qui se ad hujusmodi
 philosophiam dederint, et bonis suis quibus
intersunt, cedunt. Tum deinde quod omnes etiam
vitae sollicitudines procul abjiciant, et extra urbem
egressi in hortulis, vel exiguis quibusque agellulis
degant, refugientes imparis propositi consortia, et
vitae dissimilis contubernia: scientes impedimento
esse haec arduum volentibus iter virtutis incedere.
Et post alia: Est autem, inquit, in singulis locis
consecrata orationis domus, quae appellatur semnion,
vel monasterium. Semnion autem significare potest
honestorum conventiculum, in quod secedentes honesta
et casta vitae mysteria celebrant. Nihil illuc
prorsus quod ad cibum potumque pertinet inferentes,
vel reliqua humani corporis ministeria, sed legis tantum
libros, et volumina prophetarum, hymnos quoque
 in Deum, caeteraque his similia. In quorum
disciplinis et exercitiis instituti, ad perfectam beatamque
vitam studiis jugibus coalescant. Ab ortu
autem diei usque ad vesperam omne eis spatium
studiorum exercitiis ducitur: quibus ad divinam
philosophiam per sacras litteras imbuuntur; Patrum
leges in allegoricam intelligentiam deducentes; quoniam
formas esse et imagines ea quae in legis littera
scripta sunt, opinantur, latentis intrinsecus profundi
cujusdam divinique mysterii. Et in consequentibus:
Continentiam vero velut quoddam fundamentum
primo in anima collocant; et ita demum reliquas
super hanc pergunt aedificare virtutes. Cibum potumque
nullus eorum capit ante solis occasum; videlicet
tempus lucis cum philosophiae studiis, curam vero
 corporis cum nocte sociantes. Nonnulli autem etiam
post triduum in communionem veniunt cibi, quos
scilicet edacior studiorum fames perurget. Jam vero
hi qui in eruditionibus sapientiae, et in profundiore
intelligentia sacrorum voluminum conversantur, tanquam
copiosis dapibus inhiantes, expleri nequeunt,
et contuendo acrius inflammantur, ita ut nec quarto
jam, nec quinto, sed sexto die demum, non tam desideratum
 quam necessarium corpori indulgeant
cibum.
Haec scribens de conversatione credentium, non
Alexandriae tantum, verum per Aegyptum passim
inhabitantium, docet quantum istorum conversatio
distabat a caeteris per totius orbis amplitudinem credentibus.
Siquidem hi desiderio patriae coelestis adeo
incaluerant, ut his merito diceretur: Vestra autem
conversatio in coelis est (Philipp. III, 20). In carne
siquidem commorantes, angelicam, ut ita dixerim,
in terris vitam agebant. Fertur enim per beatum
Marcum evangelistam, quem miserat apostolus Petrus
a Roma Alexandriam ut Evangelium Christi illi
regioni praedicaret, fuisse sic institutos. Num vero
propterea caeteras in orbe toto Christi Ecclesias
 longe aliter degentes, sua communione privarant,
vel in suos ritus suamque consuetudinem transmutare
gestiebant? Noverant enim unicuique non solum
hominum, verum etiam Ecclesiae datam esse
gratiam secundum mensuram donationis Christi; nec
tamen isti, quia continentiam velut fundamentum
quoddam primo consecrandam constituerant, nuptias
condemnabant: nisi forte putandum apud eos
episcopos atque presbyteros uxores duxisse, apud
quos constat ipsos etiam laicos nuptiis abstinuisse.
Sed neque prandebant omni Sabbato, quos constat
usque ad vesperam continuata perduxisse jejunia;
plurimosque illorum in tertia vel sexta die cibum
corpori vix praebuisse.
Videant igitur Graecorum sapientes, vel certe principes,
 quam juste reprehendant Romanos in Sabbato
jejunantes. Ergo reprehendant et istos omni die jejunantes;
reprehendant etiam totam hebdomadam
jejunio continuantes. Quod quia stultum esse cernitur,
ex hoc saltem velim vel imprudentiae, vel levitatis
suae perspiciant errorem, et studeant potius
virtutis imitatores existere, quam jejunantibus derogare.
Non enim, ait Apostolus, regnum Dei est esca
et potus, sed justitia et pietas (Rom. XIV, 17). Et Salvator
diabolum non prandendo, sed jejunando vicit
(Matth. IV). Nec suae consuetudinem religionis omnes
Christi velint Ecclesias tenere; cum videant tam
apostolorum temporibus, quam discipulorum eorum,
diversas observationum institutiones fuisse; nec tamen
fide diversos, licet observantia dispares exstiterint.