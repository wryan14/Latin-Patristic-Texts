CAPUT VI.
Caelibatus clericorum propugnatur adversus Graecos.
Caelibatus clericorum legibus ecclesiasticis asseritur. 
Nunc illud considerandum quod objiciunt Romanos
nuptias damnare, quoniam presbyteris uxores
 ducere non solum non consentiunt, verum penitus
interdicunt. Quamvis in caeteris nimium superstitiosi
videantur objectis, in isto tamen vel stupendi,
vel dolendi plurimum videntur. Stupendi quidem, si
tam sunt a sapientiae lumine remoti, quo non intelligant
Romanos in hoc facto non solum non culpabiles
apparere, verum etiam praedicabiles enitere. Nam
continentiae bonum et castitatis insigne tam constat
esse praeclarum, ut etiam gentilibus sit admirabile;
et in omni ordine cum sit praedicabile, tum praecipue
in sacerdotibus, ac reliquis sacri altaris ministris;
quos cum reliquae virtutes faciunt illustres,
illustriores tamen reddunt sanctimoniae splendor, et
castitatis decus egregium. Dolendi vero sunt, si talia
cum noverint, adversus conscientiam propriam
 nitentes, reprehendere non verentur quod laudabile
fore non ignorant. Timere namque debuissent quod
per Isaiam loquitur Spiritus sanctus: Vae eis qui
dicunt malum bonum, et bonum malum, ponentes tenebras
lucem, et lucem tenebras (Isa. V, 20).
Quemadmodum ergo consequens esse decernunt,
ut Romani damnare nuptias judicentur, si penes illos
episcopi seu presbyteri matrimonia non sortiuntur:
ergo si propterea nuptiarum damnatores habendi
sunt, eidem sententiae subjacebunt Patres tam
Veteris quam Novi Testamenti. Elias propheta, cujus
ad imperium coelum reseratur et clauditur, quique
ministerio angelico sustollitur ad coelos, non duxit
uxorem. Jeremias vates in utero sanctificatus, virginitatis
bonum, et castimoniae puritatem matrimonio
 praetulit. Daniel, vir desideriorum appellatus, magis
continentiam quam conjugalem copulam delegit. Nec
tamen isti nuptias damnavere, quamvis nuptiarum
foedera non habuerint. Salvator de virgine nasci
maluit; ut sacrum conjugium approbaret, nuptiis
interesse non renuit. Joannes amoris privilegium a
Christo promeruit, quoniam plus Christi discipulatum,
quam nuptias elegit. Petrus apostolus, antequam
Christus eum in apostolatus dignitatem subrogaret,
matrimonium non sprevit: apostolatus
autem dignitate sublimatus, et in evangelicam praedicationem
destinatus, etsi conjugem non repulit,
opus tamen conjugale declinavit. Quod etiam caeteros
apostolos fecisse non dubitandum. Attamen istos
nemo sanus dicet damnasse conjugia, licet continentiae
 sanctimoniam fuerint amplexati.
Porro Romani quemadmodum culpantur nuptiarum
foedera damnare, quandoquidem apud eos nuptiae
celebrentur, et ex legitimo matrimonio filii procreentur?
Scribit beatus apostolus Paulus Corinthiis,
dicens: Volo autem omnes homines esse sicut meipsum;
sed unuquisque habet proprium donum ex Deo:
alius quidem sic, alius vero sic (I Cor. VII, 7). Unde
vero dicebat quod vellet omnes homines esse sicut
seipsum, paulo superius aperit, ubi conjugatis praecepta
sanxit invicem sibi quemadmodum deservirent,
sui corporis potestatem tam vir quam femina non
habendo, sed ex alterius permissione servando. Unde
in conclusione sic intulit: Hoc autem, inquiens,
 dico secundum indulgentiam, non secundum imperium
(Ibid., 6). Cui protinus subjecit: Volo autem
omnes homines esse sicut meipsum, et reliqua. Quibus
manifeste significat se caelibem esse, nec uxoris copula
detineri. Hinc alibi scribit: An non habemus
potestatem sororem mulierem circumducendi (Ibid.
IX, 5)? In qua re socium sibi Barnabam fore non abnegat,
dicens: An ego et Barnabas hanc potestatem
non habemus (Ibid., 6)? Et tamen ista cum beatus
Apostolus de se profiteatur, nequaquam nuptias
condemnat, de quibus et praecepta conjugatis dedit,
et incontinentes hortatur, ut si se non continent,
nubant. Adeo namque tam Salvator quam beatus
Paulus matrimonii pacta non reprobant, ut statuant
uxorem a viro non discedere, nec virum uxorem relinquere,
 nisi causa fornicationis: quod si discesserint,
innuptos manere.
Attamen continentiam persuadere desiderans Paulus,
sic eisdem Corinthiis scribit: Hoc itaque dico,
fratres: Tempus breve est, reliquum est ut qui habent
uxores, tanquam non habentes sint; et qui flent,
tanquam non flentes; et qui gaudent, tanquam non
gaudentes; et qui emunt tanquam non possidentes; et
qui utuntur hoc mundo, tanquam non utantur: praeterit
enim figura hujus mundi (I Cor. VII, 29-31). Qui
superius incontinentibus nubendi licentiam dederat,
tanquam infirmis salutis remedium porrigens dicit,
Melius est enim nubere quam uri (Ibid., 9). Nunc
praecipit frena luxuriae cum propria quoque uxore
cohibere. Quid est enim aliud quod dicit: Qui habent
 uxores, tanquam non habentes sint, nisi dicere, libidinis
lasciviam a propriis etiam uxoribus reprimere,
et amori magis filiorum, quam carnis desiderio serviendum?
Propter quod dixerat superius: Bonum
est homini mulierem non tangere (Ibid., 1). Sed
quoniam haec virtus non omnibus adest, propterea
dico, Propter fornicationem autem unusquisque suam
uxorem habeat, et unaquaeque suum virum habeat
(Ibid., 2). Quod hoc loco infirmitati conceditur,
posterius resecare gestiens, ait: Qui habent uxores,
tanquam non habentes sint. Monens non semper infirmitati
deserviendum, verum castimoniae sanctitati
consuescendum; quoniam praeterit figura hujus
mundi. Figura fuit mundi carnalem posteritatem
quaerere, et filiorum progenie gaudere, turbaque propinquorum
 exsultare: at vero quoniam mundus in
extremo positus finem praestolatur; et, ut ait beatus
Joannes, Novissima hora est (I Joan. II, 18); non
carnalis propago sed spiritualis magis debet appeti
successio: Ut qui vivunt, jam non sibi vivant, sed
Christo qui pro eis mortuus est, et resurrexit (I Cor.
V, 15). Propterea dicit flentes fieri debere tanquam
non flentes, ut hujus mundi ruinam atque tribulationes
aeternorum spe gaudiorum consolentur.
Similiter gaudentes in saecularibus temporaliter
commodis, fiant tanquam non gaudentes; ut
temporalis boni gaudia contemnentes propter sui
fragilitatem, atque permutationem, de aeternis potius
gaudeant et exsultent; quatenus gaudia perennia
 consequi praevaleant. Similiter ementes non hic possidere
concupiscant, sed possessionem suam in coelestibus
esse desiderent, cum Psalmista loquentes:
Quid enim mihi est in coelo, et a te quid volui super
terram (Psal. XII, 25)? Sic qui utuntur hoc mundo,
tanquam non utantur, ut in transitu sit eis, non in
desiderio; et in via, non in patria; et tanquam ex
latere respiciatur, non ut amore tenendi, sive fruendi,
possideatur. Et propterea consequenter ait: Volo
autem vos sine sollicitudine esse: qui sine uxore
est, sollicitus est quae Domini sunt, quomodo placeat
Deo. Qui autem cum uxore est, sollicitus est quae
sunt hujus mundi, quomodo placeat uxori, et divisus
est: et mulier innupta, et virgo, cogitat quae Domini
sunt, ut sit sancta et corpore et spiritu. Quae autem
 nupta est, cogitat quae sunt mundi, quomodo placeat
viro (I Cor. VII, 32-34).
Videant itaque Graecorum principes, Romanos redarguere
nitentes super continentia sacerdotum, ministros
altaris in qua sorte constituere disponant;
an eos velint esse sine sollicitudine, quod vult Apostolus,
an certe sollicitudinibus implicari mundi,
quod non optat Apostolus. Si enim sine uxore sunt,
a sollicitudine mundi liberi, eorum sollicitudinem
gerunt quae sunt Domini, quaerentes omni tempore
Deo complacere; apostolicum illud meditantes: Omnia
quaecunque facitis, in nomine Domini semper facite
(Coloss. III, 17). Si vero cum uxore degerent,
necesse est mundi sollicitudinibus eos implicari, et
quaerere jam quomodo placeant uxori, non Deo: et
 hujusmodi quicunque sunt, divisi sunt, quoniam inter
amorem uxoris, amoremque Dei medii consistunt,
non valentes dicere cum Propheta: Portio
mea, Domine, dixi, custodire legem tuam (Psal.
CXVIII, 57). Neque cum beato Jeremia, qui ait:
Pars mea Dominus, dixit anima mea, propterea praestolabor
eum (Thren. III, 24). Dicit Apostolus: Mulier
innupta, et virgo cogitat quae sunt Domini, ut sit
sancta et corpore et spiritu (I Cor. VII, 34). An igitur
decet Domini sacerdotes, et altaris ministros, mulieribus
innuptis et virginibus esse inferiores, ut illis
cogitantibus quae sunt Domini, sanctimoniam tam
corpore quam spiritu conservando, isti cogitent quae
sunt mundi, sanctitatem corporis et spiritus respuendo?
Utriusque namque sanctimonia privantur, qui
 cogitationem habent eorum quae sunt mundi, placere
uxori gestientes; quoniam, sicut dicit Apostolus:
Quae nupta est, cogitat quae sunt mundi, quomodo placeat
viro (Ibid.). Ait Salvator duobus dominis neminem
posse servire (Matth. VI, 24). Ergo vel episcopi,
vel praesbyteri, cogitantes debitum solvere uxori,
cogitare nequeunt servitutis debitum Domino solvendae.
Et cum clerici dicuntur quia sint Domini
sors (sic enim nomen ipsum sonare deprehenditur)
et eorum portio non alia sit, quam Dominus; sacerdotes
uxori servientes, et ea quae sunt mundi cogitantes,
sortem Domini, qua specialiter ei cohaerere
debuerant, respuere; nec jam eorum possessio solus
est Dominus; quoniam mundo per meditationis assiduitatem
 cohaerendo, Domino cohaerere nequeunt.
Mens namque cogitationibus suis mundum amplexans,
et mundo inhaerens, Dominum complexari,
et illi inhaerere nullo modo praevalet.
Propter quod mirandi Graecorum principes, quod
reprehendere studeant Domini sacerdotes a complexu
mulierum longe se facientes, ut nulla necessitate
destineantur a mundo, sed mundum respuentes,
liberi possint jugiter inhaerere Christo. Quantum
vero conjugale vinculum conferat impedimenti
Dominum jugiter obsecrandi, beatus Paulus insinuat,
cum consequenter dicit: Porro ad utilitatem vestram
dico, non ut laqueum vobis injiciam, sed ad id quod
honestum est, et quod facultatem praebeat sine impedimento
Dominum obsecrandi (I Cor. VII, 35). Liquido
 namque dicens ista, demonstrat uxori servientes facultatem
nequaquam habere jugiter Dominum obsecrandi,
verum ad tempus, tantummodo. Videant
igitur isti nuptiarum censores, quales habere velint
sacerdotes; utrum eos qui sanctimoniae servantes
puritatem, facultatem habent sine impedimento Dominum
obsecrandi, sancti manentes, in sanctis jugiter
habitantes, mundum spernentes, coelestia contemplantes;
vel eos certe qui conjugalibus addicti
vinculis, nec in sanctis continuo valentes habitare,
nec mundum spernere, nec omni tempore Dominum
pro sibi subjecta plebe deprecari, quamque sit istorum
intellectus ab apostolico sensu longissime remotus.
Ille continentiam persuadet, isti sacerdotum
sanctimoniam (sine qua nemo videbit Deum) nuptiarum
 condemnationem interpretantur; obliti quod
ait Apostolus: Hoc ad utilitatem, inquiens, vestram
dico, continentiam persuadens. Mox autem infirmitati
consulens, inquit: Non ut laqueum vobis injiciam.
Ostendit enim quid desideret: sed considerat
quod unusquisque proprium habeat donum a Deo,
alius quidem sic, alius vero sic. Rursus ad id quod
potius est exhortans, subjungit: Sed ad id quod honestum
est; subauditur, vos invitans. Honestatem,
talia dicens, continentiae praeponit nuptiis: non quidem
quo nuptias condemnet, sed evidenter praedicat
quod nuptiae quidem bonae sunt, sed melior est
continentia vidualis; supereminet autem integritas
virginalis.
Non sunt igitur reprehendendi vel Romani vel
 Latini, si vel episcopos, vel sacerdotes a maritali
toro suspendunt; quoniam nec Apostolus habetur
dignus reprehensione, qui castimoniam persuadens,
conjugii foedus hortatur non agere, quatenus facultas
jugis maneat fidelibus Dominum deprecandi. Etenim
qui Dominici corporis et sanguinis omni tempore
debent sacramenta contingere, quemadmodum valent
conjugio deservire? David namque ad Abimelech
sacerdotem veniens, non antea meruit panes sacros
contingere, quam se puerosque suos a mulierum
tactu tertia jam die diceret purificatos. Et quis
ignorat corporis et sanguinis Christi mysterium fore
longe sublimius panibus, qui per singula Sabbata
proponebantur super mensam in templo? Et si minime
 licebat eos contingere qui non sanctificari fuissent
a mulieribus, quemadmodum expediat sacra
contingere Dominica mulieribus deservientes, et
conjugali toro mancipatos? Quod mysterium Thessalonicensis
Ecclesia diligenter examinans, clericos
ante clericatum legitime ductas uxores si cognovissent,
deponendos fore censuerunt. Unde mirandum
Graecorum principes in Romanis redarguere, quod
in Thessalonicensibus patienter concedunt. Quod si
moderno tempore suae fortassis superstitioni praebuere
consensum, quolibet modo teneant persuasos,
noverint tamen majorum talem suorum exstitisse
consuetudinem.
Sed veniamus ad ecclesiastica tandem decreta,
quo cognoscamus quid decernere super his maluerint.
 In Nicaeno concilio sub Constantino imperatore
primo per trecentos octodecim episcopos sic decernitur
(can. 3, ex vers. Dionysii Exigui): Interdixit
per omnia magna synodus, non episcopo, non presbytero,
non diacono, nec alicui omnino qui in clero
est, licere subintroductam habere mulierem; nisi
forte matrem, aut sororem, aut amitam, vel eas tantum
personas quae suspiciones effugiunt. Audiant
haec Constantinopoleos imperatores, et judicent, an
debeant isti gradus, super quibus hoc capitulo decernitur,
matrimonia sortiri, quibus non licet mulieribus
cohabitare, nisi solummodo personis illis quas
nulla suspicio possit commaculare. Nam quisquis
uxorem duxerit, non potest praeter uxorem alias
etiam mulieres in domo non habere, quibus uxoria
 necessitas, et cura domestica suppleatur. Ubi vero
cunctarum interdicitur subintroductio feminarum,
praeter omnino personas quae careant omni suspicione,
manifestum est quod interdicatur etiam uxoria
pariter copula, quae nullo modo potest fieri sine
reliquarum accessione feminarum.
In concilio Neocaesariensi sic statuitur (can. 1, ex
ejusdem versione): Presbyter, si uxorem acceperit,
ab ordine deponatur. Si vero fornicatus fuerit,
aut adulterium perpetraverit, amplius pelli debet, et
ad poenitentiam redigi. Quod hi canones decernunt,
hactenus et Ecclesia Romana et omnes Occidentales
servare studuerunt, scientes cunctis esse
servandum quod patet esse religiosum, et divinis
cultoribus dignum. Videant Graeci, si quod statutum
 est tenere contendunt; quod si faciunt, frustra
Romanos redarguunt, quos sibi pares in ecclesiasticis
servandis conciliis omnino perspiciunt. Quod si
constitutum hoc licenter praevaricantur, ecclesiasticarum
constitutionum rei deprehenduntur: et dum
in Oriente fuerit hoc constitutum, et nimirum servetur
ab Orientalibus, quod pro Ecclesiae disciplina
probatur esse sancitum, mirum cur in Occidentalibus
culpare nituntur, quod apud Orientales servare
non dubitant. Quod si leges ecclesiasticas ignorant,
quis nescit fore merito contemnendos, quos non sapientiae
gravitas, sed ignorantiae levitas ad loquendum
propellit?
 In concilio Carthaginensi (conc. Afric., an. 424,
can. 37): Praeterea, cum de quorumdam clericorum,
quamvis erga uxores proprias, incontinentia
referretur, placuit episcopos, et presbyteros, et diaconos
secundum priora statuta, etiam ab uxoribus
continere. Quod nisi fecerint, ab ecclesiastico removeantur
officio. Praesenti capitulo non solum praefati
gradus uxores ducere prohibentur, verum a propriis,
quas priusquam ordinarentur habuere, continere
praecipiuntur: quod si non fecerint, deponi
jubentur. Consentitur in hoc decreto tam Nicaeno
quam Neocaesariensi concilio: nam utrumque praecipit
presbyteros ab uxoribus arceri. Qua de re videant
imperiales reprehensiones, qualiter justum sit
contra decreta majorum presbyteros uxores ducere,
 quibus inhibetur propriis, quas ante ordinationem
duxerant, abstinere. Quas leges si servare maluerint,
cognoscant quod injuste Romanos redarguant:
quod si noluerint, etiam cum Romanis totius Africae
provinciales episcopos reprehendant, et cum his
etiam suos Orientales, qui constituta majorum servantes,
episcopos, presbyteros, et diaconos vivere
continenter omnino decernunt, nisi suorum delegerint
forte decretorum transgressores.
In libro Constitutionum Justini imperatoris ita
decernitur capitulo vigesimo quarto: Oportet autem
eum qui episcopus fit, neque uxorem habere, neque
concubinam, neque liberos, seu legibus incognitos. Et
si quis contra haec fecerit, et is qui factus est, et is qui
eum fecit, episcopatus expellatur honore . Videant
 nunc Graecorum imperatores, qui Romanos damnare
nuptias calumniantur, eo quod non episcopos, non
presbyteros, non diaconos, uxores ducere concedunt,
quo in loco velint habere suas leges, id est, a suis
majoribus institutas. Ecce Justinus Romanorum imperator
legibus decrevit eum qui episcopus futurus sit,
neque uxorem habere, neque concubinam: vos autem
e contrario constituitis ut tam episcopi quam
presbyteri matrimonii jura sortiantur. Leges a majoribus
vestris constitutae, qui hoc fecerint, gradus
sui praecipiunt honore privare; vos autem illos, qui
non fecerint, culpatis nuptias condemnare, nec in
vestram eos vultis recipere communionem. Apparet
igitur tam ecclesiasticis legibus, quam vestris sanctionibus
vos repugnare: quapropter duplicis reatus
 vos culpa constringitis, veluti transgressores tam
divini et humani juris, quam ecclesiasticae constitutionis
(Justinian., ubi supra, novell. 123, cap. 29).
Presbyteris autem et diaconis, et aliis in clero
scriptis, non habentibus uxores secundum divinas
regulas, interdicimus et nos mulierem habere in sua
domo, excepta matre, et filia, et sorore, et aliis
personis quae omnem querelam effugiunt. Si quis
autem adversus istam observationem mulierem in
sua domo habuerit, quae potest suspicionem inferre
turpitudinis, et ille a clericis suis audierit, quod
cum tali muliere non debeat habitare, et noluerit
eam sua domo repellere; vel accusatore emergente
 probatus fuerit inhoneste cum tali muliere versari;
tunc episcopus secundum ecclesiasticos canones
clero eum repellat, curiae civitatis cujus clericus est
tradendum. Superior lex specialiter super episcopi
persona decreverat, licet pariter presbyterorum, diaconorumque
personas comprehenderit. Quod enim
episcopo non conceditur, ministris consequenter altaris,
et mysteria Dominici corporis et sanguinis
contrectantibus, pariter interdicitur. Quod si non
illic ad liquidum de presbyterorum diaconorumque
causa decernitur, praesens sanctio dubietatis omnem
caliginem removere cognoscitur, interdicens manifesto
non solum presbyteris, et diaconibus, sed
etiam subdiaconis, et aliis quibuscunque in clero
matrimonium interdicitur, ut in sua domo praeter
 matrem, et eas personas quae suspicione turpitudinis
careant, habitare nullo modo permittant; praevaricatores
autem, si convicti fuerint, clero depelli decernit,
et ad ignominiae poenam tales curiae mancipandos
esse jubet officiis.
Non credimus quod Ecclesiae Graecorum talia de
presbyterorum connubiis sentiant, qualia Constantinopolitani
principes sentire comprobantur. Absit
igitur ut adversus ecclesiastica constituta venire
praesumant, et ea reprehendere conentur, quae constat
ab Ecclesiis servata, et jure perpetuo custodita.
Quod si potestates saeculi sua praesumptione talia
redarguunt, qualia prohibent et condemnant et ecclesiasticae
leges et humanae, mirum cur non animadvertunt
quod eorum sanctionem non solum Occidentalis
 Ecclesia condemnet, verum etiam Orientalis
non recipiat, nisi fortassis tyrannidis crudelitate
fatigata quaedam pars in Oriente susceptura sit:
sed terrere debet eos sententia Domini dicentis: Qui
scandalizaverit unum de pusillis istis qui in me credunt,
expedit ei ut suspendatur mola asinaria in collo
ejus, et demergatur in profundum maris (Matth. XVIII,
6). Verum fixa stat sententia Salvatoris loquentis ad
Petrum: Tu es Petrus, et super hanc petram aedificabo
Ecclesiam meam (Matth., XVI, 18).
Item in eodem libro (Ibid., in fine ejusdem cap.):
Nullus episcopus cum muliere penitus habitet: sin
autem probatus fuerit hoc non observasse, episcopatus
honore dejiciatur; quia ipse se indignum sacerdotio
ostendit. Dicant igitur gloriosi principes
 Graecorum qua praesumptionis audacia freti contra
constituta majorum, contra leges Ecclesiae, contra
consuetudinem hactenus observatam venire non verentur,
Romanos atque Latinos reprehendentes, quod
episcopis, presbyteris, levitis, atque subdiaconis,
uxores ducere non concedunt. Ecce enim imperialibus
coarguuntur legibus, quae cum pro Romanis
atque Latinis sanciant, eos qui contraveniunt procul
dubio condemnant. In Veteri Testamento tabernaculo,
sive templo deservientes Levitae, sive presbyteri,
uxoribus non appropinquabant, nec sancta
vel ingredi vel contingere praesumebant, nisi sanctificarentur:
et vos dicitis quia sacerdotes, quibus
officium est corporis et sanguinis Domini mysterium
 quotidie celebrare, nec a sacris aliquando recedere,
quod uxores ducere debeant, nec inter laicos et
sacri altaris ministros ullam differentiam consistere.
Quod si requiratur a vobis unde nata fuerit opinio
talis, non aliam procul dubio monstrare potestis auctoritatem,
quam imperitiam atque jactantiam, de
quibus levitatis nasci solet audacia.