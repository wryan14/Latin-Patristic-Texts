EPISTOLA II.
De Symproniani litteris. 
 Pacianus episcopus Symproniano fratri salutem.
I. In quaestione prolixa, quantum potero brevitatem
sequar. Neque tibi, frater, sub interrogationis
bonae specie, occulta verborum tela jaculanti atque
objicienti, quae ipse machinare, aliquam vicem malitiae
repensabo. Orare pro persequentibus jubemur,
maledicentibusque benedicere (Matth. V, 44). Fraus
enim quasi vulpeculae, vis autem leonis est: utrumque
ab homine alienissimum; sed fraus odio digna
majore. Nam cum plus nocere credas, quasi ignarus
interrogas; cum docere te putes, simulas erudiri.
Rabbi, Dominum vocabant veteres Pharisaei, cum
aenigmata legis opponerent; Magistrum appellabant,
cum sibi omne magisterium vindicarent. Quidlibet
agas, frater, totum ex me simpliciter recognosces.
 Malo imperitus, quam malitiosus intelligi: malo
fatuus quam callidus judicari. Quare prius quam rationem
fidei nostrae (de qua moveris) assignem,
accipe pauca de litteris tuis quas tractatui praetulisti.
II. Refectum esse te dicis prioribus epistolis meis,
et statim addis me cum amaritudine respondisse
quae scripserim. Si amara reficiunt, quid dulcia
operentur ignoro; nisi quia, ut in medicinae poculis,
solet amarum magis quam dulce medicari. Sed
quaeso, litteras meas repetas, an aliquo felle respersae
sint, quid superbum, quid insuave responderim.
Plures me, ais, haereses nominasse, de quibus
nemo quaesierit. Age, quid tua si haereticus non
eras? Qui cum de fide nostra moveres quaestionem,
 et doceri velle te diceres, scripsi ignorantiae causas
esse multiplices, quae vos potissimum haberet, ut
aperires, ne retexendis pluribus aestuarem. De Catholico
nomine multa respondi placide. Dixi enim,
nihil alterius interesse quid alius vocaretur. Ac si
vim nominis postulares, quodcumque illud esse mirificum,
seu unum in omnibus, seu unum super omnia,
seu quod ante non dixi, filius regis, id est populus
Christianus. Adeo certe non inditum nobis
quod per saecula tanta non caderet. Et sane gratulor
quod licet alios anteposueris, etiam circa nos assentiare
de nomine. Quid si negares? Natura clamaret.
 Aut si adhuc dubitas, taceamus. Ambo, quod vocabimur,
hoc erimus teste nominis vetustate. Caeterum
si pertinacius flagitaveris, vide ne tibi vir ille virtutis
exclamet: Quid interrogas nomen meum? Et
ipsum est mirabile (Judic. XIII, 18). Tunc addidisti
sane, unde Catholici nomen hoc traherent, non esse
reputandum; quia nec Valentinis si a Valentino,
nec Phrygibus si a Phrygia, nec Novatianis si a
Novatiano vocarentur, imputari solere.
III. Hic tu graviter commoveris, et quasi aculeo
fixus erigeris; nam sic iratus exclamas: Numquid
Cypriano sancto viro hoc obest, quod populus ejus
apostaticum nomen habet, vel Capitolinum, vel 
Syndreum? Conviciaris; et ecce non moveor. Horumne
aliquid appellati sumus? Interroga saeculum,
 frater, totosque ex ordine annos; an nobis
nomen hoc haeserit, an Cypriani populus aliud quam
Catholicus nominatus sit. Numquam nomen ullum
ex his audivi. Jam vide, si vocari aliquis eo nomine
potuit, quod sibi nescit impositum. Quid ergo?
Maledicta sunt ista, non nomina; et maledicta irascentium,
maledicta petulantium. Quotvis et ego
vos possum appellare nominibus, si liceat irasci.
Cyprianum sanctum vocas, et populum ejus apostaticum?
Quomodo? si initium  sanctum, et farina;
et si radix sancta, et rami (Rom. XI, 16). Egone apostaticus,
an Novatus? Novatus, inquam, patre prodito,
Ecclesia derelicta, partu uxoris effuso? Egone
apostaticus, an Novatianus, quem absentem epistola
episcopum finxit; quem consecrante nullo, linteata
 sedes accepit? Verum ista posterius: interim ipsi
vos dicite quid vocemini. Negatisne Novatianos a
Novatiano vocari? Quodlibet nomen imponas, semper
istud haerebit. Scrutare totos (si videtur) annales,
et crede tot saeculis: respondebis Christianum.
Inquirente me genus sectae; Novatianum non inficiaberis.
Nec tamen ego Novatiani tui nomen accuso,
quod toties requisitum circumloquentibus lineis, et
operto quodam sinu claudis. Fatere simpliciter:
nihil est sceleris in nomine. Quid te toties interrogatus
abscondis? quid causam nominis erubescis?
Cum primum scripseras, Cataphrygem putabam.
Tune secundis quidem litteris confiteris? Meo invides
nomini, et tuum vitas? Vide qui sit pudoris in
causa, quae refugit quod vocatur.
 IV. Quae castigas et agis? Quasi ad rhetorem venerimus,
aut ars sit tractanda, aut de versibus Virgilii,
versus enarrarem? Cum plures haereticos nominassem,
addidi:  Et quos fama recondit obscura.
Et unde tu hoc de Virgilii versu tractum putas, si
Virgilium omnino non noveras? Atqui nego, non
ex ordine versum posui. Dixi enim: Quos fama recondit
 obscura; ut loquentibus moris est, ex copia
sermonis humani dicere aliquid quod ante dictum
sit. Tu vero versum suo ordine sua compage repetisti.
Adeo Virgilium plus amasti, ut ne fas fieri putares,
si versum ejus infringeres? Et tamen ego a
parvulo didiceram. Quid mirum si in ea incidi quae
sciebam? In te, frater, tantus est labor, ut ea nunc
demum legas quae lecta quondam ab aliis erubescebas?
Latinis institutum, Latine loquentem tam accusare
debebis, quam Graece Graecum, quam Parthice
Parthum, quam Punice Poenum: Medis,
Aegyptiis, Hebraeis sua lingua est secundum copiam
Domini, qui eam in centum viginti ora modulatus
est. Poeticum versum episcopus dixit. Quid Paulus
Apostolus? Erubescit, cum Atheniensem illum versum
 et dixit et comprobat? Nam in Actis Apostolorum
ita ponit; Quidam etiam secundum vos dixerunt:
Hujus namque genus sumus: cum igitur genus
simus Dei (Act. XVII, 28, 29). Et rursus ad Titum
dixit: Dixit quidam ex illis proprius eorum propheta,
Cretenses semper mendaces, malae bestiae, ventres pigri
(Tit. I, 12, 13). Et addit: Testimonium hoc verum
est. Sic peccamus exemplo: nec rhetores sumus,
sed quamcumque vocem, copiam Dei credimus.
Latium, Aegyptus, Athenae, Thraces, Arabes, Hispani
Deum confitentur; omnes linguas Spiritus
sanctus intelligit. Tu ipse cur ais, Litteras tuas vivaci
cedro perlinam propter cariosos hostes musarum.
Quarum, oro, musarum? An quae invenerint litteras
et scripserint chartas quas tincae persequentur? Dic,
 oro, frater, musae litteras repererunt? Nonne per
Dominum omnia, et a Deo omnia? Praeter illas 
centum et viginti linguas, fuit adhuc alia musarum?
Hesiodus istud in Helicone mentitus est, sed Atheniensium
studio, quibus, ut Apostolus ait, nihil vacabat
nisi loqui (Act. XVII, 21). Nos teste Apostolo
(I Cor. XIV, 10, 18) omnium vocum modos, omnium
genera linguarum a Deo inspirata retinemus. Ignosco
tamen, frater, si quid et tu de tuo auctore praesumis,
et Novatiani philosophiam per quam ille in
naufragium religionis incurrit, cum Hesiodi auctoritate
conjungis. Verumtamen Apostoli neminisse
debueras, qui ait: Videte ne quis vos decipiet per
philosophiam et inanem seductionem (Coloss. II, 8).
V. Jam quale illud est quod Catholicis imputandum
 putas, si quando vos reges aut imperia persecuta
sunt? Ergo e contrario vobis debuit imputari
quoties regum  et persecutionem Catholici pertulerunt:
atque nostros pagani principes, persecuti
sunt. Vos Christianorum odia pertulistis? Sed
nostri magis questi sunt. Viderit qui hoc fecit, qua
mente, quo spiritu; pacemne an discordia procurarit.
 Verum et si quidam eorum deliquerunt, inquit,
numquid fidem Dei destruunt (Rom. III, 3)?
Nec tamen tu querelam putes fuisse nostrorum. Sed
cum per nostram fidem Christiani principes esse
coepissent; ipsi principes Catholicae, hoc est suae
parti faventes proprio dolore commoti sunt; nisi
forte Danieli imputabitur quod a Dario vindicatus
est; aut Hesteri sanctissimae feminae, cum pro ea
dux regis occiditur; aut tribus pueris, quod propter
eos post experimenta flammarum, profanis et
incredulis rex Babylonius comminatur. Nonne Simonem
Petrus,  judice astipulante, confundit?
Non Helima, favente Sergio, Paulus excaecat?  Vindicatus
esset et Hierosolymis, si quid fidei ligatus
habuisset. Nescis servire ipsas innocentibus potestates,
 et in bonum sanctis patribus ministrare?
Sicut Apostolus dicit: Principes non sunt timori
bono operi, sed malo. Vis autem non timere potestatem?
Bonum fac, et habebis laudem ex ea per Dominum:
Minister enim est tibi in bonum (Rom. XIII, 3, 4). Et
tamen ego de nullo questus sum, de nemine vindicatus.
Nec impedire mihi Novatianos puto, quorum
parvitate si vellem atque defectu poteram gloriari.
Ecce plebem tuam imperatori nullus accusat, et
solus es. Oportet nos tamen omnes stare ante tribunal
Dei (Rom. XIV, 10; II Cor. V, 19). Quod unum scio,
quererentur Novatiani, si causa eorum esset ullis
grata principibus.
VI. Utilius esset, ais, vincere quam placere. At
qui vincendi ardore ducuntur, contentione proficiunt.
 Apostolus vero ait: Si quis autem videtur contentiosus
esse, nos talem consuetudinem non habemus, nec
Ecclesia Dei (I Cor. IX, 16). Contra de studio placendi:
Omnibus, inquit, per omnia placeo, non quaerens
quod mihi utile sit, sed quod multis, ut salventur (I Cor.
X, 33). Vos autem dum vestra non fratrum commoda
cogitatis, vincendo mavultis elidere, quam placendo
recreare. Malum bono vicisse, rationis est; caeterum
in quacumque causa velle superare, praesumptionis
insanae est. Non de Apostolico jure, sed de Graeco,
apud quos scriptum putatur, omnem morem Lacedaemoniorum
inflammatum esse cupiditate vincendi.
Sus quoque ille lutulentus, et insana tigris, quid
aliud velint nisi vincere quam placere? Vacare tibi
scribis; et ideo te contentiosa delectant. Mihi vero
 catholicis negotiis occupato, post triginta ferme dies
litterae tuae traditae sunt, post alios quadraginta repetitae.
VII. Irasci me ais; absit. Stimulari ut apem, credo
quae interdum aculeo mella defendit. Verum recole
utrimque litteras; jam videbis spiculisne an floribus
 paginam conseramus. De similibus quidem
Apostolus, quos oportet  indentari (Tit. I, 11). Sed
attende. Nos tecum quasi columbae, ore potius quam
dente, confligimus. Utinam verum esset quod doceri
velle te dicis! jam ipse tibi manibus meis sancti
Spiritus unguenta suggererem, Amas me? Non laesi,
scio. Sed tunc demum amares, si non diversa sentires,
atque operi meo blandus accederes. Cypriani
epistolas mihi placere miraris? Quidni beati martyris
et catholici sacerdotis? Novatianum mihi ingeris?
Philosophum saeculi fuisse audio; nec satis miror
ab Ecclesia Dei vivi degenerasse. Cognosco,
radicem legis antiquae, fontem veteris populi reliquisse,
Cornelio invidentem, Novati insaniae commodatum,
sine consecratione legitima episcopum factum,
 ideoque nec factum per epistolam eorum qui
se Confessores esse simularent, qui matris unius
membra divellerent. Haec ego tibi, frater, confessione
vestrorum, litteris approbabo. Ita tuus iste
philosophus, sapientiam suam quaerens statuere, sicut
Apostolus ait (Rom. X, 3), sapientiae Dei non est subjectus;
quoniam per sapientiam suam mundus non
recognovit sapientiam Dei. Nam quod, ante passum
Novatianum putas, et Cyprianum dixisse subjungis;
Praecessit me adversarius meus; vide quam manifeste
respondeam. Novatianus martyrium numquam tulit,
nec ex verbis beatissimi Cypriani auditum istud aut
lectum est. Habes ejus epistolas quibus Cornelium
Urbis episcopum, cui tunc Novatianus inviderat,
inimicis principibus resistentem, saepe confessum,
 saepe vexatum refert; plurimis Confessoribus, plurimis
quoque Martyribus ducem factum, et cum plurimis
gloriosissime coronatum vivente tunc Novatiano
etiamque securo. Nam et ideo ab ecclesia Christi
recesserat, ne illum labor confessionis urgeret. Qui
primum stimulatus invidia, episcopatum Cornelii non
ferebat; inde se Novato, paucorum epistolis derisus
addixerat. Haec te omnia de Novatiano Cypriani litterae
perdocebunt. Porro etiam si passus est aliquid
Novatianus, non tamen etiam occisus: etiam si occisus,
non tamen coronatus. Quidni? Extra Ecclesiae
pacem, extra concordiam, extra eam matrem
cujus portio debet esse qui martyr est. Audi Apostolum:
Et si habuero omnem fidem, ita ut montes transferam;
charitatem autem non habeam, nihil sum. Et
 si in cibos pauperum divisero omnem substantiam
meam, et si tradidero corpus meum ad comburendum,
charitatem autem non habeam, nihil mihi prodest
(I Cor. XIII, 2, 3). Cyprianus autem in concordia
omnium, in pace communi, in Confessorum grege
passus est, et saepe confessus iteratis persecutionibus,
 et multa laceratione vexatus, et novissime salutari
calice propinatus est. Hoc fuit coronari. Quare
sibi habeat Novatianus epistolas suas; sibi tumorem,
sibi superbiam, qua dum in altum levatur, elisus
est; dum nemini parcit, effusus. En qui salutis
viam fratribus inexorabili religione praecludat! En
qui se  palam ferre, et aream Domini purgare confidat!
VIII. Miserere tui, Symproniane frater, nec te
Novatianus sub hac fronte decipiat; et ideo justior
putetur, quia reliquos sui comparatione despexit.
Saepe fiduciam mentitur audacia; et desperatis quibusque
peccatoribus, falsa bonae conscientiae imago
blanditur. Contra vero omnis humilitas innocentia
est, etiam illa debitrix, etiam illa peccatrix, etiam
 illa quae animam suam cum peccatore blanditur.
Dele me, inquit Moyses (Exod. XXII, 32), de libro
quem scripsisti; ne peccatores perirent. Optaveram,
inquit Apostolus, anathema esse ipse ego in Christo
pro fratribus meis, cognatis secundum carnem (Rom.
IX, 3). Utique ambo pro peccatoribus deprecantur;
et propter hoc, Deum nec Moyses nec Paulus offendit.
Novatianus his melior? Emendator Prophetarum?
doctor Apostolorum? Jam cum Christo videtur
ut idem Moyses? Jam ut Paulus in tertium coelum
sublimis evehitur? Jam neglectis omnibus solus
auditur? Haec ad litteras tuas respondisse suffecerit.
Sed quia de poenitentia non agenda, vel ante baptismum
agenda latius disputasti; multisque capitulis
exemplorum, tractatus ipsius paginam refersisti,
 respondebo ad singula ex abundanti: quae fides verior
habeat, non tacebo. Tu, ut auditui nostro largiter
imperare dignatus es, benignam rursus vicem
praebeto tractatui. Praestabit fortasse Dominus, ut
qui nos tibi patienter obtulimus, fructum aliquem
de tua etiam patientia reportemus. Dominus te in
aeternum custodire et protegere dignetur, et Christianum
atque Catholicum vivere faciat, et concordare
nobiscum. Amen.