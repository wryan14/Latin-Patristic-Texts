CAPUT PRIMUM.
De processione Spiritus sancti.---Quod universalis
Ecclesia totum orbem comprehendat.  
Scriptura dicit: Ne transferas terminos quos posuere
patres tui (Prov. XXII, 28). Si voluissent hoc Graecorum
principes custodire praeceptum, nec Romana de Spiritu
sancto pateretur Ecclesia quamcunque reprehensionem,
nec illi nova conarentur moliri, verum
contenti forent fidei terminis quos catholici Patres
instituere, quosque Scripturae sacrae per Spiritum
sanctum editae disposuere: sed cenodoxiae morbo
laborantes, vel invidiae peste languentes, quoniam
finibus majorum nequeunt esse contenti suorum,
gloriam propriam quaerentes, transgrediuntur quos
sui priores terminos fixere. Sed dum gloriam parentum
 quaerunt obruere, incidunt in foveam, quam,
juxta Psalmistae vocem (Psal. VII, 16), foderunt:
non enim de processione Spiritus sancti debuissent
ullam nostris temporibus movere quaestionem, si vel
doctrinis majorum intendere, vel scripturas sacras
pio certassent studio percensere. Quid enim de Spiritu
sancto sentire debeamus, catholici doctores
liquido demonstrant, qui tam disputatione creberrima,
quam scriptis frequentissimis haereticorum
prava commenta de summa Trinitate, ubi etiam de
Spiritus sancti pariter processione, non solum comprehendere,
verum evidentissimis assertionibus
expugnaverunt; quorum auctoritatem superius jam
non minima parte protulimus: quibus evidenter
ostensum credimus, quid de processione Spiritus
 sancti sentire debeamus: quibus contradicere, imo
non acquiescere molitus quis fuerit, apertissime
monstratur fidei catholicae contradictor et Spiritus
sancti blasphemator. Quali poena vero talis sit feriendus,
Veritatis ore didicimus loquentis, Spiritus
sancti blasphemiam neque in hoc saeculo, neque in
futuro remittendam (Matth. XII, 32). Placuit etiam
superioribus Patris Augustini scripta copulare, doctoris
egregii, et inter ecclesiasticos magistros elegantissimi;
cui juge certamen adversus haereticos
mansit; cujus doctrinae simul et eloquentiae non
solum Ariana subjacuit impietas, verum reliquorum
haereticorum, Macedonianorum videlicet, Manichaeorum,
Pelagianorum cessit immanitas.
 Fortassis Graecorum tumor opponet Latinorum
auctoritatem se recipere nolle; verum quid de suis
dicet quos supra posuimus auctoribus? Quid de sanctarum
scripturarum conditoribus? An nolint et
ipsos recipere, quoniam erroris sui severos cernunt
inimicos, et expugnatores impietatis eorum acerrimos;
licet stultissimum sit dicere Latinorum nolle
auctoritatem recipere, eisque non consentiendo schismatis
novitatem construere, alienosque ab Ecclesia
catholica sese reddere. Absit autem ut ista vel dicant
vel sentiant, suamque velint tantummodo vel
sententiam, vel consuetudinem totius Ecclesiae generalitati
praeferre. Est enim jactantiae malum istud
vel opinari, vel decernere, tam nefandum, ut non
sit tolerabile, verum generali totius Ecclesiae catholicae
 feriendum auctoritate: dicente namque Salvatore
suis Apostolis: It√® in universum orbem, et praedicate
Evangelium omni creaturae (Marc. XVI, 15),
non Graecos tantum commendavit, sed totius orbis
plenitudinem commemoravit, cui praedicandum Evangelium
praecepit. Et superbissimum est sibi tanquam
speciale velle vindicare, quod constat omnibus gentibus,
populis et linguis generaliter esse collatum.
Dicit enim per prophetam Spiritus sanctus loquens
ad Hierusalem: Ab Oriente adducam semen tuum, et
ab Occidente congregabo te. Dicam Aquiloni: Da; et
Austro: Noli prohibere (Isa. XLIII, 5). Num de solis
Graecis ista dicuntur? vel de Constantinopoli tantummodo
Jerusalem populus vaticinatur colligendus?
Universalitas gentium toto orbe diffusa nuntiatur, e
 quibus Jerusalem coelestis congreganda perdocetur.
Non ergo sibi tribuant quod omnibus gentibus est
collatum; nec suae praelationis specialitate usurpent
munus, quod universalitatis esse constat. Aspiciant
catholicam Christi Ecclesiam totius mundi latitudine
diffusam, et ab Oriente usque in Occasum, a Septentrione
usque in Austrum dilatatam. Gaudeant in toto
orbe Christum dominantem, impleto vaticinio David,
quo Patrem inducit Filio loquentem: Postula a me,
et dabo tibi gentes haereditatem tuam, et possessionem
tuam terminos terrae (Psal. II, 8). Et quod alius psalmus
in persona Christi loquitur: Et dominabitur.
inquiens, a mari usque ad mare, et a flumine usque
ad terminos orbis terrarum (Psal. LXXI, 8). Nusquam
 isthic vel Graecos vel Constantinopolim meminit:
nec tamen usquequaque praeterit, quoniam eos in
universalitate concludit: specialitatis praerogativam
sustulit, ne inflentur; in generalitate ponit eos, ut
humilientur: quatenus noverint non totius corporis
Ecclesiae se fore quantitatem, sed portionem, et venerentur
matrem a solis ortu in occasum regali magnificentia
sublimem, cujus se gaudeant esse filios,
non glorientur fore patres. Dicit enim Salvator: Et
Patrem nolite vocare vobis super terram: unus est
enim Pater vester qui in coelis est (Matth. XXIII, 9).
Salvator etiam coelos ascensurus suis promittit
discipulis: Ecce ego vobiscum sum usque ad consummationem
saeculi (Matth. XXVIII, 20). Audimus Christi
promissum omnibus credentibus, universae videlicet
 Ecclesiae, non autem specialiter vel Graecis vel Constantinopolitanis.
Qua de re quacunque lingua, in
quacunque gente Christus loquatur, Graecorum imperatores
accipiant reverenter, ne si contempserint, veritatem
contemnere judicentur, et inde fiant salutis
extorres, unde veritatem Christum spreverint alloquentem:
non enim Spiritus sanctus in igneis linguis
super apostolos descendens Graecorum tantum
linguam edocuit, verum omnium gentium linguarum
scientiam contulit; ut monstraret Ecclesiam omnibus
linguis omnium populorum locuturam, et Spiritus
sancti distributionem cunctis nationibus divinitus
largiendam. Accipiant igitur gloriosi principes Spiritum
sanctum per Doctores Ecclesiae, de semetipso
Latina lingua loquentem, quatenus humilitate discant
 unde proficiant, ne tumoris inflatione despicientes
veritatis lumen, erroris tenebras incurrant.