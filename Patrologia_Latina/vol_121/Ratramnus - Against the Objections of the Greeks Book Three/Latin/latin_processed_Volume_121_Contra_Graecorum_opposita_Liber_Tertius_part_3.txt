CAPUT II.
Auctoritate Augustini haeretici confutantur. 
Augustinus episcopus Hipponensis, egregius doctor,
et catholicae fidei propugnator eximius, in
libro Quaestionum, quem ad Orosium presbyterum
scribit, inter caetera de Spiritu sancto sic ait
(quaest. 2): Spiritum sanctum neque ingenitum, neque
genitum fides certa declarat. Quia si dixerimus
ingenitum, duos patres affirmare videbimur;
sin autem genitum, duos Filios credere culpabimur:
sed quod fides certa tenet, nec ingenitus, nec genitus,
sed ab utrisque procedens, id est et a Patre et a
 Filio. Et ut haec testimoniis approbem, ipsum Dominum
nostrum Jesum Christum discipulos suos
audi docentem: Cum autem, inquit, venerit Paraclitus,
quem ego vobis mittam a Patre Spiritum veritatis,
qui a Patre procedit, ille testimonium perhibebit
de me (Joan. XV, 26). Et rursum ipse Dominus
noster Jesus Christus post resurrectionem
suam, ut ostenderet a se procedere Spiritum sanctum,
sicut a Patre, insufflans in discipulos ait:
Accipite Spiritum sanctum (Joan. XX, 22). Unus ergo
Spiritus est Patris et Filii, unus amborum Spiritus.
Igitur quod Patris sit Spiritus, ipse Dominus et Salvator
noster discipulis suis ait: Non enim vos estis
qui loquimini, sed Spiritus Patris vestri qui loquitur
 in vobis (Matth. X, 20). Et quod idem et Filii sit
Spiritus, Paulus apostolus testis est: si quis autem,
inquit, Spiritum Christi non habet, hic non est ejus
(Rom. VIII, 9).
Quid isthic, o Graecorum principes, dignum reprehensione
judicatis? Dicit Spiritum a Patre Filioque
procedere. Probat hoc Evangelii testimonio.
Dicit et Patris et Filii esse Spiritum; affirmat tam
ex Evangelio quam ex Apostolo. Si non vultis Latinis,
Evangelio credite. Si verbis Augustini aurem
praebere non vultis, praebete Christo, praebete Apostolo.
Quod si contemnitis Christum et Apostolum,
videte ne contemnamini. Horum enim qui non sequitur
doctrinam, societatem a se quidem repellit
Christi discipulorum; nec erit particeps Ecclesiae,
 qui doctrinam repellit ecclesiasticam; nec cum
Christo portionem est habiturus Christi magisterium
qui non amplectitur.
Gregorius, Romanae sedis episcopus, Tiberii
Constantini temporibus apocrisiarius, tunc quidem
diaconus, postea vero praesul eximius, imperatoribus
Tiberio Mauricioque, necnon Phocae charissimus
atque familiarissimus: qui cum diaconus et
Romanae sedis legatus Constantinopoli degeret,
Eutychen, Constantinopoleos episcopum, de Resurrectione
carnis pessime dogmatizantem, imperatoris
in praesentia, divinorum auctoritate librorum.
ipsiusque rei veritate catholica evicit, confutavit;
de Spiritus sancti processione sic loquitur in homilia
habita ad populum octavis Paschae (homil. 26 in
 Evang.): Nam sanctum quoque Spiritum, qui
cum sit coaequalis Patri et Filio, non tamen incarnatus
est, a Patre quidem Filius mittere se perhibet,
dicens: Cum venerit Paraclitus quem ego mittam
vobis a Patre (Joan. XV, 26). Si enim mitti
solummodo incarnari deberet intelligi, sanctus procul
dubio Spiritus nullo modo diceretur mitti, qui
nequaquam incarnatus est; sed ejus missio ipsa
processio est, qua de Patre procedit et Filio. Sicut
itaque Spiritus mitti dicitur quia procedit, ita et
Filius non incongrue mitti dicitur quia generatur.
Istius auctoritatem praesulis si contemnere molimini,
videte quo superbiae cornu vos erigitis. Vestris
prioribus tam sanctitatis quam sapientiae reverentissimus
exstitit magnificentia, qui cum foret legatus
 sedis, et diaconatus officio fungens, tanta contrivit
auctoritate vestrae Constantinopolis episcopi prava
dogmata, quo non solum ipsum evinceret, verum
dogmatis illius vires usque adeo prostraverit, ut ne
respirare postea virtutem obtinuerit. Quod autem
dicit de sancti Spiritus processione, rationis approbat
virtute, dicens non aliud esse mitti paraclitum
a Filio, quam procedere; sicut Filius cum mitti
dicitur a Patre, ejus nativitas insinuatur.
Augustinus episcopus in Evangelii Tractatu secundum
Joannem (Tr. XCIX), sic ait: Hic aliquis forsitan
quaerat utrum et a Filio procedat Spiritus sanctus:
Filius enim solius Patris est Filius, et Pater solius
Filii est Pater; Spiritus autem sanctus non est unius
 eorum Spiritus, sed amborum. Habes ipsum dicentem:
Non enim vos estis qui loquimini, sed Spiritus
Patris vestri qui loquitur in vobis (Matth. X, 20). Habes
et Apostolum: Misit Deus Spiritum Filii sui in corda
nostra (Gal. IV, 6). Nunquid duo sunt, alius Patris,
alius Filii? Absit. Unum enim corpus, ait, sumus cum
significaret Ecclesiam, moxque addit: Et unus Spiritus
(Ephes. IV, 4). Et in consequentibus plura
ponit testimonia, quibus approbat Spiritum sanctum
et Patris et Filii Spiritum esse; nec alterum Patris,
alterum Filii, sed qui sit Filii, sit etiam Patris Spiritus.
Hic evidentibus testimoniis quisquis contrariis
conatus fuerit, sanctae Scripturae contradicere manifeste
probabitur. Et infra: Si ergo et de Patre
et de Filio procedit Spiritus sanctus, cur Filius dixit,
 de Patre procedit? (Joan. XV, 26.) Cur putas, nisi
quemadmodum solet ad eum referre et quod ipsius
est, de quo et ipse est. Inde illud est quod ait: Mea
doctrina non est mea, sed ejus qui me misit (Joan.
VII, 16). Si igitur intelligitur hic ejus doctrina, quam
tamen dixit non suam, sed Patris, quanto magis
intelligendus est et de ipso procedere Spiritus sanctus,
ubi sic ait, De Patre procedit, ut non diceret,
de me non procedit. Evidentissima ratione doctor
Augustinus Spiritum sanctum monstrans tam a Patre
quam a Filio procedere, testimonio quoque illo
Evangelii quo ait Filius de Spiritu, quod de Patre
procedat, opinionem suam affirmat. Dicit enim sic
esse intelligendum quod ait: De Patre procedit, ut
intelligatur etiam de Filio procedere: non enim voluit
 negare quod de se procederet, sed Patris personam
ponens, suam quoque pariter voluit intelligi:
sicut et illud ubi ait: Mea doctrina non est mea,
sed ejus qui me misit. Hoc dicens ostendit suam quoque
pariter esse; sed Patris dicit esse; quoniam
sicut ab illo est, sic et ejus doctrina Patris esse dicitur;
quoniam quidquid habet Filius, nascendo sumpsit
a Patre: sic quoque dicens Spiritum de Patre
procedere, de se quoque non negat procedere: ostendit
tamen unde Filius habeat quod a se procedat
Spiritus, videlicet a Patre, a quo genitus accepit ut
ex illo procederet Spiritus. Unde consequenter sanctus
Augustinus: A quo autem habet Filius ut sit
Deus (est enim de Deo Deus), ab illo habet utique,
ut etiam de illo procedat Spiritus sanctus: ac per
 hoc Spiritus sanctus ut etiam de Filio procedat, sicut
procedit de Patre, ab ipso habet Patre. Mirabili
prorsus subtilitate doctor egregius et Filii nativitatem
et sancti Spiritus processionem insinuat, dicens
accepisse Filium a Patre, et ut esset tanquam Deus
de Deo, et ut a se procederet Spiritus; nihilominus
etiam accepisse Spiritum sanctum ab eodem Patre
ut de Filio procedat, sicut procedit de Patre: quod
dicens, utrumque confitetur et Filium et Spiritum
sanctum a Patre, qui fons est divinitatis, et Filium
accepisse, et Spiritum sanctum; Filium generationem,
 et Spiritus sancti de se processionem; Spiritum
vero sanctum accepisse tam de Patre quam de
Filio processionem, non tamen generationem, quod
est solius Filii de solo Patre.
Hic subjicit illam quaestionem, quae nonnullos solet
movere legentes, si Spiritus sanctus natus esse
dicatur? Dicit itaque: Hic utcunque etiam illud
intelligitur, quantum a talibus quales nos sumus
intelligi potest, cur non dicatur natus esse,
sed potius procedere Spiritus sanctus. Quoniam si
et ipse Filius diceretur, amborum utique Filius diceretur,
quod absurdissimum est: filius quippe nullus
est duorum, nisi patris et matris. Absit autem,
ut inter Deum Patrem et Deum Filium tale aliquid
suspicemur. Nec filius hominum simul et ex patre
 et ex matre procedit; sed cum in matrem procedit
ex patre, non tum procedit ex matre: et eum in
hanc lucem procedit ex matre, non tunc procedit ex
patre. Spiritus autem sanctus non de Patre procedit
in Filium, et de Filio procedit ad sanctificandam
creaturam, sed simul de utroque procedit; quamvis
hoc Filio Pater dederit ut quemadmodum de se, ita
quoque de illo procedat. Neque enim possumus dicere
quod non sit vita Spiritus sanctus: cum vita
sit Pater, vita sit et Filius. Ac per hoc sicut Pater
cum habeat vitam in semetipso, dedit et Filio vitam
habere in semetipso; sic ei dedit vitam procedere
de illo, sicut procedit et de ipso. Verissima ratione
comprobat Spiritum sanctum tam a Patre quam a
Filio procedere, nec tamen amborum esse Filium
 cum sit utriusque Spiritus: Filius namque duorum,
matris est ac patris: nihil enim tale novit processio
spiritalis: non est enim hic distinctio sexus, quia
non est carnalis propago, carne vel ossibus fabricata,
nec per intervalla temporum fit ista processio, ut
alio tempore procedat a Patre, alio vero procedat a
Filio, sed simul ab utroque. Nec eo modo fit ut fieri
solet in carnali generatione; non est enim hic ulla
defluxio, qualis solet seminis esse de viro in uxorem;
sed neque propago qualis exstat a matre in filii generationem:
in his enim omnibus permutationis
motus existit; qui motus  a spiritali processione
longe remotus exstat. Procedit enim Spiritus sanctus
tam a Patre quam a Filio, praeter ullum motum,
praeter ullam commutationem, praeter ullam defluxionem:
 potentia namque voluntatis efficitur ista processio,
non aliqua temporali permutatione, vel extensione,
vel tanquam de patre seu matre procreatione,
sed veluti de duobus subjectis unum lumen,
non ut Pater et Filius subjecti sint Spiritui, sed
quod Pater et Filius duae personae, unius tamen
essentiae, a quibus tertia procedit Spiritus sancti
persona; non quasi qualitas duorum, sed veluti consubstantialitas
utriusque. Sicut beatus Augustinus
ait, vita Pater, vita Filius, vita Spiritus sanctus. Sed
vita Pater de nulla vita sumendo vitam; vita Filius,
 de Patre vita capiendo vitam; vita Spiritus sanctus
de Patre Filioque vita prodeundo sumens vitam.
Non enim deitate poterit esse Trinitas perfectae
consubstantialitatis, si non Spiritus sanctus hoc
fuerit quod et Pater et Filius.
Et quidem quod de Patre procedat, nulla nunc
vertitur quaestio; quod autem a Filio procedat, ipse
Filius testis existit, qui loquitur: De meo accipiet,
et annuntiabit vobis (Joan. XVI, 14). Sed hinc haeretici
gradus in divinitate construere voluerunt,
dicentes: Si Filius accipit a Patre, et Spiritus
sanctus a Filio, minor est Spiritus sanctus a
Filio. Huic perversae propositioni obviat beatus
Augustinus, superius positum tractans capitulum
(Tract. C ante finem): Quod autem ait: De meo
 accipiet, et annuntiabit vobis, catholicis audite auribus,
catholicis percipite mentibus. Non enim propterea,
sicut quidam haeretici putaverunt, minor est
Filio Spiritus sanctus; quia Filius accipiat a Patre,
et Spiritus sanctus a Filio, quibusdam gradibus
naturarum. Absit hoc credere, absit hoc dicere,
absit a Christianis cordibus cogitare. Denique continuo
solvit quaestionem, et cur hoc dixerit explanavit:
Omnia, inquit, quaecunque habet Pater, mea
sunt: propterea dixi, quia de meo accipiet, et annuntiabit
vobis (Joan. XVI, 15). Quid vultis amplius?
Ergo de Patre accipit Spiritus sanctus, unde accipit
Filius: quia in hac Trinitate de Patre natus est
Filius, de Patre procedit Spiritus sanctus. Qui
autem de nullo natus sit, de nullo procedat, Pater
 solus est. Non est contrarium quod nunc agit
Spiritum sanctum de Patre procedere, superioribus,
ubi dixit eumdem Spiritum sanctum a Filio procedere,
sed aufert minorationem quam haeretici garriebant,
et commendat aequalitatem, quam catholici
credunt. Nam si tantum Spiritus sanctus a Filio
diceretur accipere, non etiam a Patre, praeberetur
locus Arianis fingendi gradus in divinitate: nunc
autem dicens de Patre quod procedat Spiritus sanctus,
non est unde fingant minorationem; quoniam
inde accipit etiam Spiritus sanctus ut procedat,
unde accipit Filius ut nascatur: et dum ambo percipiunt
a Patre, Filius nativitatem, Spiritus sanctus
processionem, non est unde alter alteri praeferatur.
Nec tamen idcirco negandum quod de Filio quoque
 procedat: ait namque Filius: Omnia quaecunque
habet Pater, mea sunt. Propterea dixi, quia de meo
accipiet, et annuntiabit vobis (Joan. XVI, 15). Habet
autem Pater ut de illo procedat Spiritus sanctus,
consequenter et Filius habet ut de illo quoque procedat;
ergo procedit ab utroque Spiritus sanctus.