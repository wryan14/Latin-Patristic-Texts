CAPUT III.
Item testimonia ex Augustino. 
In libro de sancta Trinitate primo (cap. 4) sic
ait: Quamvis Pater Filium genuerit, et ideo
Filius non sit qui Pater est; Filiusque a Patre sit
genitus, et ideo non sit Pater qui Filius est: Spiritus
sanctus nec Pater sit, nec Filius, sed tantum Patris
 et Filii Spiritus, Patri et Filio etiam ipse coaequalis,
et ad Trinitatis pertinens unitatem: non tamen
eamdem Trinitatem natam de Virgine Maria, et sub
Pontio Pilato crucifixam, et sepultam, tertia die resurrexisse,
et in coelum ascendisse, sed tantummodo
Filium. Distincte singularum in sancta Trinitate
personarum proprietates insinuat, et ad solum Filium
Incarnationem pertinere. Etenim Pater non
est idem qui Filius, quoniam genuit Filium; et
Filius non idem qui Pater, sed tantummodo Filius
qui sit a Patre genitus; Spiritus quoque sanctus
nec Pater sit, nec Filius, sed tantum Patris et Filii
Spiritus. Et quoniam utriusque dicitur Spiritus,
consequenter ab utroque procedere confitendus. Sicut
enim Patris dicitur esse, quia procedit a Patre,
 sic Filii quoque profitetur esse, quia procedit a
Filio. Similis etenim causa cur sit utriusque, similiter
confitetur ab utroque procedere; et cum sit
Patri Filioque coaequalis, et ad Trinitatis pertineat
unitatem, Incarnatio tamen Filii nec ad Patrem, nec
ad Spiritum sanctum pertinet: pertinet autem ad
solum Patrem genuisse Filium; ad Filium autem
hominem suscepisse perfectum: ad Spiritum quoque
sanctum ex Patre Filioque processisse. Item in
consequentibus (cap. 5): Movet etiam quomodo
Spiritus sanctus in Trinitate sit, quem nec Pater,
nec Filius nec ambo genuerint, cum sit Spiritus et
Patris et Filii. His verbis generationem removet a
Spiritu sancto, quem nec Pater solus, nec Filius
solus, nec ambo genuisse dicantur; attamen sit et
 Patris et Filii Spiritus: nimirum insinuans quia qui
nascendo non sit Filius, procedendo sit amborum
Spiritus: ubi enim nativitas tollitur, et amborum
esse dicitur, processio sine dubio significatur, et non
ab uno tantummodo, hoc est vel a Patre, vel a
Filio, sed ab utroque, quoniam non unius tantum
Spiritus, sed utriusque fore comprobatur.
Item infra (cap. 12): Jam enim ostendimus in
hac Trinitate per multos locutionum divinarum modos
etiam de singulis dici quod omnium est, propter
inseparabilem operationem unius ejusdemque substantiae.
Sicut et de Spiritu sancto dicit: Cum ego
iero, mittam illum ad vos (Joan. XVI, 7). Non dixit
mittemus, sed ita quasi tantum Filius eum missurus
esset, et non Pater. Cum alio loco dicat: Haec locutus
 sum vobis apud vos manens; advocatus autem ille,
Spiritus sanctus, quem mittet Pater in nomine meo,
ille vobis declarabit omnia (Joan. XIV, 25). Hic rursus
ita dictum est, quasi non eum missurus esset et
Filius, sed tantum Pater. Frequenter dictum est
missionem Spiritus processionem esse; quapropter
cum testatur Filium eum missurum esse, processionem
ejus a Filio significat: item cum dicat Patrem
missurum Spiritum sanctum in nomine Filii, rursus
processionem ejus de Patre signat. Et dum ab utroque
mitti dicitur, ab utroque procedere comprobatur.
Et dat generalem sanctae Trinitatis regulam, dicens
de singulis dici quod omnium est, propter inseparabilem
operationem unius ejusdemque substantiae.
 Quo dicto manifeste docemur, quod cum dicatur Spiritus
a Patre procedere, intelligendum pariter quod
et a Filio procedat. Itemque cum dicitur a Filio
mitti, simul intelligendum quod et a Patre mittatur;
quoniam Pater et Filius sicut unius ejusdemque sunt
substantiae, sic unius ejusdemque sunt operationis.
Qua de re qui negat Spiritum a Filio mitti, cum fateatur
eum a Patre mitti, negat procul dubio Filium Patri
cooperari; ac per hoc jam Patrem et Filium dicit
non unius ejusdemque operationis: quod dicens,
consequenter negat Patrem et Filium unius ejusdemque
fore substantiae. Tale est et illud quod Filius
testatur, Spiritum a Patre procedere. Quisquis negare
maluerit non eum quoque a Filio procedere,
negat pariter Filium non ejusdem esse operationis
 cum Patre: ac per hoc Patrem Filiumque non unius
sed diversae fore substantiae. Quod quoniam Arianae
videmus impietatis de fonte manare, profiteamur
cum catholicis totam sibi Trinitatem cooperari, et
de omnibus intelligendum de singulis quod dicitur:
quoniam cum sit tota Trinitas unius ejusdemque
substantiae, separari nequaquam potest operatione.
Qua de re cum dicitur Spiritus a Patre procedere, pariter
quoque sentiendum dici quod procedat et a Filio.
Item in lib. XV (cap. 6) sanctae Trinitatis: Dicitur
quidem in Scripturis sanctis Christus Dei virtus, et
Dei sapientia. Sed quemadmodum sit intelligendum,
nec Patrem Filius videatur facere sapientem, in libro
septimo disputatum est. Et ad hoc ratio pervenit, ut sic
sit Filius sapientia de sapientia, quemadmodum lumen
 de lumine, Deus de Deo. Nec aliud potuimus invenire
Spiritum sanctum; nisi et ipsum esse sapientiam, et
simul omnes unam sapientiam; sicut unum Deum,
unam essentiam. Quid isthinc edocemur, nisi processionem
Spiritus tam de Patre quam de Filio; et
hanc Trinitatem unius substantiae? Dicit sapientiam
esse Patrem, sapientiam Filium, sapientiam quoque
Spiritum sanctum: sed Pater sapientia de nulla sapientia.
Non enim a Filio sumpsit ut esset sapiens; quoniam
cum sit ipse fons et principium universalitatis,
a semetipso sapiens est, non alicujus participatione.
Sicut Deus non ab aliquo, sed a semetipso lumen: non
enim habet aliquid superius, vel praecedens, alioquin
non erit universitatis principium; sed nec imperfectus,
nec indigens alicujus Deus, sed plenus, et verus,
 et perfectus Deus: igitur a semetipso sapiens.
Filius vero sapientia, sed de Patre sapientia; quoniam
hoc genuit Pater quod est. Spiritus quoque
sapientia, sed non de nulla sapientia: solus enim
Pater de nullo. Unde igitur, nisi de sapientia? Pater
autem sapientia, Filius quoque sapientia, ergo Spiritus
sapientia de Patre Filioque sapientia. Non
enim Pater sapientia, Filiusque sapientia, diversitate
separantur, sed unitate copulantur. Mittit igitur uterque
Spiritum sapientiam procedentem ab utroque.
Item posterius (cap. VII): Ecce ergo tria illa,
id est memoria, intelligentia, dilectio seu voluntas,
in illa summa et immutabili essentia quod est Deus,
non Pater et Filius et Spiritus sanctus sunt, sed Pater
 solus. Et quia Filius quoque sapientia est genita
de sapientia, sicut nec Pater ei, nec Spiritus sanctus
ei intelligit, sed ipse sibi, ita nec Pater ei meminit,
nec Spiritus sanctus ei diligit, sed ipse sibi:
sua enim est et ipse memoria, sua intelligentia, sua
dilectio; sed ita se habere, de Patre illi est, de quo
natus est. Spiritus etiam sanctus quia sapientia est
procedens de sapientia, non Patrem habet memoriam,
et Filium intelligentiam, et se dilectionem:
neque enim sapientia esset, si alius ei meminisset,
eique alius intelligeret, ac tantummodo sibi ipse diligeret;
sed ipse habet haec tria; et ea sic habet, ut
haec ipsa ipse sit: verumtamen ut ita sit, unde illi
est unde procedit. Subtiliter nimis atque divine
personarum Trinitatis distinctiones insinuans, sapientiam
 dicit esse Patrem, sapientiamque Filium,
sapientiam quoque Spiritum sanctum; sed Filium
genitum, qui est sapientia de Patre, qui similiter est
sapientia; et Spiritum procedentem, qui sit etiam
sapientia, sed de Patre qui sapientia est, Filioque
qui similiter sapientia est. Et ut evidentius clareat
quod dicit, ponamus superius positam similitudinem.
Tria enim constituit, videlicet memoriam, intelligentiam,
dilectionem, tanquam Trinitatis similitudinem
in interiori homine positam, de quibus multum
disputat, tam in decimo quinto libro, quam et
in aliis ejusdem operis, approbans in memoria contineri
tam intelligentiam quam dilectionem, et de
memoria intelligentiam nasci; de utraque vero,
memoria scilicet et intelligentia, dilectionem procedere;
 et haec tria simul esse atque unius substantiae.
Ea enim meminimus quae intelligimus, et cum volumus
intelligentiam nostram intueri, non valemus
nisi de memoriae quodam secreto procedat, tanquam
generetur: et cum approbamus intelligentiam nostram
de memoria progenitam, fit amor quidam
complectens et intelligentiam et memoriam; nam
delectatur et intelligentia, quam approbat, et memoria
de qua novit natam intelligentiam, quam diligit:
unde fit, ut haec dilectio tam de memoria
quam de intelligentia nascatur. Si nulla namque
foret intelligentia, nulla posset esse ejus dilectio; et
si nulla foret memoria, non esset unde consisteret
intelligentia. Nihil enim intelligimus cujus memoriam
non habemus: distinguuntur tamen ista propriis
 intellectus sui finibus. Memoria namque non
per se intelligit, sed per intelligentiam; nec intelligentia
per se sui meminit, sed per memoriam: sic
et dilectio sine memoria vel intelligentia non diligit;
sublato namque intellectu non est quod memoria
retineat; et sublata memoria dilectio nihil meminit;
qua de re dilectio jam non erit, cum non sit
quod diligat, vel non meminerit quo se diffundat.
Sic igitur ista tria et simul sunt, et ex alterutro
nascuntur, et suis finibus distinguuntur, et mutuo
suimet indigentiam habent.
Sed non eodem modo sancta Trinitas aestimatur,
sicut doctor iste venerabilis insinuat. Est enim Pater
et Filius et Spiritus sanctus tota Trinitas, tanquam
 memoria, intelligentia, dilectio. Et Pater quidem
veluti fons de quo Filius nascitur, sicut memoria
principium quoddam existit, ex quo formatur
intelligentia. Filius quoque cum sit sapientia, de
Patre nascitur, velut intelligentia de memoria generatur;
Spiritus quoque sanctus, et ipse sapientia,
qui tamen est dilectio, procedit a Filio et a
Patre, velut dilectio de intelligentia et memoria procedit.
Verum cum ita sit, non est personarum talis
distinctio, ut Pater non sit sapiens nisi per Filium,
et Filius non diligat nisi per Spiritum sanctum, velut
in hominis trinitate videmus interioris, memoriam
non per se, sed per intelligentiam intelligere,
et intelligentiam non per se, sed per memoriam meminisse:
intelligentiam quoque non per se, sed per
 dilectionem diligere: dilectionem quoque non per se
intelligere, nec per se meminisse, sed per memoriam
meminisse, et per intelligentiam intelligere. Non est
enim illa Trinitas, quae est summa et immobilis essentia,
id est Deus, memoria, intelligentia, dilectio,
ut haec tria sint Pater et Filius et Spiritus sanctus,
tanquam Pater memoria, Filius intelligentia, et Spiritus
sanctus dilectio; sed solus Pater haec tria sit,
et Filius similiter haec tria, Spiritus quoque sanctus
haec tria pariter. Pater enim ex se et meminit et intelligit
et diligit: non enim accepit a Filio intelligentiam,
alioquin nasci diceretur a Filio, quod
non est quidem catholicum; nec dilectionem accepit
a Spiritu sancto, videretur enim de illo procedere,
quod est perversum; sed a semetipso meminit,
 sapit, diligit. Filius quoque cum sit sapientia,
genitus de sapientia, non ei Pater meminit, sed ipse
sibi; sicut nec ei Pater intelligit, sed ipse sibi: nec
Spiritus sanctus ei diligit, sed ipse sibi; nam ex se
meminit et intelligit et diligit. Spiritus etiam sanctus,
qui est et sapientia procedens de sapientia,
non habet Patrem sibi memoriam, et Filium intelligentiam,
et sibi solummodo dilectionem, sed habet
simul haec tria, memoriam, intelligentiam, dilectionem:
per se namque meminit, per se intelligit, et
per se diligit; ut tamen haec tria sit, inde habet
unde procedit, id est tam a Patre quam a Filio:
procedit enim ab utroque. Videmus enim subtilissima
verissimaque ratione monstratum, cui contradici
nemo prudens possit, quod Spiritus sanctus et
 de Patre procedat et Filio; et cum sit amborum Spiritus,
non tamen vel amborum, vel alterutrius Filius:
siquidem dilectio, quam nasci dicimus de memoria
et intelligentia, non tamen filia dicitur vel
amborum vel alterutrius.
Item in consequentibus (cap. 17): Nunc de Spiritu
sancto, quantum Deo donante videre conceditur,
differendum est: qui Spiritus sanctus secundum
Scripturas sanctas nec Patris est solius, nec Filii
solius, sed amborum; et ideo communem qua invicem
se diligunt Pater et Filius, insinuat Trinitatem.
Quod Patris solius non est Spiritus, nec Filii solius,
sed amborum, causa est, quia procedit ab utroque,
et ideo communem insinuat Trinitatem, qua
 se diligunt invicem Pater et Filius, utrumque conjungens,
velut ex utroque procedens: non quasi
qualitas amborum, sed ut existens in Trinitate tertia
persona consubstantialis et coaequalis. Item posterius:
Est enim et Pater Deus, et Filius Deus,
et Spiritus sanctus Deus, et simul omnes unus Deus.
Et tamen non frustra in hac Trinitate non dicitur
Verbum Dei nisi Filius, nec donum Dei nisi Spiritus
sanctus, nec de quo genitum est Verbum, et de quo
procedit principaliter Spiritus sanctus, nisi Deus
Pater. Ideo autem addidi, principaliter, quia et de
Filio Spiritus sanctus procedere reperitur. Sed hoc
quoque illi Pater dedit, non jam existenti, et nondum
habenti, sed quidquid unigenito Verbo dedit,
gignendo dedit. Sic ergo eum genuit, ut etiam de
 illo donum commune procederet, et Spiritus sanctus,
Spiritus esset amborum. Et hoc testimonio Spiritum
sanctum procedere comprobat a Filio; attamen
singulis sanctae Trinitatis personis quasi aliquid
proprium assignat, cum sit Pater Deus, et Filius
Deus, et Spiritus sanctus Deus, et simul omnes unus
Deus. Est autem proprium Verbi Dei ut dicatur solus
Filius, et proprium doni Dei ut solus dicatur
Spiritus sanctus, et de quo genitum est Verbum, et
de quo procedit principaliter Spiritus, non vocitetur
nisi Deus Pater. Et hae sunt in sancta Trinitate
singularum proprietates personarum. Principaliter
autem Spiritum dixit de Patre procedere, quoniam
reperiatur et de Filio procedere; et hoc quoque dederit
illi Pater non tanquam prius existenti, et hoc
 non habenti, sed gignendo dedit; quoniam quidquid
habet Filius a Patre gignendo percepit: non
enim prius eum genuit Pater, et postea dedit ut de
Filio procederet Spiritus, sed ei gignendo contulit,
ut etiam de illo donum commune procederet, hoc
est Spiritus sanctus, quem dicit esse donum tam
Patris quam Filii, quoniam sit Spiritus amborum.
Item infra (cap. 19): Si in donis Dei nihil
majus est charitate, et nullum est majus donum
Dei quam Spiritus sanctus, quid consequentius
quam ut ipse sit charitas, qui dicitur et Deus
ex Deo? Et si charitas qua Pater diligit Filium,
et Patrem diligit Filius, ineffabiliter communionem
demonstrat amborum; quid convenientius
quam ut ille proprie dicatur charitas, qui Spiritus
 communis est ambobus? Superius donum Dei Spiritum
sanctum dixerat, et hac proprietate Spiritus
sancti personam a Patris Filiique persona discreverat;
quod donum Dei modo charitatem appellat,
quae sit inter dona divinitatis praecipuum donum, eo
quod secundum Apostolum (I Cor. XIII. 3), caetera
dona sine charitate nihil sint; et hanc charitatem
dicit Deum ex Deo, significans Spiritum sanctum
procedentem ex Deo. Et quia Deus commune vocabulum
est tam Patris quam Filii, nec appareat de
quo dicat eum procedere, consequenter hoc demonstrat,
dicens: Et si charitas qua Pater diligit Filium,
et Patrem diligit Filius, ineffabiliter communionem
demonstrat amborum; quid convenientius
 quam ut ille proprie dicatur charitas, qui Spiritus
est communis ambobus? Quod dicens et Spiritum
sanctum charitatem appellat, et communiter de ambobus,
Patre scilicet Filioque procedere confitetur:
non enim aliter posset ambobus communis existere,
nisi ex ambobus communiter procederet. Item posterius
(cap. 23): In illa summa Trinitate, quae incomparabiliter
rebus omnibus antecellit, tanta est
inseparabilitas, ut cum Trinitas hominum non possit
dici unus homo; in illa unus Deus et dicatur, et
sit, nec in uno Deo sit illa Trinitas, sed unus Deus.
Nec rursus quemadmodum ista imago quod est homo
habens illa tria, una persona est; ita est illa Trinitas:
sed tres personae sunt, Pater Filii, et Filius
Patris, et Spiritus Patris et Filii. Cum dicat
 Patrem Filii esse Patrem tantummodo, et Filium
Patris esse Filium; Spiritum vero non Patris
solum vel Filii Spiritum, sed amborum, profecto
testatur, quod ab utroque procedat. Nam Pater
idcirco Filii Pater est, quod eum genuit; et Filius
idcirco Patris est Filius, quod ab illo sit genitus:
consequenter igitur Spiritus Patris et Filii Spiritus
dicitur, quod procedat et a Patre et a Filio. In hac
autem Trinitate tantam docet inseparabilitatem, ut
cum trinitas hominum non possit dici unus homo
(constat enim in tribus hominibus, quemadmodum
Trinitas corporum in tribus corporibus, ac per hoc
unus homo Trinitas non potest dici: est enim singulare
insecabile unius numeri). At in illa summa
Trinitate et Trinitas dicitur Deus et unus Deus, nec
 tamen ut in uno Deo sit illa Trinitas, videlicet ut
unaquaeque persona singulariter sit Trinitas, id est
nec Pater solus Trinitas, nec Filius solus, nec Spiritus
sanctus solus; sed cum Pater et Filius et Spiritus
sanctus sit unus Deus, est Trinitas unus Deus.
Nec enim quemadmodum imago Trinitatis hujus habet
illa tria, id est memoriam, intelligentiam, dilectionem,
et propterea in una persona Trinitas est,
non quod unus homo sit trinitas, sed quod in uno
homine sint illa tria; ita est in illa summa Trinitate:
sed tres personae sunt Pater et Filius et Spiritus
sanctus, sed haec tria unus Deus, et propterea Trinitas
unus Deus. Tanta societas est trium personarum,
tanta consubstantialitas, ut tres unum sint, et
unus Deus de tribus praedicetur: separantur autem
 relatione tantum, substantia vero copulantur. Nam
Pater relativum est Filii, Filius relativum est Patris,
Spiritus autem sanctus Patrem et Filium habet relationem,
unde convincitur ab utroque procedere.
Item infra (cap. 26): Deinde in illa summa Trinitate,
quae Deus est, intervalla temporum nulla
sunt, per quae possit ostendi, aut saltem requiri,
utrum prius de Patre natus sit Filius, et postea de
ambobus processerit Spiritus sanctus: quoniam
Scriptura sancta Spiritum eum dicit amborum.
Ipse est enim de quo dicit Apostolus: Quoniam autem
estis Filii, misit Deus Spiritum Filii sui in corda
nostra (Gal. IV, 6). Et ipse est de quo dicit idem Filius:
Non enim vos estis qui loquimini, sed Spiritus
Patris vestri qui loquitur in vobis (Matth. X, 20). Et
 multis aliis divinorum eloquiorum testimoniis comprobatur
Patris et Filii esse Spiritum, qui proprie
dicitur in Trinitate Spiritus sanctus. De quo item
dicit ipse Filius: Quem ego mittam vobis a Patre
(Joan. XV, 26); et alio loco: Quem mittet Pater in
nomine meo (Joan. XIV, 26). De utroque autem procedere
sic docetur, quia ipse Filius ait: De Patre
procedit. Et cum resurrexisset a mortuis, et apparuisset
discipulis, insufflavit et ait: Accipite Spiritum
sanctum (Joan. XX, 22), ut eum etiam de se procedere
ostenderet. Et ipse est virtus quae de illo exibat,
sicut legitur in Evangelio, et sanabat omnes
(Luc. VI, 19). Quis istic contradicendi locus est?
Divinarum auctoritate Scripturarum ostenditur quod
Spiritus sanctus et Patris sit et Filii, et quod ab
 utroque procedat; si negari contenditur, negetur
Apostolus, negetur et Filius hoc dixisse. Creditur
Filio dicenti, quia procedit de Patre; credatur quoque
quod miserit eum ab se cum insufflavit, et ait
discipulis: Accipite Spiritum sanctum. Nihilominus
quoque virtus, quae sanabat omnes, exiens de Jesu
Spiritum sanctum a Filio procedere testificatur.
Evidenter igitur ostenditur Spiritus sanctus procedere
tam a Patre quam a Filio, quanquam et illud
evidentissimum sit processionis illius ab utroque
testimonium, quod dicitur esse Spiritus et Patris et
Filii; est enim Spiritus amborum: non quia creatus
per Filium a Patre, quod est impium, sed quod
substantialiter procedat ab utroque. Nec quando
processerit vel de Patre vel de Filio, vel si postquam
 genitus est Filius, processerit ab utroque Spiritus
sanctus, ulla monstrari possunt intervalla temporum:
quod enim antecedit omne tempus, nullius mensura
temporis continetur. Non est igitur ordo processionis
quaerendus in tempore, quod paternitatem concludit
omne tempus. Nunquam Pater sine Filio, nunquam Filius
sine Patre, nunquam Spiritus sanctus sine Patre
Filioque, nunquam Pater et Filius sine Spiritu sancto.
Item infra: Nunquid ergo possumus quaerere
utrum jam processerat de Patre Spiritus sanctus
quando natus est Filius, an nondum processerat;
et illo nato, de utroque processit, ubi nulla sunt
tempora: sicut potuimus quaerere ubi invenimus
tempora, voluntatem prius de humana mente procedere,
ut quaeratur quod inventum proles vocetur,
 qua jam parta seu genita voluntas illa perficitur, eo
fine requiescens, ut qui fuerat appetitus quaerentis,
sit amor fruentis, qui jam de utroque, id est de
gignente mente, et de genita notione tanquam de
parente ac prole procedat? Non possunt prorsus
ista ibi quaeri, ubi nihil ex tempore inchoatur, ut
consequenti perficiatur in tempore. Quapropter qui
potest intelligere sine tempore generationem Filii
de Patre, intelligat sine tempore processionem Spiritus
sancti de utroque. Testatur beatus Augustinus
processionem Spiritus sancti tam de Patre
quam de Filio fieri. Sed movet quaestionem de qua
jam superius dictum est, utrum Spiritus sanctus
ante Filii nativitatem processerit de Patre, et post
nato Filio processerit etiam ab illo: sed in hanc
 quaestionem illa compellit similitudo, qua dicitur
de humana mente procedere voluntatem priusquam
verbum formetur ex mente, ut fiat appetitus quidam
voluntatis ad quaerendum, quod cum inventum fuerit,
vocetur tanquam proles mentis, qua generata
perficitur voluntas illa qua processit appetitus quidem
ad quaerendum; sed haec voluntas et primo de
mente nata est antequam quaereretur quod inveniri
desiderabatur, quo invento plena perficitur, dum ex
ipso invento multiplicatur; gaudet enim invenisse
quod quaesivit: unde ex utroque nata voluntas, videlicet
tam de mente quam de invento, procedit ab
utroque; sed prius a mente, et post ab invento;
inde videlicet ad quaerendum: hinc autem ut delectetur
reperto. Nec tamen ista duplex est voluntas,
 veluti prior mentis, posterior inventi, sed una
unius quidem rei, videlicet inventi inchoationem
habens ex mente ad quaerendum, perfectionem autem
ejus quod quaerebat inventi: ut qui primo fuerit
appetitus quidam quaerendi, post vero factus sit
amor invento fruendi. Sed ista fiunt in rebus creatis
quae tempore continentur; at in divinitate, tempus
ubi nullum exstat, tale nihil valet reperiri. Non
enim dicitur ibi vel ante fuisse Pater, vel post genitus
esse Filius, sed semper Pater in Filio, et Filius
in Patre mansit; nec Spiritus sanctus procedendo
potuit praevenire nativitatem Filii: quoniam ubi
nullum exstat tempus, nec ante vel post valet inveniri.
Non enim potest consequenti perfici tempore,
quod exordium nullum habet ex tempore. Qua
 de re qui potest generationem Filii de Patre
cogitare sine tempore, cogitet quoque processionem
Spiritus sancti tam ex Patre quam ex Filio sine
tempore. Sicut igitur non est quaerendum quando
sit natus Filius de Patre, sic nullo modo quaerendum
quando processerit Spiritus sanctus ab utroque; vel
si nativitatem Filii praevenerit de Patre procedendo.
Ubi namque sempiternitas inest, temporis ordo
deest. Nec ex humanae conditione creaturae lex est
ulla divinitatis aestimanda; quoniam ista facta
sub tempore temporis ordinem servat: illa vero
conditrix temporis nullo temporis jure disponitur:
praevenit enim omnia quae tempore continentur.
Subjungit etiam aliud unde comprobet procedere
Spiritum sanctum à Patre et à Filio sine tempore,
 sicut constat genitum esse Filium de Patre sine tempore:
dicit autem: Et qui potest intelligere in eo
quod ait Filius: Sicut habet Pater vitam in semetipso,
sic dedit Filio vitam habere in semetipso (Joan. V,
26). Non sine vita existenti jam Filio vitam Patrem
dedisse, sed ita eum sine tempore genuisse, ut vita,
quam Pater Filio gignendo dedit, coaeterna sit vitae Patris
qui dedit: intelligat sicut habet Pater in semetipso,
ut de illo procedat Spiritus sanctus, sic dedisse Filio,
ut de illo procedat idem Spiritus sanctus, et utrumque
sine tempore; atque ita dictum Spiritum sanctum de
Patre procedere, ut intelligatur, quod etiam procedit
de Filio, de Patre esse et Filio; si enim quidquid habet
de Patre Filius, de Patre habet, utique ut et de illo
 procedat Spiritus sanctus. Sed nulla ibi tempora cogitentur,
quae habent prius et posterius, quia omnino
nulla ibi sunt. Procedere Spiritum sanctum de Filio,
sicut procedit de Patre, testificatur; quod tamen procedit
a Filio dedisse Patrem Filio, non prius existenti,
sed gignendo; quoniam quaecunque dedit
Pater Filio, non tanquam minori, vel prius existenti,
dedit, sed gignendo dedit. Et dat similitudinem qua
clarius fiat quod approbat: Qui potest, inquit,
intelligere quod ait Filius: Sicut habet Pater vitam
in semetipso, sic dedit Filio vitam habere in semetipso.
Non sine vita existenti jam Filio vitam Patrem
dedisse. Existeret Filius sine vita, si prius aliquo
modo fuisset quam viveret, ut existenti jam postea
fuerit illa vita contributa. Quemadmodum Genesis
 de primo Adam loquitur, dicens: Formavit igitur
Deus hominem de limo terrae (Gen. II, 7). Et post infertur:
Et insufflavit in faciem ejus spiraculum vitae.
Prius namque eum dicit fuisse formatum, et postea
jam formato, videlicet per propriae formationis qualitatem
existenti, spiramentum vitae contributum.
Sed non sic Filio Pater vitam dedit tanquam prius
gigneret, cui postea genito vitam donaret: sed gignendo
vitam dedit, quoniam substantialiter vita Filius
est, cui gignendo vitam dedit. Homo denique prius
formatus exstitit, et post vitam accepit, quoniam participando
non nascendo vitam accepit: non enim substantialiter
vita fuit, sed participatione vitae vixit. At
vero Filius Patris unigenitus non participatione vitam
accepit, sed substantialiter de Patre genitus est vita:
 non enim existenti tanquam sine vita manenti data
est vita, sed genitus est totus vitae coaequalis et consubstantialis
vitae Patris, qui gignendo dedit ei vitam.
Sequitur: Sed ita eum sine tempore genuisse,
ut vita quam Pater Filio gignendo dedit, coaeterna
sit vitae Patris qui dedit. Hoc dicens ostendit vitam
esse Patrem, et vitam esse Filium; sed vita
Filius accepit a Patre, ut esset vita; non prius existens
sine vita, sed genitus vita, quae coaeterna sit et
consubstantialis vitae Patris, qui dedit Filio vitam
generando. Quisquis hoc intelligere quomodo sit valet,
intelligat quoque sicut habet Pater in semetipso
ut de illo procedat Spiritus sanctus, sic dedisse Filio
ut de illo procedat idem Spiritus sanctus. Vult enim
approbare accepisse Filium a Patre sicut gignendo
 vitam, sic etiam gignendo ut de illo procedat Spiritus
sanctus, non alter, sedidem qui procedit a Patre.
Et cum negare nemo sanae mentis valeat vitam sumpsisse
Filium de Patre ut sit vita sicut est Pater, sic
Patre ut de illo procedat possit accepisse Filium a
consequenter negare non Spiritus sanctus: et hoc
utrumque sine tempore; quoniam sicut sine tempore
procedit a Patre, sic quoque sine tempore procedit
a Filio; quoniam ista processio est minime temporalis,
sed aeterna. Sicut enim nativitas Filii de Patre
removet omne tempus, sic processio Spiritus sancti
quae fit ab uroque, nullum tempus agnovit.
Adjungit: Atque ita dictum Spiritum sanctum
de Patre procedere, ut intelligatur quod etiam procedit
 de Filio, de Patre esse et Filio. Vult ut intelligatur
cum legitur vel dicitur Spiritus sanctus de
Patre procedere, pariter quoque de Filio significari
procedere; et idcirco in Patris commemoratione Filium
intelligendum; quoniam sit Filio de Patre ut
procedat ab eo Spiritus sanctus. Et quia refertur ad
auctorem Patrem a quo accepit Filius ut a se procedat
Spiritum sanctum, propterea cum dicitur de Patre
procedere, sentiendum pariter quod et a Filio
procedat. Hinc etiam subjungit: Si enim quidquid
habet, de Patre habet Filius; de Patre habet utique
ut et de illo procedat Spiritus sanctus. Novimus
autem dicente Filio, quod omnia quae Patris sunt,
sint et Filii: sed haec cum sibi fuerint a Patre data,
merito referentur ad eum a quo sunt data. Et idcirco
 cum dicitur Spiritus sanctus a Filio procedere, refertur
ad Patrem a quo sibi datum est ut ab illo procederet.
Unde cum dicit Filius in Evangelio: Spiritus
qui a Patre procedit (Joan. XV, 66), vult intelligi
quod a se quoque dixerit eum procedere, sed sine
ulla temporis admotione, quoniam non sit disquirendum
utrum prius processerit Spiritus sanctus, et postea
natus sit Filius; vel nato Filio, postea processerit
Spiritus sanctus ab utroque: non est enim hic
cogitandum prius vel posterius, quoniam nullum hic
tempus aestimandum. Et in consequentibus: Quomodo
ergo non absurdissime Filius diceretur amborum,
cum sicut Filio praestat essentiam sine initio
temporis, sine ulla mutabilitate naturae generatio,
ita Spiritui sancto praestet essentiam sine ullo initio
 temporis, sine ulla mutabilitate naturae de utroque
processio. Monstrat processionem quidem Spiritus
sancti tam de Patre fore quam de Filio, sed non
quaerendum si prius de Patre; vel post de Filio;
verum cogitandum quia sicut generatio Filio tribuit
substantiam interveniente nullo tempore, nec aliqua
intercedente mutabilitate, sic Spiritui sancto processio
dedit substantiam praeter aliquod tempus, et praeter
aliquam mutabilitatem: nec disputandam quid
ante vel post, sed intelligendam de Patre Filii nativitatem,
et ab utroque Spiritus sancti processionem.
Sequitur: Ideo enim cum Spiritum sanctum genitum
non dicamus, dicere tamen non audemus ingenitum,
ne in hoc vocabulo vel duos Patres in illa
Trinitate, vel duos qui non sunt de alio quispiam
 suspicetur. Pater enim solus non est de alio, ideo
solus appellatur ingenitus, non quidem in Scripturis,
sed in consuetudine disputantium, et de re tanta
sermonem qualem valuerint proferentium. Filius autem
de Patre natus est; et Spiritus sanctus de Patre
principaliter, et ipso sine ullo intervallo temporis
dante, communiter de utroque procedit. Diceretur
autem Filius Patris et Filii, si, quod abhorret ab omnium
sanorum sensibus, eum ambo genuissent. Non
igitur ab utroque est genitus, sed procedit ab utroque
amborum Spiritus. Perseverat approbare Spiritum
sanctum tam de Patre quam de Filio procedere:
obviat autem in hac propositione contradicentium
disputationi, qui dicunt utriusque esse
 Filium, si ab utroque procedit Spiritus sanctus:
verum prius de nomine tractat, id est quid dicatur
Spiritus sanctus, genitus an ingenitus, et negat
neutro vocabulo appellandum: et causam infert,
qua comprobet quod affirmat, ea videlicet: quia si
dicatur genitus, erit duorum Filius, id est Patris
et Filii, quod dicit execrabile christianae pietati;
sed nec ingenitum posse vocitari; hoc enim proprie
Patri deputatur, quoniam de nullo est alio; sui namque
principium est ex sese consistens, nec aliquid
habet praecedens; est enim universitatis princicipium,
fons et origo. Cum igitur nec genitus, nec
ingenitus dici fideliter possit Spiritus sanctus, procedens
proprie vocitatur, sed non a solo solus, videlicet
a Patre solo solus Spiritus sanctus procedens,
 quemadmodum Filius solus a solo Patre dicitur natus:
procedit autem ab utroque, id est et a Patre
et a Filio intemporaliter, quoniam aeternaliter;
nec tamen dicuntur eum genuisse, quoniam nec Filius
Patris est, nec Filius Filii, sed ab utroque
procedens. Est enim amborum Spiritus. Sic evidenti
ratione monstratur ab utroque procedere Spiritus
sanctus, dum manifeste docetur non eum solum
a solo Patre procedere, ne Filius esse Patris dicatur:
sed nec a solo Filio, ne Filius Pater esse blasphemetur,
sed dicitur Spiritus sanctus et procedens, et de
utroque procedens.