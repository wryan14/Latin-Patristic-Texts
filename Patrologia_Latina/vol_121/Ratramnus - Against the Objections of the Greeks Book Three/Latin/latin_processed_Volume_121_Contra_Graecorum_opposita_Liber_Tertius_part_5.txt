CAPUT IV.
Ex eodem. 
Movet autem multos quid sit inter generationem
 et processionem. Ista vero quaestio quoniam inexplicabilis
esse videtur in illa incorporea et invisibili
Trinitate, dicendum quid praeclarissimus auctor Augustinus
senserit. Subjungit itaque (lib. XV de Trinit.,
c. 27) sic loquens: Verum quia in illa coaeterna,
et coaequali et incorporali, et ineffabiliter
immutabili, atque inseparabili Trinitate difficillimum
est generationem a processione distinguere,
sufficiat interim eis qui extendi non valent amplius,
id quod de hac re in sermone quodam proferendo ad
aures populi Christiani diximus, dictumque conscripsimus.
Inter caetera enim cum per Scripturarum
sanctarum testimonia docuissem, de utroque
procedere Spiritum sanctum. Si ergo, inquam, et
de Patre et de Filio procedit Spiritus sanctus, cur
 Filius dixit: De Patre procedit? Cur putas, nisi quemadmodum
solet ad eum referre, et quod ipsius est,
de quo et ipse est? Unde illud est: Mea doctrina non
est mea, sed ejus qui me misit (Joan. VII, 16). Si igitur
hic intelligitur ejus doctrina, quam tamen dixit
non suam, sed Patris, quanto magis illic intelligendus
est et de ipso procedere Spiritus sanctus,
ubi sic ait: De Patre procedit: ut non diceret, de
me non procedit? A quo autem habet Filius ut sit
Deus (est enim de Deo Deus) ab illo habet utique
ut etiam de illo procedat Spiritus sanctus: ac per
hoc Spiritus sanctus, ut etiam de Filio procedat,
sicut procedit de Patre, ab ipso habet Patre. Hic
utcunque etiam illud intelligitur, quantum a talibus
 quales nos sumus intelligi potest, cur non dicatur
natus esse, sed potius procedere Spiritus sanctus;
quoniam si et ipse Filius diceretur, amborum utique
Filius diceretur; quod absurdissimum est. Filius quippe
nullus est duorum, nisi patris et matris. Absit autem
ut inter Deum Patrem et Deum Filium tale aliquid
suspicemur; quia nec Filius hominum simul ex
patre et matre procedit; sed cum in matrem procedit
ex patre, non tunc procedit ex matre: et cum in hanc
lucem procedit ex matre, non tunc procedit ex
Patre. Spiritus autem sanctus non de Patre procedit
in Filium, et de Filio procedit ad sanctificandam
creaturam, sed simul de utroque procedit:
quamvis hoc Pater Filio dederit, ut quemadmodum
de se, ita de illo quoque procedat. Neque
 enim possumus dicere quod non sit vita Spiritus
sanctus, cum vita Pater, vita sit Filius: ac per hoc
sicut Pater cum habeat vitam in semetipso, dedit et
Filio habere vitam in semetipso; sic ei dedit  vitam
Spiritum sanctum procedere de illo sicut procedit et
de ipso.
Haec beatus Augustinus de sermone quem se dixit
fecisse coram populo, transtulit in librum decimum
quintum de sancta Trinitate. De quo sermone supra
jam testimonia posuimus, et quid nobis visum
exinde fuerit breviter diximus, quae replicare nunc
credimus non esse necessarium. Hoc solummodo dicendum
quod inter generationem ac processionem
hanc dicit esse differentiam, quod generatio sit Filii,
quoniam ipse natus esse dicatur de Patre; processio
 vero pertineat ad Spiritum sanctum; nec eum posse
dici generatum; quod si dicatur natus, tam Patris
quam Filii esse dicetur: quod summae dicit esse stultitiae,
neque divinae generationi convenire. Quando
namque quisque Filius de Patre, Filioque natus exstitit?
Ergo quoniam ista sunt absurdissima, dicatur
Filius natus de Patre, Spiritus vero sanctus procedens
ab utroque. Nec hoc inconvenienter. Dictum
namque est, Patrem solum ex nullo: ex Patre vero
Filium et Spiritum sanctum. Et Patrem esse vitam,
Filium etiam vitam, Spiritum quoque sanctum vitam.
Sed vitam de nulla vita Patrem solum; Filium
vero vitam de Patre solo, sed genitam; Spiritum
quoque sanctum vitam non de solo Patre, nec de
solo Filio, sed ab utroque; sed non sic de Patre, ut
 inde procedat in Filium, et rursus de Filio procedat
ad creaturae sanctificationem: non enim isthic ulla
momenta temporis, vel ordo cogitandus. Simul denique
procedit ab ambobus, id est, cum procedit a
Patre, procedit a Filio; et cum procedit a Filio,
procedit a Patre, nullo vel tempore vel ordine mediante:
hoc tamen interesse ut Pater a nullo acceperit,
ut de illo procederet Spiritus sanctus: at vero
Filius a Patre percepit, ut ab eo procederet idem
Spiritus sanctus.
Item in libro disputationis contra quinque Haereses,
 sic de Spiritu sancto sermonem terminans, ait:
Quid aliud dicam fatigatus fatigatis? Qui Spiritum
sanctum a Patre et Filio, aeternitate, substantia, vel
communione separat, eumque negat Spiritum esse
Patris et Filii, plenus est spiritu immundo, vacuus
Spiritu sancto. Audiant haec impugnatores veritatis,
negantes Spiritum sanctum de Patre Filioque
procedere. Quod cum negant, negant eum esse Patris
Filiique Spiritum: et pertimescant se spiritu
plenos esse immundo, vacuosque Spiritu sancto:
nec posse veniam consequi, tantae si non blasphemiae
renuntiaverint. Quod si nolunt audire maligni, audiant
pietatis amici, et exhorrescant impietatis blasphemiam,
ut repleantur Spiritu sancto.
Item in libro contra Maximinum Arianum (lib.
 III, cap. 5): Dicis vos Spiritum sanctum honorare,
ut doctorem, ut ducatorem, ut illuminatorem, ut
sanctificatorem: Christum colere ut creatorem: Patrem
cum sincera devotione adorare ut auctorem.
Si auctorem propterea dicis Patrem, quia de ipso
est Filius, non est autem ipse de Filio: et quia
de illo et Filio sic procedit Spiritus sanctus, ut
ipse hoc dederit Filio, gignendo eum talem ut
etiam de ipso procedat Spiritus sanctus. Si creatorem
sic dicis Filium, ut creatorem non neges Patrem,
nec Spiritum sanctum. Si denique Spiritum
sanctum dicis sic doctorem, ducatorem, illuminatorem,
sanctificatorem, ut haec opera nec Patri audeas
auferre, nec Filio, ista tua etiam nostra sunt
verba. Haec sanctus Augustinus adversus Arianos.
 Videant isti cujus velint esse fidei vel imperatores,
vel Ariomanitae. Si negant Spiritum sanctum de
Patre Filioque procedere, catholicae fidei repugnant;
et Ariani dogmatis assertores efficiuntur. Quod si
catholici sunt, et oderunt pravi dogmatis falsitatem,
non arguunt Latinos, imo catholicam confitentem
Spiritum sanctum de Patre Filioque procedere;
ista quoniam negare, Arianae perfidiae manifestum
est consentire.
Item in eodem libro (cap. 14): Quaeris a me:
(nimirum Maximum Arianum interpellans, cui loquebatur)
si de substantia Patris est Filius, de substantia
Patris est Spiritus sanctus, cur unus Filius sit,
et alius non sit Filius? Ecce respondeo, sive capias,
sive non capias: De Patre est Filius, de Patre est
 Spiritus sanctus; sed ille genitus, iste procedens.
Ideo ille Filius est Patris, de quo est genitus; iste
autem Spiritus utriusque, quoniam de utroque procedit.
Negabat Maximinus Arianus, contra quem
agit beatus Augustinus, Spiritum sanctum de Patre
procedere. Dicebat enim eum minorem Filio, nec
consubstantialem Patri, volens evacuare quod fides
catholica tenet, Spiritum sanctum consubstantialem
Patri Filioque. Et ideo dicebat: Si de substantia
Patris foret Spiritus sanctus, sicut de substantia
Patris est Filius, esse jam consequenter duos filios.
 Cui respondens beatus Augustinus, dicit eum et de
Patre procedere, quoniam ejusdem est cum Patre
substantiae; nec tamen esse Filium, quoniam non
est natus, sed procedens: Filius namque qui est
natus, est de substantia Patris, et idcirco Filius,
quia natus. At vero Spiritus sanctus, quanquam sit
de substantia Patris, non est tamen Filius, quia non
est genitus. Procedit autem de substantia Filii, quoniam
est utriusque Spiritus, et consubstantialis amborum.
Hoc qui negat, Arianis consentit et catholicae
fidei contradicit.
Sequitur: Sed ideo cum de illo Filius loqueretur,
ait: De Patre procedit (Joan. XV, 26): quoniam
Pater processionis ejus est auctor, qui talem Filium
genuit, et gignendo ei dedit ut etiam de ipso procederet
 Spiritus sanctus. Nam si non procederet et de
ipso, non diceret discipulis: Accipite Spiritum sanctum
(Joan. XX, 22); eumque insufflando daret, ut
a se quoque procedere significaret, aperte ostenderet
flando, quod inspirando dabat occulte. Quia ergo
si nasceretur, nec tantum de Patre, nec tantum de
Filio, sed de ambobus utique nasceretur: sine dubio
Filius diceretur amborum. Ac per hoc quia Filius
amborum nullo modo est, non oportuit eum nasci
de ambobus. Amborum est ergo Spiritus, procedendo
de ambobus. Approbat quod de Filio procedat
Spiritus sanctus, et hoc voluisse significare Filium,
cum de illo loqueretur in Evangelio, dicens: De Patre
procedit. Non enim eo modo dixit hoc ut eum a
se negaret procedere, sed auctoritatem processionis
 retulit ad Patrem, qui talem genuit Filium, et illi
gignendo contulit, ut non solum de Patre, verum
etiam de Filio procederet Spiritus sanctus. Et hoc
affirmat ex alio testimonio, quo post resurrectionem
apparens discipulis Salvator ait: Accipite Spiritum
sanctum. Et ne verbis tantum, verum etiam insufflatione
daret quod eos accipere jubebat, dicit quod insufflando
locutus sit discipulis ut acciperent Spiritum
sanctum; eumque insufflando dederit, significans
aperte flando a se procedere, quod spirando
dabat occulte. Pariter quoque solvens quaestionem,
ne Filius sit amborum, quoniam procedit ab ambobus,
sicut impietas Ariana calumniabatur, dicens,
Quia si nasceretur Spiritus sanctus, non tantum
nasceretur de Patre, nec tantum nasceretur de Filio;
 quoniam procedit ab utroque. Procedit, inquam,
non nascitur: sed de ambobus utique nasceretur,
quoniam procedit ab ambobus; et diceretur sine dubio
Filius amborum. Nunc autem removetur generatio
Spiritus, quoniam non est Filius nec Patris,
nec amborum; ac propterea non oportuit nasci de
ambobus; quoniam qui nativitatem non habet, filietatem
refutat, et qui filius non est, nasci nullo
modo debuit. Est autem amborum Spiritus procedendo
de ambobus. Subvertit igitur Arianam calumniam,
falsitatis invidia conflatam, et impietatis
malignitate progenitam, asserere cupientem non
esse Spiritum de substantia Patris, quia si foret,
esset Filius. Sed iste vir catholicus catholica disputatione
 demonstrat esse quidem de substantia
Patris Spiritum, nec tamen esse Filium; quoniam
non est idem procedere, quod est nasci.
Hinc consequenter intulit: Quid autem inter
nasci et procedere intersit, de illa excellentissima
natura loquens, explicare quis potest? Non omne
quod procedit nascitur, quamvis omne procedat
quod nascitur; sicut non omne quod bipes est, homo
est; quamvis bipes sit omnis qui homo est. Hoc scio:
distinguere autem inter illam generationem et hanc
processionem, nescio, non valeo, non sufficio.
Testatur doctor eximius, et haereticorum expugnator
vehementissimus, Spiritum sanctum non esse Filium,
qui non est natus, sed procedit, non a Patris
tantum substantia, sed etiam a Filii. Cum autem sit
 utriusque substantiae consors, ut pote consubstantialis,
et dicatur de Patre procedere de quo et nascitur
Filius, non parva vertitur quaestio, quid sit
inter nativitatem et processionem. Et confitetur de
illa excellentissima natura non solum sibi, verum
nulli mortalium possibile fore distinguere, quid sit
inter nasci et procedere; quamvis comprehendatur
quod non omne quod procedit, nascatur; attamen
omne procedens est quod nascitur: non enim potest
aliquid nasci, si non procedat ex eo de quo nascitur,
ut filius ex parente. Cum enim ex secretis uteri
materni procedit in lucem, dicitur nasci, sed non ita
cum procedit ex secretis patris in matrem. Processionem
quippe negare non valemus, cum fiat defluxio
seminis in uterum matris, de quo postea filius procedens
 natus esse dicitur. Non ista dicimus velut alio
tempore de Patre processerit Spiritus, et alio de
Filio; verum ostendere volentes non omnem processionem
esse generationem; omnem autem generationem
esse processionem: sicut non omne quod
bipes est, homo est; quamvis bipes sit omnis qui
homo est. Hoc quod ponit exemplum, propter distinctionem
ponit nativitatis et processionis; non tamen
proprie significans quid sit nasci vel procedere, sed
veluti cum dicitur: quid sit species, quid sit genus.
Bipes enim genus est ejus speciei quae est homo; et
homo species est ejus generis quod est bipes; si
genus consideres, et homo, et volatile bipedes sunt;
si speciem, homo bipes est. Idcirco dixit: Non
omne bipes homo; quoniam hoc generali vocabulo
 etiam aves comprehenduntur. At vero cum
dixeris hominem, comprehendis omnem quidem
hominem simul, sed non omne quod est bipes:
amplius enim significat quam homo; et ideo
haec definitio nec hominem proprie significat,
nec bipedem proprie: sic et processio et nativitas.
In processione namque monstratur nativitas,
sed non semper: veluti cum dicitur: De ore
sapientis procedit mel. Et Psalmista de sole: Et ipse
tanquam sponsus procedens de thalamo suo (Psal.
XVIII, 6). Thalamum namque solis secretum quoddam,
et ab hominum conspectu remotum significat,
unde lucem praebiturus mortalibus singulis diebus
procedit. At vero nativitas processionem semper
 ostendit, quia nunquam potest fieri sine processione:
quidquid enim nascitur, etiam procedit: ac
propterea dicit quidem beatus Augustinus quid sit
generatio et processio, sed sicut in genere, vel sicut
in specie, non vero sicut in proprio; dicit enim haec
se nescire, nec propriis finibus illa posse distinguere.
Et cur hoc? subjicit causam, inquiens: Quia
et illa et ista est ineffabilis, id est generatio Filii, et
processio Spiritus sancti. Sicut propheta de Filio
loquens, ait: Generationem ejus quis enarrabit (Isa.
LIII, 8)? ita de Spiritu sancto verissime dicitur: Processionem
ejus quis enarrabit?
Quibus verbis ostendit et nativitatem Filii, sicut
processionem Spiritus sancti, non enarrari posse,
quia sint ineffabiles: ac propterea non deberi scrutari
 quod non possit enarrari; quia nullo modo possit
comprehendi. Debere vero sufficere quod super
his Scriptura sancta testatur, natum Filium de Patre,
Spiritum vero sanctum procedere, non a Patre solum,
verum et a Filio; sicut consequenter insinuat,
dicens: Satis sit ergo nobis, quia non est a seipso
Filius, sed ab illo de quo natus est, non est a seipso
Spiritus sanctus, sed ab illo de quo procedit. Et
quia de utroque procedit, sicut jam ostendimus,
unde et Spiritus Patris dictus est, ubi legitur: Si
autem Spiritus ejus qui suscitavit Christum a mortuis,
habitat in vobis. Et Spiritus Filii, ubi legitur:
Qui autem Spiritum Christi non habet, hic non est
ejus (Rom. VIII, 9). Hic adversus Maximinum Arianum
doctor Augustinus agens, ostendit Spiritum
 sanctum tam de Patre quam de Filio procedere,
quod qui negare contendunt, Ariomanitas se fore
confitentur, nec consubstantialem Spiritum sanctum
Filio fatentur: quoniam si non procedit ab illo, non
est ejusdem substantiae cujus est Filius: ac per hoc
jam aut creaturam Spiritum sanctum blasphemabit,
aut Filium non omnia quae Patris sunt habere denegabit.
Negare vero non potest Spiritum sanctum Spiritum
esse Filii, dicit enim Apostolus: Quoniam
estis filii, misit Deus Spiritum Filii sui in corda nostra,
clamantem: Abba, Pater (Gal. IV, 6). Quod si
est Spiritus Filii, sicut Apostolus confitetur, aut erit
subjectus, quod vult Arianus, qui connumerat eum
creaturis; aut procedens ex Filio, quod confitentur
catholici. Eligant ergo quod volunt imperatores Graecorum:
 negare non possunt Spiritum sanctum Spiritum
esse Filii; dicant ergo quomodo Filii, si non
procedit ab ipso. Nam si processionem negant, praedicant
creationem, quod impietatis esse constat
Arianae, quia non potest esse Filii Spiritus, si non
vel creatus sit, vel procedens ab illo.
Item in consequentibus (cap. 17): Quid est autem:
In principio erat Verbum (Joan. I, 1); nisi in
Patre erat Filius? Et ipse Filius interrogatus a Judaeis,
quis esset, respondit: Principium qui et loquor
 vobis (Joan. VIII, 2). Pater autem principium
non de principio; Filius principium de principio:
sed utrumque simul, non duo, sed unum principium.
Sicut Pater Deus, et Filius Deus, ambo autem simul,
non duo dii, sed unus Deus. Nec Spiritum
sanctum de utroque procedentem negabo esse principium,
sed haec tria, simul sicut unum Deum, ita
unum dico esse principium. Negat esse creaturam
Spiritum sanctum, dicens eum esse principium sicut
Pater est principium, et Filius principium: sed Pater
principium de nullo principio, Filius autem principium,
sed de Patre principio: Spiritus quoque
sanctus principium non de nullo principio, nec de
Patre solum principio, sed de utroque, id est Patre
principio Filioque: nec tamen tria principia, sed
 unum principium; quemadmodum non tres dii Pater
et Filius et Spiritus sanctus, quamvis singulus
eorum dicatur Deus: sed hi tres unus Deus.
Item in posterioribus (cap. 21): Lux de luce,
Filius de Patre, et simul ambo lux una: sicut Deus
de Deo, et simul ambo utique Deus unus; et hoc
totum non sine Spiritu amborum. Quod dicens
testatur eum ab utroque procedere. Nam si Spiritus
est Patris, quia procedit a Patre; consequenter
quoque Spiritus est Filii, quoniam procedit ab illo:
non enim diversa causa dicitur Spiritus esse Patris,
et Spiritus Filii, sed una eademque; illa videlicet,
quia procedit ab utroque, sicut Spiritus est utriusque.
Nam si dicas eum Spiritum Patris, quia procedit
de Patre, quaenam causa restat ut dicatur Spiritus
 Filii, nisi quia procedat et ab illo? Haec beatus
Augustinus adversus Maximinum agens Arianum,
de sancti Spiritus processione ex Filio sensit, dixit,
scripsit, Arianam perfidiam damnans, catholicae
vero fidei pietatem affirmans; cui contradicere quis
molitus fuerit, hostis catholicae fidei reperitur.
Hic etiam in collatione dialogi contra Pascentium
Arianum disputans (Altercatio Pascentii cum Aug.,
epist. 178, med.) ait: Si enim in homine credente
ipse totus Deus credendus est habitare, quomodo
Filium totum in se Pater, aut Filius Patrem totum
non credatur excipere? Ac per hoc ipse in Patre,
et Pater in eo manet, et ex Patre et Filio sanctus
credendus est Spiritus non solum processisse, sed
semper ad agenda opera Trinitatis omnino procedere.
 Unum esse dicit sanctum Spiritum ex sancta
Trinitate cooperatorem, qui non solum substantia,
verum operatione Patri Filioque copuletur tanquam
ab utroque procedens, et cum utroque cooperans:
quod non posset facere, si non ab utroque procedendo
substantiam et accepisset et accipiat.