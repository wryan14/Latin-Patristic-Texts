CAPUT VII.
Testimonia ex Augustino et Hilario. 
Procedat sed in conspectum Augustinus, fluvius
 eloquentiae, prescrutator secretorum, occultorum
revelator, propugnator Ecclesiae, haereticorum debellator;
et quid super Salvatoris sentiat exortu palam
profiteatur. In sermone de Natali Domini, dum de
modestia Virginis, et mirabili Salvatoris conceptu
declamaret, sic ait: Pronuntiato per angelum partu
coepit Verbum formari, conceptione colligitur in homine
Deus, et eum sustinet venter cui parvus fuerat
mundus, et intra breve virginei corporis spatium
pro nobis est incarnata majestas; fecunda viscera
 Verbo auctore tenduntur; completisque novem mensibus
venter coelestem hominem fudit: natum Dominum
publicat angelicus sermo. Diligenti descriptione
quam brevissime prosecutus est, et principia
conceptus, et constructionem soliditatis, et augmentum
corporis. Mensium quoque spatium quo intra
secreta ventris infantilis coaluit successus, inde progressus
in auras, et in nativitatem Dei angelica conclamatio.
Vide profecto quoniam et conceptum dicitur,
et concretum, et fusum, id est non per peregrinam
irruptionem egressum, sed per vestibulum ventris
virginalis fusum.
Item in alio sermone super eadem nativitate:
Natus ergo Dominus noster ex carne quidem, sed
non ex corruptione carnali: natus ut homo, sed non
 genitus ut homo. Ita suscepit carnem, ut servaret
majestatis honorem; et sic segregavit puritatem
nativitatis suae a colluvione concretionis humanae.
Peregit quidem in ortu suo plenam hominis dispensationem,
sed Dei tamen non deseruit dignitatem.
Vides a docto viro et divinitatem Filii Dei, et humanae
nativitatis ordinem designari. Dicit enim eum
natum ex carne, scilicet de membris et humanitate
virginis, lege quidem carnis, sed praeter corruptionem
carnis; utque manifestius quid dicitur animadvertas,
ait: Natus ut homo, sed non genitus
ut homo. Cerne quam plenissime nativitatis Christi
mysterium reseravit: Ait namque: Natus ut
homo, sed non genitus ut homo. Quid est, natus
ut homo? Quia per vulvam, per quam nascitur omnis
 homo, de virginis utero egressus est. Et quid est non
genitus ut homo? Quoniam non de semine viri, sed
de Spiritu sancto est incarnatus. Fac ut non fuerit
egressus per ostium ventris, non erit verum quod
natus fuerit ut homo: sed natus est ut homo, igitur
per ventris ostium, id est vulvam, natus est.
Hilarius, vir virtutum omnium atque ornamentorum,
et sicut vita ita etiam eloquentia insignis, in
libro Fidei secundo (de Trinitate lib. II, sub med.):
Unus unigenitus Deus in corpusculi humani formam
sanctae Virginis utero insertus accrescit. Qui
omnia continet, et intra quem et per quem cuncta
sunt, humani partus lege profertur. Docet eum et
corporis habitum ex Virgine et intra Virginem induisse,
et de more nativitatis humanae, virginalis
 vulvae penetrasse secreta. Commutatis siquidem verbis
idem quod Pater Augustinus protestatur: ille
namque quod natus sit ut homo testificatur; at iste
quod humani partus lege prolatus est, intonuit. Quatenus
uterque dum Salvatoris processum de Virgine
consona Scripturis sacris voce profitentur, et veritas
doceatur, et falsitas subruatur.