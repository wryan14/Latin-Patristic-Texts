CAPUT V.
Testimonia alia. 
Jeremias, quoque hunc sacrum Virginis partum
praesagiens, ait: Creabit Dominus novum super
terram: femina circumdabit virum (Jer. XXXI, 22).
Discerne quid novum dixerit creatum iri, scilicet
quod femineo tantum semine sancti Spiritus per ministerium,
matricis in gremio habitus configuretur
 virilis. Et quoniam nascendo talis conceptus uteri
semitas non praeteriret, qui cursus nativitatis cunctis
datur mortalibus, merito illud siluit, in quo
praeter inviolatum pudorem sub nascendi lege nihil
afferret novi.
Ezechiel quoque: Et converti me ad viam portae
sanctuarii exterioris, quae respiciebat ad orientem;
et erat clausa: et dixit Dominus ad me: Porta haec
clausa erit, non aperietur, et vir non transiet per
eam, quoniam Dominus Deus Israel ingressus est per
eam; eritque clausa principi. Per viam vestibuli
portae ingredietur, et per viam ejus egredietur (Ezech.
XXXIV, 3). Aestimo quod hic locus omnem solvat
hujus nodum quaestionis. Etenim portam quam describit
propheta majores intellexerunt Virginem Mariam,
 quae bene monstratur clausa, quia virgo semper
manet intacta, et vir non transiet per eam.
Intende diligenter cui negatur transitus, et qua negatur.
Negatur prorsus viro, qui poterat violare, et
ab eo removetur, quod poterat per coitum corrumpi.
Nemo enim removet ingressum, quia ratio naturae
nec viam admittit, nec transitum, qua de re quando
dicitur: Vir non transiet per eam, non de latere,
nec de cerebro, nec de femore dicitur, quoniam
transitus conjugalis ad alias refertur corporis partes,
quibus natura ad coitum viam praebuit et transitum.
Quoniam vero qua virilis removetur transitus, illac
Dominus Deus Israel est ingressus, subsequens sermo
demonstrat, dicendo: Dominus Deus Israel ingressus
est per eam. Utque omne demat ambiguum,
 subjicit: Per viam vestibuli portae ingredietur, et
per viam ejus egredietur. Nolit jam de via Salvatoris,
quam nascendo secutus est, haeresis nova dubitare.
En tibi propheta tanquam sub oculos metaphorice
muliebris vulvae et vestibulum et viam
ponit. Ingressus est denique Dominus Deus
Israel per viam vestibuli hujus portae, quia per incarnationis
mysterium virginale introivit gremium;
et per viam hujus portae egressus est, quoniam humanitate
suscepta in domum mundi per incontaminatam
exiit vulvam. Non igitur nescio quem Dei
Filio de utero matris confingas egressum. Spiritus
sanctus te doceat veritatem, qui et thalamum tanto
dignum sponso sanctificavit et portam. Sed quid in
 difficilioribus et mysticis locis immoramur? ad aperta
veniamus, et de domorum claustris, id est secretorum
figuris ad portarum latitudinem migremus,
quatenus vestigia sponsi, et emissiones sponsae, sub
divo contemplemur.
In lege omne primogenitum sanctificatum erat
Domino, significans eum qui solus sanctus et sine
peccato natus est. Sic enim super hoc habes scriptum:
Sanctificate mihi omne primogenitum quod
aperit vulvam in Israel (Exod. XIII, 1). Item:
Cumque introduxerit te Dominus in terram Chananaei,
sicut juravit tibi et patribus tuis; et dederit
eam tibi, separabis omne quod aperit vulvam
Domino (Ibid., 11, 12). Item: Nam cum induratus
esset Pharao, et nollet nos dimittere, occidit
 Dominus omne primogenitum in terra Aegypti. Idcirco
immola Domino omne quod aperit vulvam masculini
sexus, et omnia primogenita filiorum meorum
redime (Ibid., 13-15). Nota quod primogeniti
sunt qui vulvam nascendo primi aperiunt, ut consequenter
accipias hoc esse nasci de femina, quod est
oriendo vulvam exire. In catalogo praeceptorum:
Primogenitum filiorum dabis mihi (Exod. XXII,
29). Alibi: Omne quod aperit vulvam generis
masculini meum erit (Exod. XIII, 2). In Levitico:
Mulier si suscepto semine peperit masculum, et
reliqua (Lev. XII, 1). Item: Sin autem feminam
peperit (Ibid., v. 5), etc.; et generare et parere
docet feminas, non aliud esse quam per vulvam
emittere partum. In Numeris: Meum est omne
 primogenitum ex quo percussi primogenitos in terra
Aegypti. Sanctifica mihi quidquid primum nascitur
in Israel (Num. III, 13). Et superius: Ego tuli
Levitas a filiis Israel pro primogenito, qui aperit
vulvam in filiis Israel (Ibid., 12). Et in sequentibus:
Numera primogenitos sexus masculini de
filiis Israel a mense uno (Ibid., 40). Et supra:
Tollesque Levitas mihi pro primogenito filiorum
Israel (Ibid., 41). Et infra: Pro primogenitis
quae aperiunt omnem vulvam in Israel accepi eos
(Num. VIII, 16); nimirum Levitas. Mea sunt omnia
primogenita filiorum Israel. Alibi: Quidquid primum
erumpit e vulva cunctae carnis quam offerunt
Domino, sive de hominibus, sive de pecoribus fuerit,
tui juris erit (Num. XVIII, 15). Ergo omnis
 partus, tam hominum quam jumentorum, per vulvam
erumpit. Qua de re omnis de femina nascens per
vulvam egreditur. Non ergo nobis incertam generent
quaestionem verba quae, consuetudine sua et usu
Scripturarum certam suae significationis subministrant
notionem; ut enim ambulare de pedis officio,
sic parere de vulvae ministerio praedicamus. Non igitur
confundat dubietas quod intellectus manifesti
significatio declarat. Ut autem sine viae directione
non pervenitur ad limitem destinatum, sic nisi per
verborum significantiam veram, locutionis veritas
non aperitur. Partum igitur aut natum, vel si quo
alio nomine talis actio nominatur, feminarum, docti
et naturae veritate, et consuetudine nascendi, et
 auctoritate Scripturarum, non aliud praeter verba
significatarum rerum de rebus significatis intelligamus,
ne procul a veritate evagemur, dum veritatis
signa vel non cognoscimus, vel prava interpretatione
pervertere molimur. Secundum datam regulam Evangeliorum
super Salvatoris nativitate dicta contemplemur.
In Matthaeo sic scriptum legimus: Angelus Domini
apparuit Joseph in somnis dicens: Joseph fili
David: noli timere accipere Mariam conjugem tuam,
quod enim in ea natum est, de Spiritu sancto est.
Pariet autem filium, et vocabis ejus nomen Jesum.
Ipse enim salvum faciet populum suum a peccatis
eorum: hoc autem totum factum est, ut adimpleretur
quod dictum est per prophetam dicentem: Ecce
 in utero habebit et pariet filium, et vocabitur nomen
ejus Emmanuel, quod interpretatur nobiscum Deus.
Exsurgens autem Joseph a somno, fecit sicut ei
praecepit angelus Domini: et non cognoscebat eam
donec peperit filium suum primogenitum, et vocavit
nomen ejus Jesum (Matth. I, 20 et seq.). Cum ergo
natus esset Jesus in Bethlehem Judae, toties nativitas
praedicata Salvatoris, toties narratus Virginis partus,
virginitas perdocetur, virilis removetur amplexus,
non tamen vulvae transitus abnegatur. Verum et
evangelistae dictis, et prophetae vaticinio Salvatoris
ortus per vulvam exstitisse monstratur; quoniam
non parit femina, nisi per vulvam, non exit infans,
nisi per uteri januam.
Lucas taliter super hac loquitur nativitate: Ingressus
 angelus ad Mariam dixit: Ave, gratia plena,
Dominus tecum, benedicta tu inter mulieres. Quae
cum audisset turbata est, et cogitabat qualis esset
ista salutatio, et ait angelus ei: Ne timeas, Maria,
invenisti gratiam apud Dominum. Ecce concipies et
paries filium, et vocabis nomen ejus Jesum. Et
infra: Dixit autem Maria ad angelum: Quomodo
fiet istud, quoniam virum non cognosco? Et respondens
angelus dixit ei: Spiritus sanctus superveniet
in te, et virtus Altissimi obumbrabit tibi. Ideoque et
quod nascetur ex te sanctum, vocabitur Filius Dei
(Luc. I, 28 et seq.). Si nondum vel naturae solemnitate,
vel exemplo nascentium quid sit parere acquiescis,
saltem missus ad Zachariam angelus ex
 ipso Evangelio te instruat. Ait autem illi angelus:
Ne timeas, Zacharia, quoniam audita est deprecatio
tua; et uxor tua Elisabeth pariet tibi filium (Luc.
I, 13). Unum verbum super utroque promittitur
partu, et quomodo non idem ventris ostium significatur?
Dispar conceptionis ordo, non dispar est lex
nascendi, quoniam Joannes de semine viri, Jesus de
Spiritu sancto concipitur; et ille per portam per
quam transivit vir, exponitur, iste per intemeratam
pudoris aulam generatur: ambo tamen pariuntur,
quoniam uterque per vulvae januam excipitur. Attestatur
etiam nostrae orationi evangelista, quando
ait: Ideo quod nascetur ex te sanctum. Memento
quid de primogenitis, id est qui aperiunt vulvam,
legifer mandaverit, et intelligas sanctum primogenitum
 vocari, et primogenitum qui aperit vulvam
quare et Jesus cum sanctum Domino dicitur, et primogenitus
appellatur. Et si primogenitus, utique
vulvam aperuit, non ut clausam corrumperet, sed ut
per eam suae nativitatis ostium aperiret, sicut et in
Ezechiel porta et clausa describitur, et tamen Domino
Israeli narratur aperta, non quod liminis sui fores
dimoverit ad ejus egressum, sed quod sic clausa patuerit
dominanti.
Idem evangelista rursus: Factum est autem cum
essent ibi, impleti sunt dies ut pareret, et peperit
filium suum primogenitum (Luc. II, 6). Et de Elisabeth
fere eadem scribuntur: Elisabeth autem impletum
est tempus pariendi, et peperit filium (Luc.
I, 57). Sicut utriusque feminae tempus ut pareret
 assignatur, sic ambobus nascentibus infantibus eodem
verbo idem ventris ostium monstratur. Et deinceps:
Postquam impleti sunt dies purgationis
Mariae secundum legem Moysi, tulerunt Jesum in
Jerusalem ut sisterent eum Domino, sicut scriptum
in lege Domini: Quia omne masculinum adaperiens
vulvam, sanctum Domino vocabitur (Luc. II, 22).
Si tibi minus satisfecerant verba quibus genuisse
Maria perdocetur, ut propterea aliunde quam per
vulvam de Virginis aula processisse Jesum garrias,
quoniam honestiori sermone pudendum mulieris
fuerat obvelandum, tandem verbis evangelistae acquiescens,
disce non translato, sed suo proprio vocabulo
os feminei ventris insinuatum, atque per illud
Salvatorem nascendi subisse progressum. Nam si
 fuit aliud Mariam peperisse quam masculinum ejus
vulvam aperuisse, non secundum legis praeceptum
sisti Domino, nec sanctum Domino debuerat vocari:
Quoniam omne masculinum adaperiens vulvam,
sanctum Domino vocabitur (Ibid., 23). Nunc vero
et peperit eum Maria virgo, et per vulvam ejus
egressus est Salvator, et tanquam primogenitus adaperuit
eam, non quo violaret integritatem uteri, sed
quo ventris palatium vacuaret; unde et mater, quanquam
non suscepto semine genuerit, quia vero illi
masculus adaperuerit vulvam, secundum legem et
purgationis dies implet, et hostiam ad templum cum
puero Domino sistendo, defert.