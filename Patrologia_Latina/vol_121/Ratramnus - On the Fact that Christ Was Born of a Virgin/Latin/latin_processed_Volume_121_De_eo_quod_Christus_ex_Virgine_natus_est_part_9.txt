CAPUT VI.
Ex Patribus suam asserit sententiam.  
Verum quoniam breviter ista de divinae auctoritatis
collegimus libris, quibus Salvatoris ortum
per intemeratae vulvam Virginis doceremus, libet
etiam majorum traditionibus firmare sententiam
nostram, quatenus multitudine testium et adversarius
confutetur, et fideles uberius instruantur. Locos
tamen in medium deducemus, et eorum ipsorum
testimonia pauca, ut propositae modum brevitatis
custodiamus. Alioquin si unius eorum, ne
dicam omnium, super hoc dicta in unum conferre
voluerimus, multorum corpus voluminum conficiemus.
Ambrosius coelestis tuba, specimen sanctitatis,
fidei robur inexpugnabile, dum de humano Salvatoris
 exortu tractaret (in Luc. l. XI, c. 2), ita fatus
est: An mediocribus signis Deus probatur, quod
angeli ministrant, quod magi adorant, quod martyres
confitentur? Ex utero funditur, sed coruscat e coelo:
terreno in diversorio jacet, sed coelesti lumine viget.
Nupta peperit, sed virgo concepit. Nupta concepit,
sed virgo generavit. Quam subtiliter inviolati pudoris
edocet secretum, quam magnifice virginem
describit, et matrem nuptam praedicat et intactam!
Fusum narrat ex utero Christum, ut eum per naturae
viam sentias processisse, nec aestimes peregrinos
ortus sui exitus requisisse, quem vena uteri naturali
fluxu emisit in lucem. Quod ut clarius commendaret,
adjecit, nuptam peperisse, sed virginem concepisse,
et nuptam concepisse, sed virginem peperisse; ut in
 conceptu virginis et partu removeas virile consortium.
Animadvertis autem membra suis a natura
ministeriis deputata, ut conceptus ad matricem, partus
ad orificium referatur. Quibus denique membris
mulier nupta concipit et parit, eisdem virginem et
fecundatam credas et enixam.
Rursus in sequentibus. Omne masculinum adaperiens
vulvam, sanctum Domino vocabitur. Verbis
enim legis promittebatur Virginis partus. Et vere
sanctus, quia immaculatus. Denique ipsum esse qui
lege signetur, in eumdem modum ab angelo repetita
verba declarant: Quia quod nascetur, inquit,
sanctum, vocabitur Filius Dei. Non enim virilis
coitus vulvae virginalis secreta reseravit, sed immaculatum
semen inviolabili utero Spiritus sanctus
 effudit. Solus enim per omnia ex natis de femina
sanctus Dominus Jesus, qui terrenae contagia corruptelae
immaculati partus nativitate non senserit, et
coelesti majestate depulerit. Nam si litteram sequamur,
quomodo sanctus omnis masculus, cum multos
sceleratissimos fuisse non lateat? Nunquid sanctus
Achab? Nunquid sancti pseudoprophetae, quos ad
Eliae preces ultor coelestis injuriae ignis absumpsit?
Sed ille sanctus, per quem figuram  mysterii pia
legis divinae praescripta signabant. Et quod solus
sanctae Ecclesiae virginis ad generandos populos Dei
immaculatae fecunditatis aperiret genitale secretum.
Hic ergo solus aperuit sibi vulvam. Nec mirum:
qui enim dixerat per prophetam: Priusquam te
formarem in utero, novi te, et in vulva matris sanctificavi
 te (Jer. I). Qui ergo vulvam sanctificavit
alienam, ut nasceretur propheta, hic est qui aperuit
matris suae vulvam, ut immaculatus exiret. (S.
Ambros., l. II in Luc., c. 2; S. Aug., l. II de Peccat.
orig., c. 40, et lib. I cont. Jul., c. 2.)
Orator insignis hac oratione primo antiquae legis
explanans edictum, dogmatizat sanctum legale unius
veri sancti mysterium signasse, qui saeculi sub fine
natus de Virgine, terrenae contagia corruptelae immaculati
partus novitate non senserit, sic aperiens
 virginalem vulvam nascendo, ut tamen eam relinqueret
clausam non violando. Alioquin si non illum
Scriptura significavit, quae de masculis sancivit ut
habeantur sancti, ostendit verum non esse decretum
multorum pravitas masculorum. Sed lex Domini immaculata
et testimonium fidele. Qua de re quaerendus
est intellectus qui possit aptari merito veritati;
ubi sanctus ille solus repetitur, qui sine peccato conceptus,
sine delicto genitus, sanctae Ecclesiae virginis
ad generandos populos Dei immaculatae fecunditatis
aperuit genitale secretum.  Non enim hoc genus narrationis
ad Ecclesiam per mysterium coaptaret, nisi
rei veritate de virginalis vulvae reseratione factum
 fuisse docere voluisset. Quem sequentia comprobant
intellectum; ait enim: Hic ergo solus aperuit sibi
vulvam. Quid amplius requiris, quando signatis attestatur
quod dicimus verbis? Et aperuit enim, et
vulvam dixit, quo nihil per figuram reputes dictum.
Igitur manifesta confirmat sententia, quod olim vetus
Scriptura loquebatur: Omne scilicet masculinum
quod aperiret vulvam, sanctum Domino vocari, ut
non moderno sed antiquissimo discas tempore signatum
fuisse, non solum quod de Virgine nasceretur
Jesus, verum quod per intemerati pudoris vulvam
nasceretur.
Utque nativitas ista impolluta de inviolato, non
coinquinata de corrupto egressu putaretur, docet
sub exemplo adhuc in vulva sanctificati prophetae.
 Subjungit autem: Qui enim dixerat ad prophetam:
Priusquam te formarem in utero, novi te, et in
vulva matris sanctificavi te; qui ergo vulvam sanctificavit
alienam, ut nasceretur propheta, hic est
qui aperuit matris suae vulvam, ut immaculatus
exiret. Cessent jam verba nostra, ubi tanti doctoris
verbis instruimur quid de Salvatoris ortu sentire
debeamus. Non enim explicare debemus quid dixerit,
cum potius involvere quam manifestius aperire
queamus: nisi forte quis adeo rudis exstiterit, ut
vulvam fore pudendum mulieris ignoret.