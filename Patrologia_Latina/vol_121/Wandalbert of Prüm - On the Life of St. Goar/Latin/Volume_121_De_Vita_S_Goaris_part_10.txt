Diabolo invidiam facessit.
8. Sed quia antiquus hostis electorum semper profectibus
invidens, eorum studiis multipliciter nititur
occursare, et omnes qui pie volunt vivere in Christo
persecutionem patiuntur; haec a viro sancto charitatis
et praedicationis opera fieri diabolus acriter
doluit, coepitque illi nunc occulte, nunc etiam manifeste
tentationum fraudes intendere, ejusque propositum
ut averteret modis variis laborare: quae
tamen ille cuncta aequanimiter tolerabat, qui nosset
 per multas tribulationes oportere ingredi regnum
Dei. Quare neque a praedicatione potuit cohiberi,
quin lucrandis Deo animabus operam semper impenderet;
neque ab operibus charitatis, quae permaxime
Deo accepta noverat, ullatenus valuit impediri:
ita ut quotidie concursus ad illum multorum
fieret, qui aut a gentili vanitate ad fidei sinceritatem
confugerent, aut ejus exemplo cuperent voluntariam
Christo dependere servitutem.
