Aemulorum vexationes patitur
9. Sed sicut bonorum hominum est aliorum actibus
quos laude dignos aspexerint gratulari, et eis ad
suum uti profectum; ita contra reproborum mentes
conantur semper recta electorum opera offuscare, et
 quae imitari nolunt aut etiam nequeunt, malivolo
detractionis ore et studio carpere. Unde accidit ut
quodam tempore ad beatum Goaram duo sub falsa
specie pietatis clientes episcopi qui tunc Treverorum
praesidebat Ecclesiae, Rustici nomine, venirent, quorum
alter Albuinus, alter vocabatur Adalwinus , dicentes se ea quae ad luminaria ecclesiae
B. Petri urbis jam dictae necessaria essent quaesitum
venisse. Qui dum corporei luminis fomenta
requirunt, vel magis se quaerere mentiuntur, quibus
malivolentiae tenebris caecati essent celare minime
potuerunt.
