Accusatur apud episcopum.
10. Nam hi videntes quae servus Christi ageret,
 quod scilicet Dei verbum ad se venientibus continuo
praedicaret, quod quotidie ab ortu lucis psalmodiae
laudes  Christo persolvens, et missas deinde celebrans,
postea cum peregrinis et pauperibus qui ad
se venissent pranderet, quae certe ille studio charitatis
et indefesso usu benevolentiae, non alicujus
 intemperantiae vitio faciebat: ut malis est vita bonorum
gravis, arbitrati sunt se aliquam nactos occasionem,
qua servum Dei accusare, vitamque illius
possent aliquatenus infamare: ita ad patronum redeuntes,
coeperunt alia pro aliis mentientes dicere,
vidisse se in illo quae ad reprehensionem et destructionem
aliorum valerent plurimum, ipsum esse
Goarem magis edacem vinique potatorem, quam Dei
(quod putetur ab imprudentibus) sacerdotem:
quippe qui mane comedat ac bibat, nec possit consuetum
aliis legitimumque cibi sumendi tempus et
modum servare: et qui propterea praedicet, ut
obtentu verborum vitia morum celet, aliaque perplura
gerat quae nisi fuerint auctoritate pontificali
cohibita, ipsi episcopo sint contumeliae et vituperationis
 maculam illatura, tanquam qui haec in sua
dioecesi ab homine alienigena et mente capto fieri
sinat. Debere Goarem publicis Ecclesiae sisti judiciis,
suorumque actuum reddere rationem, ne insolentia
concessa crescat in alios, et quo pluribus ita licuerit
agere, hoc pontificalis auctoritas amplius infirmetur.
Haec ab eis dicebantur: sed dum servo Christi calumniam
struunt, divino judicio et sancti viri clariorem
reliquis hominibus vitam fecerunt, et ipsi
quam essent damnabiles innotuerunt.
