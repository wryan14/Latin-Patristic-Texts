Ad episcopi judicium provocatur.
11. Itaque episcopus Trevirorum haec a suis super
viro Dei audiens, ut est interdum animus praelatorum,
maximeque carnalium, diversis occupationibus
serviens, quoque circa multa dividitur, eo fit minor
 ad singula, nec discernere facile valet quid qua ex
causa a plerisque dicatur: motus suorum sermonibus
eosdem ad beatum Goarem cum festinatione redire
praecepit, mandans uti eum sibi quantocius
exhiberent habituro super ejus actibus quaestionem.
Illi celeriter ad sanctum virum, ut praeceptum erat,
reversi, volentesque simulatione callida dolos suos
et accusationem celare, cum tamen haec eum minime
laterent, salutant eum ex nomine sui pontificis,
petere illum atque mandare ut ad se debeat sub celeritate
venire. Quo audito vir simplici animo circa
omnes magna exsultatione repletus gratias egit Deo,
et quod visitationem sui pontificis, mundatumque ad
eum properandi meruisset accipere gratulatus dicens:
 Faciat Dominus, faciat ut possim, quia obedientia
sine mora exhibenda est. Etsi enim suspectam
habere poterat episcopi jussionem, nec facile
quam ob causam accersiretur posset latere, considerabat
tamen Domini ad apostolos auctoritatem dicentis:
Qui vos spernit, me spernit, et qui vos audit
me audit (Luc. X). Et illud apostoli Petri: Subjecti
estote omni humanae creaturae propter Deum
(I Petr. II).
