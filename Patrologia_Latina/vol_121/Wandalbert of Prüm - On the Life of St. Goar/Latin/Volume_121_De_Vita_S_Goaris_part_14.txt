Episcopi nuntios noctu retinet.
12. Quoniam tamen diei terminus imminebat, nec
iter statim arripere poterat, exsecutores suos ea
nocte detinuit, et qua circa omnes solitus erat usus
humanitate, coenam secundum vires suas instruens,
 pro labore illos viae refecit, ipse ut consueverat in
Dei laudibus hymnisque pernoctans. Orta prima luce
ut quot diebus agebat, psalmodiae et orationum vota
Deo persolvere coepit: tum demum ubi id peregit,
missarum solemnia exorsus implevit. Praecepit deinde
discipulo ut exsecutoribus suis sibique prandium
sicut posset instrueret. Fili, inquiens, para nobis de
substantia nostra convivium, ut nobiscum legati nostri
pontificis epulentur: forsitan addet Deus aliquem
pauperem qui possit in Christi charitate cibum una
potumque percipere. Id ut homines malivolae mentis
et jamdudum animo corrupti mandari audierunt,
ultra non valentes pestem malitiae internae dissimulare,
quid mente gerant ostendunt: et tanquam qui
perverse viventem juste reprehenderent aiunt: Neque
 tu bene agis, qui legitimum tempus et canonicum
sumendi cibi contemnis: neque nos tibi hac in re
consentimus quin maturas diei horas in percipiendis
escis sustineamus. Quasi regnum Dei sit esca et potus,
et non justitia et pax et charitas: vel in cibo
sumendo tarditas magis quam modus et temperantia
valeat: aut vir sanctus haec causa ventris et non benevolentiae
ageret, qui propterea utique cibum apparari
praeceperat, ut quos maturius proficisci velle
putaret, propter itineris laborem mane reficeret, et
ne jejunos abire hospites sineret, in quibus licet
indignis Christum se suscepisse gauderet. Ut ergo
illos obstinate sibi resistere vidit immodeste, ut erat
semper tranquillo animo dixit: Mala domus est, in
qua Dominus non timetur. Vos autem si vere Deum
 timeretis, charitatem utique non recusaretis. Dum
haec loquitur, venit ejus puer et indicat peregrinum
stare pro foribus. Quo audito gavisus est et recepto
in domum peregrino ait. Ecce quam bonum et quam
jucundum habitare fratres in unum! Appositaque
mensa cibum una cum peregrino et ipse cepit.
