Aemulis suis viaticum suppeditat B. Goar.
13. Exsecutores haec videntes, cum ingenti festinatione
et alacritate suos equos straverunt, dicentes
tum se pro certo causam invenisse, qua Goarem
accusare, et manifesti criminis apud eum a quo
missi fuerant insimulare valerent. Rogaverunt tamen
uti pro labore viae et itineris necessitate aliquid eis
cibi et potus quod in via percipere possent tribueret.
Id ille qui plenus semper charitatis esset, et omnibus
 etiam ingratis benefacere paratus jucunde accepit:
eisdemque suis exsecutoribus quae petierant in vasa
poni praecepit. Sic accito in comitatum viae quo utebatur
semper ministro, una iter ad urbem Trevirorum
aggressus est.
