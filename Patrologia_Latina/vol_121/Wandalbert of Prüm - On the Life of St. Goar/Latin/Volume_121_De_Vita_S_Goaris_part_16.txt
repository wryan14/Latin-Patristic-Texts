Fame ac siti divinitus torquentur.
14. Jam advenerat diei medium tempus et illis
euntibus sol altiorem sui cursus axem conscenderat,
cum ecce in vindictam sui servi adest ultio divina,
et qui paulo ante oblatam sibi pro charitate cibi potusque
respuerant copiam, esurire vehementer ac
sitire coeperunt, tum etiam tanta lassitudine affici,
quantam essent experti nunquam. Inter haec vir sanctus
 in laude divina et Psalmis meditabatur, illud
Apostoli exsequens: Sine intermissione orate, in omnibus
gratias agite (I Thess. V). Cumque jam sextum
viae milliarium complessent et in eum locum venissent
qui Pauli campus dicitur, Albuinus collegae Adalwino
dixit: Fames me ingens et sitis habet. Cui
ille: At ego nisi celerius bibero, e vestigio moriar.
Constiterunt itaque ad quemdam rivulum, quem in
vicino noverant descendere, ut ex eo bibere et circa
ripas ejus cibum sumere deberent. Sed ubi eo ventum
est, nihil aquae penitus invenerunt: quippe eis
in quibus malitiae vis exarserat, aqua rivuli nutu
Creatoris aruerat. Miserunt deinde manus ut ex sacculis
escas quas a viro sancto datas meminerant sumerent:
sed et ipsi vacui sunt reperti. Et recte, qui
 charitate quae bonorum omnium est plenitudo vacui
erant, vacua invenerunt vasa in quibus alimenta a
viro charitate pleno perceperant.
