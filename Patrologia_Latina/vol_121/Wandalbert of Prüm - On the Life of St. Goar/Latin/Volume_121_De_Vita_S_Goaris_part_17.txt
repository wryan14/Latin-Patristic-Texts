S. Goar eos mirabiliter pascit.
15. His perturbati, cum necdum culpam suam
plene cognoscerent, et quid circa se ageretur mirantes,
iter in equis agerent; eousque excrevit lassitudo
eorum, ut Albuinus de equo velut exanimis caderet,
et Adalwinus ad virum Dei se conferens, magnis
precibus ut sui et collegae misereretur exposceret.
Tum ille qui legisset: Si esurierit inimicus tuus ciba
illum, si sitit potum da illi; hoc enim faciens carbones
ignis congeres super caput ejus (Rom. XII); et
Dominum praecipientem attenderet: Diligite inimicos
vestros, benefacite his qui oderunt vos (I Joan. III), ei
 qui se rogabat respondit: Fili, recordari oportet
quia Deus charitas est et qui manet in charitate in
Deo manet, et Deus in eo. Proinde hodie cum me
vobis pro amore Christi cibum offerentem et ipsum
percipientem vidistis, non debueratis charitatis officium
recusare. Nunc autem ad correctionem vestram
operatur haec Deus, ut ejus admonitione correcti
discatis charitatem quae est vinculum perfectionis
amplecti. Dum haec loquitur, conspicit eminus
tres cervas ingentis formae, tanquam suo numero
Trinitatis mysterium praesignantes. Invocata
mox Trinitatis virtute, cervas consistere quoad vellet
ipse praecepit. Illis confestim obedientibus et bruto
licet sensu nomini divino cedentibus, ac tacite hominum
duritiam et inobedientiam accusantibus, vasculum
 accepit et ad cervas perveniens earum ubera
mulsit. Tum eas abire permittens, lacte quod mulserat
illorum qui ut exanimes jacebant membra pertrectavit,
statimque eos pristinae virtuti et incolumitati
restituit. Praecepit deinde ut ad rivulum reversi
aquam haurirent, ac de sacculis cibos accipientes
jejuna corpora relevarent. Sic factum est,
ut qui prius propter offensam viri sancti vacua vasa
et arentem rivum invenerant, ejus postmodum venia
impetrata et in rivo aquam sufficientem et in vasculis
suis escas quas posuerant reperirent.
