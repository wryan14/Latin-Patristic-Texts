Praelatis obediendum esse probat.
16. Eis ergo manducantibus, et quae erga se ipsos
 gesta viderant mirantibus atque stupentibus, coepit
beatus Goar exquirere quid causae esset quod eum
ad se episcopus evocandum putasset, sibi mirum
videri quid negotii secum pontifex habere velit. Nam
nos, inquiens, obedientiam praelatis exhibere debemus,
nec sine causa est quod divina circa nos potentia
per feras hodie monstrare dignata est, sed ut
ostenderet quam gerat suorum servorum curam,
et quam non deserat in se sperantes, quoniam
potens est Dominus parare mensam in deserto,
et quam magnificata sunt opera tua, Domine. Hic
illi timore et metu depressi nihil respondere, sed
putare se repente interituros, quod in servo Christi
tantam cernerent virtutis efficaciam, quem essent
ausi aliquatenus contristare. Iter post haec agentes,
 multa die Treviros pervenerunt: quo ut ventum est,
vir sanctus, ut illi perpetui moris erat, ecclesiam est ingressus,
uti se et causam suam Domino commendaret.
