Ab episcopo in calumniam rapitur.
17. Qui autem illum deduxerant, ad episcopum
quantocius venientes, cuncta quae in itinere contigissent,
quaeque in Dei homine conspexissent ex ordine
retulerunt. Ille cum debuerit in admirationem divinorum
operum converti, et Deum in sancto ejus laudare,
in furorem accensus coepit sibi astantibus dicere,
ea quae Goar egerit, non tam ope divina, quam
magica arte et maleficiis ab eo esse patrata: nec in
illo aliquod verae virtutis indicium posse existere,
qui carni et ventri subditus mane comedat ac bibat,
et jejunii inediaeque sit impatiens: cum antiqui sancti
 et justi per jejunium et abstinentiam atque
eleemosynas Deo placuerint. Haec ita jactabantur,
tanquam sola abstinentia quis aliquando, et non
charitate sinceroque in Deum amore sanctus exstiterit.
