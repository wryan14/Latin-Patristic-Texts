In Christi nomine Prologus WANDALBERTI diaconi in Vitam et actus atque miracula
B. GOARIS, editus ad illustrem virum MARCUVARDUM, abbatem monasterii Prumiae, incipit
feliciter. 
 1. Miracula divinorum operum humano generi fide
semper integra esse suspicienda et devota glorificatione
narranda, Scriptura sancta commonente et
angelo hoc ipsum Tobiae sancto praecipiente didicimus.
Plurima tamen eorum quae aut per semetipsam
 Christi potentia efficit, aut per sanctos viros mundo
in exemplum propositos operatur, propterea nostro
tempore minus interdum nota et clara habentur,
quod aut caducis rebus intenti parum haec et leviter
contuemur, aut ea etiam quae in admirationem sui
 nos magnitudine permovent, non tam rerum ignorantia,
quam animi desidia futurae post nos aetati
scribendo transmittere dissimulamus. Qua in re
longe est nostra quam majorum nostrorum cum manifestior,
tum inexcusabilior culpa. Quippe apud
Gallias multos annos litterarum studia jacuere, nec
facile plures per transacta retro spatia liberalium
artium munere functi esse reperiuntur, quosque ad
nostram aetatem principum liberalitate et optimorum
virorum solertia adeo disciplinarum studia profecerunt,
ut invidiam criminis merito nunc sustinere cogamur,
si gesta sanctorum virorum, quae quidem ad
nostram potuerint pervenire notitiam, posterorum
scientiae deperire sinamus. Neque vero audiendi sunt
qui tantum aetati praeteritae tribuunt, ut nunc quoque
 fieri quae digna litteris aestimentur absoluto praejudicio
negent: cum divina Providentia singulis mundi
temporibus ita semper quae humano generi pro
modo et ratione congruant ordinet, ut neque nos
priscorum hominum felicitatem desiderare conveniat,
neque illos nostrorum temporum statum si
qualis nunc agitur praescire potuissent damnaturos
fuisse credebile sit. Quippe nunc quoque sunt in
Ecclesia multi virtute vitae clarissimi, et ad merita
declaranda sanctorum in sacratis Ecclesiarum domibus
stupenda saepenumero miracula fiunt, quae
 propterea pauci, aut prope nulli mirantur, quoniam
sui frequentia duris jam hominum cordibus viluerunt.
2. quoniam itaque me, sancte et amantissime Pater
Marchuarde, novo operi manum imponere compellitis,
ut Actus sancti confessoris Christi Goaris,
qui hactenus vili admodum stylo et sermone multorum
auditus offendente constiterunt, accuratius
debeam explanare, additis ex novo miraculis quae
apud ejus memoriam a pluribus gesta fideliter referuntur;
breviter eis quos haec fortassis mea scripta
movere poterunt satisfacio, me neque praesumptive
corrigendi ejus operis cui majorum studia cesserint
auctoritatem assumere, neque arroganter novae
condendae scripturae litterariam operam adhibere:
 sed ut simpliciter obedientiae debitum servem, quod
in principio posui, perpendere, quod opera Dei secundum
Scripturam gloriosum sit enarrare et sanctorum
gesta aetati post nos hominum profutura
mandare (Prov. XXV, 2). Equidem in hoc opere suscipiendo
cum sancti viri meritis plurimum confido,
tum vestro imperio, cui totum quod possim debeo
non leviter moveor, neque rumusculos vel praejudicia
quorumlibet mihi fore magni pendenda existimo,
habituro apud benevolos si res bene cesserit absolutum
veritatis et fidei testimonium.
