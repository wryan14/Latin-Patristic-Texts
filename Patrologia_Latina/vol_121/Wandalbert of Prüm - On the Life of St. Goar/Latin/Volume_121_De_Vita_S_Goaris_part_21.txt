Magicae artis calumniam a se propellit.
19. Hoc dum episcopus cerneret, quaeri coepit
quid sibi vellet, quod ad solis radium vestem suam
Goar appenderet: non esse id divini miraculi, quod
homo infirmus tanta praesumat: magis illum haec
jactantia et praestigiis artis magicae, quam virtutis
merito facere. Proinde accederet propius et rationem
suorum operum redderet: sibi mirum videri,
 quod in quo nulla sit excellentia sanctitatis, feras
mulgeat, et solis radio pro ligno utatur. Haec dum ex
viro sancto quaeruntur, et in simplicem puramque
hominis Dei conscientiam calumniae instruuntur, vir
sanctus qui sibi bene esset conscius, nihil unquam se
malarum artium didicisse simpliciter respondit:
Deus judex justus, fortis et longanimis, scrutator
cordium et secretorum inspector, novit me nihil
prorsus artis magicae aut scisse aliquando aut
scire, neque parti adversae in aliquo velle praebere
consensum. Feras autem mulsi non ullis
incantationibus, quarum scio omnino nullam, sed
quod ad salutem eorum qui me comitabantur pietas
mihi divina concessit et ordinavit implevi; neque
vestem meam de solis, ut dicitur, radio pendere scio,
 sed de fuste roboreo. Quod autem mane comedere
dicor et bibere, videat qui inspicit omnia et judicet,
gulae vitio aliquando an charitatis officio egerim.
