Trevirorum mos erga infantes exposititios.
20. Haec illo dicente, supervenit puer quidam ex
clericis ecclesiae nomine Leobgisus in ulnis infantulum
gestans, qui ab hora nativitatis tres tantum
noctes implesse putabatur, et cujus qui essent parentes
ignorabatur. Moris quippe tunc Trevirorum erat,
ut cum casu quaelibet femina infantem peperisset
cujus nollet sciri parentes, aut certe quem pro inopia
rei familiaris nequaquam nutrire sufficeret, ortum
parvulum in quadam marmorea concha quae ad
hoc ipsum statuta erat exponeret; quae etiam concha
nunc in monasterio Prumia, dono Pippini clarissimi
 regis aquaeductui mancipata, fratribus aquam
coram refectorio praebet; ut cum expositus infans
reperiretur, existeret aliquis qui eum provocatus
miseratione susciperet et enutriret. Si quando igitur
id contigisset, custodes vel matricularii ecclesiae puerum
accipientes, quaerebant in populo, si quis forte
eum suscipere nutriendum et pro suo deinceps habere
vellet; ubi ad eam rem offerret se aliquis, infans
qui esset expositus episcopo deferebatur, et ejus privilegio,
auctoritas utriendi habendique parvuli ei qui
a marticulariis susceperat firmabatur.
