Infantis loquela Goar innocentiam suam tuetur.
21. Id ergo tunc accidit: et infans in concha repertus
a clerico suprascripto, in praesentiam est
 episcopi ecclesiaeque delatus. Quo viso, episcopus
ad suos conversus: Nunc, inquit, probare facile poterimus,
si Goaris opera ex Deo sint, an ex adversario.
Manifestet nunc nobis qui sint hujus qui illatus
est pueri parentes; et si divina virtute nititur, ut
contra naturae usum, infans trium dierum loquatur,
suorumque parentem nomina indicet faciat. Arctatur
hac vir Domini conditione; imperatur ei ab
episcopo ut ad demonstrandam suorum actuum innocentiam
et simplicis animi sanctitatem hoc miraculi
opus exhibeat. Debere illum tale aliquid agere,
quo ad audiendum illum imitandumque dubitantium
animus roboretur; qui si hoc agere vel nolit, vel
minime possit, futurum continuo ut, neque praeteritis
 ejus actibus, neque ei quae de se ferat innocentiae
puritatique credatur; et quae egisset eatenus
essent maleficiis penitus ascribenda: quare et in
eum capitalis animadversio, ut in magum et maleficum,
fieret. Tum vir beatissimus contristari vehementer
et affligi coepit, quod talia ei a suo pontifice
mandarentur, in quibus et attentandis videretur esse
nonnulla praesumptio, et recusandis difficillima necessitudo:
sibi semper conscientiam propriam et superni
judicii testimonium suffecisse, non oportere
talia imperari, non haec sua qui se sciret in omnibus
peccatorem, sed sanctorum esse miracula. Quoniam
tamen episcopi praeceptis resistere non valebat, simul
et ne eorum qui se audire soliti essent conscientia
infirma in sui aestimatione falleretur metuere
 poterat, ad preces conversus et Deo suppliciter
manus extendens, ait: Christe, qui temetipsum pro
redemptione hominum exinanisti et formam est
servi dignatus accipere, fac mecum quamvis indigno
tamen clientulo tuo misericordiam, et virtutis tuae
in hac necessitate potentiam ostende, ut cognoscat
praesens episcopus et plebs ejus, quia te diligo, te
adoro, tibi non ficte servire desidero, Creator omnium
et Redemptor. His dictis, ad bajulum infantis
accessit, quaesivitque quot noctes infans idem ab
ortu implesset. Cum tres illum jam a nativitate noctes
habere dixisset, vir Domini subjunxit: Trinitas
sancta, te invoco, atque te, infans, in nomine Trinitatis
adjuro, ut genitores tuos nominatim et clare
designes. Tum infans protenta ad episcopum manu,
 absolutissimo sermone respondit: Iste est pater
meus Rusticus episcopus et mater mea Flavia nuncupatur.
Sic, justissimo Dei judicio, dum in servum
Domini isdem episcopus calumnias molitur, et opera
quae debuerat admirari maligno fraudis commento
nititur offuscare, quae essent ejus facta, qualisque in
secretis suis existeret qui palam de aliis judicaret,
manifeste cunctis innotuit.
