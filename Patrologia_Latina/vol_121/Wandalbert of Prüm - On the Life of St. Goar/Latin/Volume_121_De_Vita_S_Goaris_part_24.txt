Episcopum ad poenitentiam hortatur; septenam pro eo
poenitentiam promittit.
22. Itaque ubi proditum se vidit episcopus, et quae
celari posse crediderat omnibus revelata conspexit,
confusus ad beati viri pedes procidit, indubitanter
tum se agnoscere dicens sanctum et Deo acceptum
 esse Goarem, cujus virtute, imo divina pro eo ultione
crimen quod nullum praeter se et eam cui illicite
fuisset admistus, unumque puerulum suum scire, aut
sciturum aliquando putaverat, per innocentem tunc
et necdum ex usu loquentem infantulum cerneret patefactum.
Vir autem sanctus rem gestam perpendens,
stabat stupefactus et haerens, atque ex imo cordis
suspiria gravissima ducens, et versus ad episcopum
plangere coepit, quod per se videretur pontifex publicatus;
fuisse dicens meliorem spontaneam secretamque
confessionem; oportuisse eum antequam publice
notaretur, conscientiae reatum emendatione
voluntaria et satisfactione congrua tergere, quippe
veram, fixamque esse sententiam: Nihil opertum
 quod non reveletur, et occultum quod non sciatur
(Matth. X). Proinde suadere se, uti consiliis salubribus
acquiescens, suscipiat pro reatu proprio duram
prolixamque poenitentiam ex judicio sacerdotum,
et talem quae non verbis solummodo constet, sed ex
mentis secreto procedat, verisque lacrymarum gemitibus
atque contritione spiritus Deo, qui vitam
cunctorum desideret, satisfaciat. Laboret intente
quemadmodum diabolo, cui commisso tanto scelere,
lucrum de se et laetitiam fecerit, tristitiam et confusionem,
acta condigne poenitentia faciat; non esse
cuiquam, nedum ipsi de venia desperandum, quando
ipse Dominus per prophetam clamet: Nolo mortem
peccatoris, sed ut convertatur et vivat, et in quacunque
die peccator conversus fuerit, omnium iniquitatum
 ejus obliviscar (Ezech. XVIII); et per se in
Evangelio dicat: Non veni vocare justos, sed peccatores
ad poenitentiam (Luc. V). Cumque ad dimittendum
superna clementia sit parata, oportere homines
esse ad poenitendum promptissimos; se vero eo in
illum esse animo, ut, juxta virium mediocritatem, pro
peccato ejus septem annis poenitentiam suscipere et
consummare velit, assiduisque precibus et lamentis
Deum pro illo cupiat exorare: quanquam non ignoret
futuros plures bonos et meliores viros qui ejus
lapsum plangere et suis orationibus studeant sublevare,
juxta illud apostoli Jacobi: Orate pro invicem,
ut salvemini (Jac. V). His verbis et similibus ad poenitentiam
et satisfactionem episcopum exhortatus
est, et charitate qua erga cunctos fervebat illius
 casui compatiens, veniam ei a Domino postulabat,
memor sententiae apostolicae: Quoniam qui converti
fecerit peccatorem ab errore viae suae, salvabit animam
ejus a morte (Ibid.).
