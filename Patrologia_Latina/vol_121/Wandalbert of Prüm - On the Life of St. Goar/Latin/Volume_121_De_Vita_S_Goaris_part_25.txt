Modeste de se ac de episcopi crimine Sigiberto respondet.
23. Haec postquam ita gesta sunt, fama horum ad
regem Sigibertum velocissime venit; statimque suos
ad beatum Goarem legatos dirigens, eum ad se
accersiendum curavit. Moxque ut apud se esse cognovit
accitum, interrogat super his quorum ad se
esset fama delata, legatis scilicet episcopi et feris
quas mulserat, episcopo quoque ipso et infante, qui
praeter tempus esset locutus aetatis. Ad haec cum ille
nihil omnino responderet, ne quid de se passim
 jactare videretur, commotus rex per obedientiam
quam ipse vir Dei regibus, principibusque et sacerdotibus
debeat, praecipit ut super quibus interrogaretur
per ordinem aperiret. Tum demum necessitate
compulsus, ex percunctante rege quaerit quae sint
quae a se velit audire. Cum ille de legatis et feris,
atque episcopo se quaerere respondisset, sanctus vir
petiit ut ipse rex quemadmodum res gestas audisset
ediceret. Ut hoc a rege factum est, et per ordinem,
ut rerum gestarum fides ad se pervenisset explicitum,
beatus Goar subjunxit: Obedientiam negligere
non debeo, nihil tamen aliud ex me audies quam
quod ipse dixisti, nam aliis me factum quemadmodum
ibi relatum est.
