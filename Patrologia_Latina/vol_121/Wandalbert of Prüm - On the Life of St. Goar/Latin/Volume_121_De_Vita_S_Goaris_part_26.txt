 Episcopatum recusat.
24. Tunc rex admiratione repletus, coepit palam
omnibus enarrare quae ipse de viri sancti actibus
agnovisset. Cumque haec prosequeretur, universi
acclamare dignum esse Goarem qui, expulso Rustico,
Trevirorum episcopus fieret, non id actum sine
ordinatione divina, debere praeesse Ecclesiae eum
qui signis et virtutibus, vitaeque meritis pastoralis
officii dignitatem posset in omnibus adornare. Rex
etiam laeto et alacri animo acclamantium voces cupiebat
implere. Itaque, cum favore eorum qui aderant
sacerdotum et primorum palatii, praecepit uti
episcopatum jamdictae Ecclesiae Goar acciperet. Ille
vero qui non sua quaereret, sed quae aliorum, et qui
illud viri sapientis servare, sciret; Quanto magnus es,
 humilia te in omnibus (Eccli. III); et illud Dominicum;
Cum omnia feceritis, dicite, servi inutiles sumus,
quod debuimus facere fecimus (Luc. XVII), moerere
et contristari, regisque imperium graviter ferre, meliusque
dicere sibi esse mori quam episcopi sedem
arripere, debere regem in sacerdote divinam considerare
scientiam qua dicitur: Non est discipulus
super magistrum, neque servus major Domino suo
(Matth. X); et: Si patrem familias Beelzebud vocaverunt,
quanto magis domesticos ejus (Ibid.)? non
esse negandum episcopo poenitentiae locum, omnium
in coelis regem esse qui de singulis judicet, a quo ut
velit ipse rex sibi peccata dimitti, sic debeat Rusticum
permittere ut ex illo suorum actuum veniam
sedulus expetat; non esse tam facile dejiciendum
 officio sacerdotem, quando omnes mortales fragiles
simus et ad peccandum ex carnis infirmitate proclives.
