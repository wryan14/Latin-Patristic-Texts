Rege urgente inducias petit.
25. Ad haec quae visa sunt rex respondit;
exitus tamen orationis fuit, se neque episcopo
poenitentiam denegare, et consiliis ejus per quem
talia sint patrata miracula velle id omnibus obedire;
neque tamen posse sacerdotum sententiae
et judicio populi contraire, quin ipsum ut
petatur ad episcopatum faciat promoveri. Tunc
vir sanctissimus, ubi obstinate sibi regem vidit obsistere,
humiliter eum et cum lacrymis petiit, ut copiam
sibi eundi ad cellulam propriam faceret, uti
 secum aliquandiu liberius tractare, et sic demum illi
quod videretur congruum respondere valeret. Id
continuo rege permittente, et ut post viginti dies ad
se Mediomatricum urbem, quae nunc Mettis vocatur,
redire praecipiente, recessit ad cellulam, aliud sine
dubio interim agere disponens quo possit regis declinare
propositum. Ut ergo pervenit ad cellam,
sese in orationem prosternens, Dominum coepit intente
et cum gemitu deprecari, ut se a tanto onere
curae pastoralis misericorditer dignaretur eripere;
sufficere sibi ut secreto et in abditis conscientiae ipsi
diebus vitae suae serviret, nec se posse onus quod rex
vellet imponere sustinere. Cumque in his precibus
persistens semetipsum affligeret, ex voluntate Dei
 febre valida correptus aegrotare coepit, et longo corporis
incommodo fatigari. Quid plura? Sic res accidit
et eum habuit exitum, ut quem post viginti
dierum excursum visurum se rex aestimaverat nec
in septem annorum spatio videret. Atque eo modo
circa famulum suum divina Providentia agit, ut et
instantiam regis ad episcopatum se cupientis promovere
declinaret, et quod episcopo pollicitus fuerat
septem scilicet annorum pro eo supplicationem licet in
infirmitate positus adimpleret. Nam cum omni vitae
suae tempore, tum maxime illis septem annis orationi
vacavit, orans sicut Apostolus praecipit pro omnibus
hominibus, pro regibus et omnibus qui in sublimitate
erant ut quietam et tranquillam vitam agerent
in omni pietate et castitate (I Tim. II). Eisdem autem
 annis septem exactis, sine cessatione lacrymas fundebat,
et assidue Dominum precabatur, memor ejus
sententiae: quoniam qui seminant in lacrymis in
gaudio metent (Psal. CXXV); et sciens finem vitae suae
non multum abesse, cupiensque dissolvi et esse cum
Christo (Philip. II).
