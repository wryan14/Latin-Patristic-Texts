Sigibertum prae infirmitate adire non potest.
26. Itaque postquam annorum septem spatium
evolutum erat, Sigiberto regi in mentem venit quid
super sancto Goare tam sibi, quam populo et proceribus
palatii placuisset; atque e vestigio legatis ad
illum missis, orat uti ad se venire debeat. Sed vir
spiritu Dei plenus, qui sciret dissolutionem sibi corporis
imminere, legatis prophetica voce respondit:
Dicite, filioli, domino vestro, quoniam faciem meam
 non est in praesenti vita visurus, nisi forte velit ad
cellulam nostram ipse venire, quoniam infirmitati
gravissima comprehensus, nusquam progredi valeo;
quanquam haec divinae pietatis flagella longe sint
meis meritis leviora. Haec cum legati ad regem responsa
pertulissent, contristatus ille dicere coepit:
non esse se dignum talem habere doctorem, neque
plebem quae tantum mereretur possidere pontificem.
Misit tamen adhuc alios, per quos petiit obnixe, ut
usque ad suam praesentiam vir sanctus fatigati dignaretur,
neque se desideranti magnopere principi
denegaret. Qui ut venerunt servum Christi multo
validius febre laborantem et prolixius aegrotantem,
atque in Dei laudibus jugiter persistentem invenerunt.
 Quibus apud se positis vir sanctissimus ait: Nolite,
o filioli, aut vos ipsos, aut regem vestrum ulterius
fatigare, quoniam certum habeo et ita ex pietate superna
confido, me neque extra spatium loci istius
amplius egressurum, neque ullam evectionem aliam
quam ad sepulturam propriam subiturum. Ita in proposito
permanens, fixus in Dei laudibus et oratione
durabat.
