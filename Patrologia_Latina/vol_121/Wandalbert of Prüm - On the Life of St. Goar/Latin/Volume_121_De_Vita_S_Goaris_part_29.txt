Sepulturae suae locum et ministros a rege postulat.
27. Tum missi illi qui ad eum venerant, quid sibi
per ipsos ab rege vellet impetrari percontabantur
 Quibus ille respondit: Petitio mea sola haec est, ut
si ei placet, de hoc loco amplificationem meritorum
et causam retributionis aeternae sibi in regno coelorum
acquirat; et cum extremus mihi in hac vita dies
et debitus finis advenerit, auctoritate sua et imperio
ad me Agrippinum et Eusebium sacerdotes venire
faciat, qui meum corpusculum debeant sepulturae
mandare. Hoc accepto responso, ad regem qui missi
fuerant revertuntur, verba sacerdotis et preces ex
ordine referentes. Ea rex ut cognovit, graviter commotus
ingemuit, faciesque ejus immutata est, quoniam
tantum virum cito se amissurum videbat.
Moxque suprascriptos ad se sacerdotes accersiens,
pro voluntate viri sancti eos proficisci ad cellam illius
jubet, mandans ut quae ille praeciperet cum omni diligentia
 et studio adimplerent.
