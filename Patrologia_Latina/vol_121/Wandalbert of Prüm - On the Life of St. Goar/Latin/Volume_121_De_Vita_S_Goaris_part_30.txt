Moritur ac sepelitur.
28. Itaque post illos , quos memoravimus supra,
septem annos, triennio et tribus mensibus in infirmitate
et Dei laudibus exactis vir beatissimus plenus
dierum et operibus bonis, actibusque justitiae consummatus,
positis coram supradictis sacerdotibus et
compluribus aliis bonis et honestis hominibus, in
cellula sua in qua multos annos Deo serviens egerat,
decessit pridie Nonas Julias, relinquens corpore
saeculum, cujus voluptates et desideria olim pro amore
patriae supernae reliquerat; et ad eum quem incessanter
concupiverat regem Christum felicitatemque
coelestis vitae perveniens, futurus ibi sine fine possessor
aeternorum bonorum, qui hic bona quae putantur
 praesentis temporis cum potuerit noluit possidere,
et habiturus cum Christo domum non manufactam
aeternam in coelis, cui in suis membris domum
suam pauperem et terrenam fecerat frequenter hospitium.
Ejus jam exanime corpus Agrippinus et
Eusebius, aliique qui aderant sacerdotes et nobiles
viri cum summo honore et reverentia curaverunt,
atque in eodem loco et ecclesia quam ipse construxerat,
sepulturae mandarunt.
