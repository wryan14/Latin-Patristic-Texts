Auctoris fides et peroratio.
29. Haec habui de Vita sancti viri Goaris quae scripturae
mandarem, accepta ex vetustis et perantiquis
exemplaribus, quorum rerum gestarum narratione
veritatem fide integra subsequens, solam sermonis quae
eruditos non parum offendere poterat simplicitatem
 pro vestra voluntate, vir clarissime paterque venerande,
corrigere studui, optans et meipsum et omnes
qui haec lecturi sunt, tanti viri intercessione et meritis
apud divinam semper adjuvari clementiam, ut
qui ex infirmitate carnis humanae et conditione mortalis
vitae multa quotidie contra leges divinas agimus,
ejus qui quoad vixit integre legi Christi servivit
interventu, et peccatorum pondere sublevari
et ad bene vivendum mereamur opitulari, praestante
Domino Jesu Christo, cui est cum Patre et Spiritu
sancto honor et gloria in saecula saeculorum, Amen.
