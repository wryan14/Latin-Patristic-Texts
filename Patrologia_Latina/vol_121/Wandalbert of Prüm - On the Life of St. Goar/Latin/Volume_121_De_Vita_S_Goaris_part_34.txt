Auctoris Prologus. Scriptionis hujus auctoritas.  
1. Explicitis jam quae de Vita et Actibus B. Goaris
scripturae a majoribus utcunque mandata reperi,
quaeque hortatu vestro, pater in omnibus amplectende,
ut potui corrigere studui, aggrediendum
mihi novum opus video; ut, quemadmodum in prioris
libelli praefatione promisi, ea quae de miraculis apud
sacratissimam memoriam supradicti confessoris divinitus
gestis a fidelibus didici, memoriae posterorum
scribendo proponere debeam. Quippe quae tam esse
clara pervideam, ut quod hactenus praeter paucissimos
quos eis interesse vel ab his qui interfuerint
audisse contigit, reliquis  omnino latuerunt, non
levi culpae deputandum crederem, nisi hanc scriptorum
excusaret inopia, et usus ille qui quorumdam
 desidia et torpore surrepsit, quo negligentius
divina opera suspicere et beneficia nostris concessa
temporibus ut levia parvi pendere consuevimus.
Ego vero in his describendis fidem eorum qui haec
mihi retulere plenissime subsequens, ea tantummodo
comprehendam quae vel praesentes se ipsi vidisse,
vel ab eis qui viderint accepisse confirmant. Quanquam
ea quoque tot sint ac tanta, ut si omnia litteris
tradere cupiam, modum ne videam justi voluminis
excessurum. Unde aestimare facile possumus,
quanta illa fuerint, quae per longa retro temporum
spatia geri meritis ejus viri et virtute potuerint,
cum in tantam excreverint quantitatem quae ab annis
plus minus septem et septuaginta gesta et ad nostram
notitiam perlata noscuntur. Neque enim credibile
 est sancti viri merita in exhibitione miraculorum
nostris primum diebus coepisse clarescere, et
non etiam priori tempore eadem quae nunc conferuntur
credentibus et devotis per illum beneficia
esse collata, tametsi ea quae posteris scripto traderent
defuere. Id etiam cunctos in quorum haec manus
venient scire velim, me in horum assertione
non quibuslibet fidem accommodasse, sed viris fide
dignis, et de quorum veraci relatione vos ipsi, venerabilis
pater, arbiter fueritis, praecipueque Herirado,
vestrae congregationis monacho atque presbytero,
et Theodrado, cellae S. Goaris clerico, qui et aevo jam
maturiores essent, et a puero circa locum ipsum
diversati fuissent.