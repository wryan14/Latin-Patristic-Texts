 Cella S. Goaris Asuero, Prumiensi abbati a Pippino
tribuitur. Ecclesia non sine miraculo instauratur.
2 Sed ut ad narrationem veniam, cella S. Goaris
 post multos quam ipse decesserat annos, cum in ea
jam clerici qui divina officia agerent alendi stipendiis
ecclesiae haberentur, et populi frequentia major
in dies excresceret, a religioso Francorum principe
Pippino, patre augustae memoriae imperatoris Caroli,
venerabili Asuero, qui tum monasterio Prumiae quod
tertius nunc ab illo, pater optime, regitis, primus
praeerat, est commissa, ut ejus studio et locus melioraretur,
et qui in ipso degerent clerici in religionis
cultu et studio docerentur. Quam ille susceptam omni
nisu excolere ac nobilitare desiderans, basilicam
supra corpus viri sancti aedificare coepit, quae et amplitudine
sui populo recipiendo sufficeret, et decore
congruentior meritis B. confessoris existeret. Quippe
prius ibi duae ecclesiae non multo a se spatio distantes
 erant, quarum quae situ minor erat, corpus
venerabile in terrae sinu continere credebatur, sed
locus ipse sepulcri incertus omnibus erat. Ea in sui
integritate relicta, fundamentis per circuitum jactis,
hanc quae nunc usque manet suprascriptus abba construxit,
nec prior est ante diruta, quam omne praesentis
aedificium compleretur. Quo in tempore rem
miram qui bene noverunt provenisse testantur:
quod donec aedificata est basilica omnis, nihil aquae
penitus ex imbribus tametsi copiosissimis in omne
loci spatium sit delapsum; sed cum forte pluviae
fierent, ad medium Rheni spatium et cacumen montis
per circuitum pluvia decidens, reliquum quod
intererat intactum penitus relinquebat. Ita divino
miraculo palam fiebat, quam gratum illud aedificii
 opus superno respectui foret, cujus instantiam imbres
aliquatenus impedire prohibebantur.
3. Ecclesia dedicatur. Perfecta basilica, ubi jam
tempus quo divino nomini esset consecranda successit,
missi sunt ab excellentissimo principe Carolo
LUL.  Mogontiaci archiepiscopus, vir
ex Anglorum gente moribus et vita laudabilis, Basinus
Nemeti quae civitas nunc Spira vocatur, et
Mehingodus urbis quae trans Rhenum sita sermone
barbaro Wirziburc appellatur, episcopi, qui omnes
a B. Bonefacio pontifice et martyre fuerant ordinati;
ut per eos et ecclesia consecrari, et corpus viri beatissimi
in eum quo nunc situm est locum transferri
deberet.
