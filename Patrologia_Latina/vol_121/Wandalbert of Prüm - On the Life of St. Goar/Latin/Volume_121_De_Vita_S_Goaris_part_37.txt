 Reliquiae S. Goaris triduano jejunio et oratione quaeruntur.
Inventae, clericum manu devilem curant.
4. Ventum erat ad locum et consecrata domo
translatio corporis parabatur, aderat Asuerus abba
 cum monachis nonnullis, et infinitum vulgus undecunque
confluxerat. Visum est episcopis triduano
prius jejunio Domini voluntatem quaerendam, et sic
ad levandas reliquias corporis accedendum. Eo igitur
ab omnibus devote peracto Lul. archiepiscopus
in antiqua aede suos fodere praecepit, uti repente
reliquiae venerabiles levari transportarique deberent.
Sed cum omne ejus solum defossum pertentatumque
esset, nec tamen ejus qui quaerebatur thesauri
aliquod repertum indicium, turbatus episcopus
ex abbate quaerit, si in loco aliqui qui Deo
servirent clerici haberentur. Cum ille sex esse tantummodo
respondisset, eos ad se pontifex accitos
hortatur, uti pro inveniendo patroni sui corpore divinae
misericordiae supplicarent; alios qui aderant
 in sua ad tempus se recipere mandans, ipse cum
abbate et coepiscopis ad convivandum abscessit.
Tum qui remanserant clerici sollicite Christum rogare,
ut ubinam venerandae reliquiae conditae laterent
reperire valerent. Erat inter alios quidam Madalbertus
nomine clericus manu dextera gressuque debilis.
Is correpto ligone simpliciter: Nunc, inquit, si Deus
volet, ubi meus dominus situs sit, palam erit, Confestimque
extra spatium illius antiquae aedis progressus;
et non longe ab orientali ejus pariete terram ligone
percutiens, laterem ictu motum levavit; quo
levato et modico foramine patefacto, debilem manum
adhibuit, et holosericam vestem, qua infra septum
latericio pariete structum sarcophagum corporis
tegebatur comprehensam traxit, moxque manus
 ejus antehac debilis sanitati est restituta. Itaque
festine detecto sarcophago, et ad rem novam signorum
commotione episcopis et populo convocatis,
omnibusque qui aderant Deo laudes et gratias referentibus,
corpus viri sancti intra sarcophagum in
locello plumbeo repertum est. Quod illico levatum,
atque in feretro compositum, ex eo loco ad oratorium
B. Mariae, quod ex antiquo in vicino situm
erat, sublatum est, referendum paulo post spectante
populo in aedis novae locum ei recipiendo paratum.
5. Reliquiae, primo immobiles, in novam ecclesiam
deferuntur.---Visum deinde episcopis est, ut quoniam
propter angustias loci (nam ex altera parte
Rheno flumine, ex altera monte altissimo cingitur)
vulgus omne coire in unum non poterat, in longum
 circa radices montis diffunderetur; et ita reliquiae
venerandae, propter frequentiam et desiderium multitudinis
paulo longius exportatae per superiorem
viam quae circa radices montis deducit, in ecclesiam
novam revocarentur. Hoc prolato consilio, cum levare
feretrum episcopi voluissent, ita est praegravatum
ut moveri omnino non posset. Hinc omnibus
suspensis diutissime et haerentibus, archiepiscopus,
Deo ut post claruit inspiratus, alloquitur plebem,
beatum Goarem quoad vixerit inanem gloriam mundi,
plaususque hominum et favores, ut rem fragilem
et caducam amore bonorum perennium contempsisse;
ea ipsa nihilominus eum post obitum quoque
contemnere. Proinde oportere corpus ejus simpliciter
 et cum humili devotione levatum ab ipsa ecclesia
in novam domum per illud quod intererat spatii reportari,
neque ad vulgi favorem longius ut statuerant
circumduci. Vix pontifex verba finierat, et motum
continuo feretrum tanta facilitate levatum est,
ac si oneris aliquid habuisset nunquam; relataeque
in aedem novam per episcopos et abbatem reliquiae
venerabiles, in eo quo nunc coluntur loco summo
honore sunt et reverentia conditae; denique pallium
quod supra sarcophagum repertum supra diximus,
hodieque super altare ecclesiae incorruptum perseverat.
Sic per longioris aevi tempora vestis illius integra
manet, cujus apud Deum merita semper indefecta
perdurant. Consummata in omni opere suo
basilica, et memoria sancti viri ut oportebat ornata,
 coeperunt miracula ibi beneficiaque divina subinde
cumulari: de quibus hinc aliqua si possim tentabo
perstringere, quid sub quo gestum fuerit abbate ordine
servato commemorans.