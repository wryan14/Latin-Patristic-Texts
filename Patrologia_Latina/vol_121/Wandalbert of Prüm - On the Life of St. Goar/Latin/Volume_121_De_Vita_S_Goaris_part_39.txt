De vino quod excrevit in cupa.
6. Asueri qui primus coenobio Prumiae praefuit
tempore forte accidit, ut assolet ex terrae sterilitate,
minorem in Gallicis regionibus vini copiam provenisse.
Jamque novae vindemiae tempora propinquabant,
et clericis in cella viri sancti degentibus, una
solummodo vini cupa supererat. Ea cum coepisset
expendi, et quotidie cum eisdem clericis, tum hospitibus
quorum ibi frequentia non minima semper
 existit, ex ea pocula praeberentur, spatio novem sive
octo dierum transacto, cum vix media ejus parte vel
tertia vinum contineri putaretur, repente in ea ad
summum usque repertum est excrevisse, ut subjacens
quoque pavimentum vinum excrescente fuerit
madefactum. Et merito quoniam vir beatus hospitalitatem
proprie et sincere quoad vixit exercuit,
actum est, ne vel ipsis servientibus, vel hospitibus
qui supervenirent unde vinum ministraretur deesset.
