De Waltario homine nobili daemoniaco.
10. Waltarius quidam, homo secundum saeculum
nobilis, qui nunc usque superest, cum vexationem
gravissimam pateretur, et indubie spiritu daemonico
ageretur, insutus corio ad venerabilem tumulum est
deportatus; ubi cum aliquandiu jacuisset, protensis
manibus, seipsum suaque omnia sancto Goari magnae
vocis professione subjecit, et optimam insuper
vineam dedit, quae nunc usque in ejusdem Cellae
possessione perdurat; continuoque ea quam diutissime
passus fuerat amentia caruit. Is hodieque licet
in libertate propria maneat, et interdum avaritiae
 aestu succensus (ut a multis incusatur) aliena quoque
diripiat, servum se tamen sancti Goaris, et ab
eo sanatum esse voce liberrima protestatur.
