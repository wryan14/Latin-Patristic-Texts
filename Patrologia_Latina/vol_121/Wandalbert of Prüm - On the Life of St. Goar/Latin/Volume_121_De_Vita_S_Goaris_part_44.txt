De Reginario ejusdem Waltarii patruo pro superbia
punito.
11. Ejusdem Waltarii patruus nomine Reginarius,
homo licet nobilis, moribus tamen et actu crudelitati
atque avaritiae subditus, cum locum sanctum
sperneret, et omnes Romanae  nationis ac
linguae homines ita quodam gentilitio odio exsecraretur,
ut ne videre quidem eorum aliquem aequanimiter
vellet, ac si quos forte ex eadem familia comprehendere
potuisset, crudeliter nonnunquam afficeret;
cumque eodem stulto odio et animo barbaro
 venerabilem Asuerum, ejusque nonnullos monachos
detestaretur, casu ipso abbate in cella degente per
locum coactus est itineris necessitate transire; et
cum jam ecclesiae propinquasset, rogat servum qui
comitabatur, ut si possit ea se via ducat; qua conspectum
basilicae Goaris Romanorumque hominum,
Asueri scilicet abbatis et ejus comitum praesentiam
valeat declinare; tanta ejus animum innata ex feritate
barbarica stoliditas apprehenderat, ut ne in
transitu quidem Romanae linguae vel gentis homines
et ipsos quoque bonos viros ac nobiles libenter aspicere
posset. Promittit servus se posse quod petebatur
implere. Ut ergo itineris aliquantulum confecerunt
et ad ipsum monasterii basilicaeque locum perventum
est, monet dominum servus, si conspectus
 eorum quos horreat vitare velit, brevissimo tempore
pallio caput operiat. Ille cum e vestigio quod monebatur
implesset, et extra loci spatium processisset:
Modo, inquit servus, retro cave respicias, nam aliter
eorum quos ut posses declinare petisti, conspicies
neminem. Vix ea servus impleverat, confestimque
et sub eodem pene momento praedictum reginarium
ventris apprehendit effusio, nec magna mora secuta
post paucissimos dies vitam finivit. Ita qui
 stultissimo, imo superbissimo animo loci venerandi,
virorumque bonorum conspectus horruerat, justo
Dei judicio, et luce mortalibus communiter attributa
et vita caruit.
