De piscibus in festivitate S. Goaris divinitus datis.
12. Cum ad festivitatem sancti Goaris quodam
anno ex monasterio Prumia Asuerus abbas venisset,
unaque ex monachis nonnulli, accidit ut propter
Rheni fluminis inundationem pisces qui abbati et
fratribus possent ministrari deessent. Cumque jam
ipse solemnitatis dies illuxisset, et ante ecclesiam
mane pauci e fratribus residerent, Ansegilus quidam
bonae vitae monachus una residens per jocum locutus
 ait: O beate Goar, ecce quam bonus es mercedis
recompensator, nos tibi servimus, et in vigiliis
atque psalmodia tuae festivitatis gratia laboramus;
hodie ne unum quidem nobis quo reficiamur pisciculum
praebes. Vix haec ille verba finierat, et non
post longum temporis intervallum in vasis ex vimine
salicum ad piscandum paratis, quae nuper a piscatore
de quadam arbore in praeripio  fluminis suspensa,
excrescente postea flumine in aqua remanserant,
duo non modici pisces, quos vulgo selures dicimus,
reperti sunt, atque in praesentiam fratrum eo quo
consederant loco delati. Hoc autem pisce causa infirmitatis
abbas non utebatur. Tum ille qui et prius:
Pro nobis, inquit, nunc bene egisti pisces nostrae
refectioni providens, sed illum senem abbatem tuum
 negligere non debes; non enim is ille poterit uti.
Haec monachus: et modico tempore lapso, cum a
molendino farinam navicula pistor deveheret, piscis
quem lucium vocamus, navem saltu ingressus comprehensus
est a pistore, et in consessu monachorum
(necdum quippe de loco surrexerant) expositus.
Nunc, inquit monachus, integrum munus, beate
Goar, implesti, cum et nobis et seni tuo alimenta
congrua providisti. Res mira ludentis potius quam
rogantis voces tam facile exauditas! sed haec meritis
beati confessoris non sunt dissimilia: quoniam
qui in carne vivens indigentibus sua pro Christo
tribuerat, et hospitium refectionemque gratam semper
habuerat, merito post obitum quoque potuit
sibi servientibus talia procurare. Nam quantum apud
 divina judicia meritum habeat virtus hospitalitatis
quam vir beatus singulariter dum vixit excoluit,
quantumque reverentiae loco illi in quo beata ejus
membra quiescant sit omni tempore dependendum,
testantur ea quae vel illum frequentantes divino beneficio
consequuntur, vel negligentes et aliqua dissimulatione
praetereuntes divino nihilominus judicio
patiuntur; quod ipsum manifestius exempla subjecta
monstrabunt.
