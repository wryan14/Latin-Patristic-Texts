De imperatore Carolo ob dissimulationem periclitato.
15. Neque dissimilis meritorum ejus potentia in
puniendis, monendisque etiam regibus exstitit. Nam
Carolus, excellentissimae memoriae imperator Augustus,
a palatio suo quod in praeripiis Rheni fluminis
ab ipso constructum Ingilinheim dicitur quodam
tempore navigabat, in castellum quod situm est
super confluentem Mosellae et Rheni descendere,
ibique disponens nocte manere, sequentibus eum in
singulis navibus filiis Carolo atque Pippino. Cumque
ad monasterium confessoris sancti imperator navigio
pervenisset, obvius illi factus abbas Asuerus
rogat uti ad beatum Goarem exire et in cella ejus
 charitatem (ut verbo usitato loquar) facere debeat.
Negat suam praesentiam imperator, et post se conversus
manu cognomini filio annuit, ut navim ad
ecclesiam oraturus egrediatur, ipse proposito tendit
itinere. Egresso ad terram Augusti filio, alter ejus
filius Pippinus qui post fratrem navi veniebat, putans
patris esse navim quam littori videret appulsam,
egressus et ipse est, fratrique nesciens in ecclesia
sociatus. Ibi quod inter eos graves aliquandiu
simultates et inimicitiae fuerant, inspirante superna
clementia et opitulante confessoris sanctissimi merito,
in fraternam concordiam et foedus amicitiae
coierunt. Cibo deinde potuque sumpto, alacres et
laeti ad locum supra nominatum quem cum patre
 petere coeperant, omnibus suis incolumibus pervenerunt.
Imperator vero qui filiis egressis solus cum
suis in navi remanserat, cum ad praedictum locum
tendere vellet, coorta repente densissima nube et
nebulis tenebrosissimis subsecutis, ita in flumine
deerravit, ut neque ipse, neque comitum quispiam,
sed neque navis gubernator quo tenderent quove
navim agerent ullatenus scire, vel videre valerent.
Sic per reliquum quod supererat diei in pelago fatigati,
vix postquam suam culpam imperator agnoscere
et beato Goari supplicare coepit, multa jam
die et ingruente nocte in continentem egressi sunt,
tribus tamen aut paulo amplius a loco in quem proposuerant
egredi millibus, ubi et ea manere nocte
non sine rerum necessariarum inopia compulsus est
 imperator. Factoque die publice testatus est, sui esse
peccati et meriti quod periclitatus in flumine, quod
a commoditate itineris et apparatu regiae mansionis
sit longissime disparatus; non frustra sibi haec accidisse,
sed beatum Goarem poenas pro contemptu
meritas repetisse, seque supplicia expendisse merentem;
vovere se et firmissime polliceri nunquam
locum viri sanctissimi ulla quamvis magna itineris
festinantia, si ad eum in vicino veniat, declinaturum,
quem tali incommodo sit expertus posse de his qui
se negligendum putaverint expetere quam voluerit
ultionem. His votis ad Cellam viginti libras argenti
et palia holoserica duo misit, nec deinceps omni
vita sua quod voverat aliqua ex causa neglexit.
Denique is qui tum regiae navis gubernator fuit nuncusque
 superest, reique gestae indubitabile testimonium
perhibet. Nec immerito regum illi fides et
devotio subjacet, qui pro Christo non solum magnos
et appetibiles, sed omnes penitus mundi honores et
caducas dignitates contempsit; et cum posset, episcopus
fieri noluit, potiusque in humili statu manere
delegit quam honorum fascibus praegravari. Quanquam
in Christianis principibus haec circa servos
Dei affectio tam sit spontanea et devota, quam se
noverunt tanto magis Deo gratiores fore, quanto
qui ad tempus elevari per tumorem majestatis regiae
poterant, eligunt servis Christi se mente submittere.
