 Goaris patria, parentes ac virtutes.
3. Goar igitur Aquitaniae provinciae, quae est totius
propemodum Galliae pars tertia, indigena fuit, genere
a majoribus clarus, patre Georgio, matre vero
Valeria. Fuit autem diebus Childeberti regis Francorum,
qui ortus est ex prosapia regis famosissimi
Ludovici, quem primum cum exercitu suo ad Christianam
veritatem B. Remigius episcopus Remorum
praedicando convertit, mansitque usque ad Sigibertum
regem, qui urbem Mediomatricum regni sedem
habuit, omni vita probus et nobilis, actu insignis,
vultu dignissimus, aspectuque jucundus, mente humilis,
corpore castus, fide integer, opere conspicuus:
qui ab ineunte aetate religiosis piisque actibus
vitae optimae deditus, brevi in eum culmen sanctitatis
 evasit, ut et mirabilium operum patrator et
secretorum coelestium cognitor fieret. Et cum in eo
quotidie amor et desiderium patriae coelestis excresceret
et bonorum operum fructus subinde exuberaret,
coepit ejus vita etiam aliis exemplum ad salutem
 existere, ut multi ejus non solum praedicatione, sed
exemplo quoque commoniti, ad meliorem vitam et
correctiores actus a pravitate converterentur; et qui
diabolo prius servierant, inciperent Christo postmodum
militare.
