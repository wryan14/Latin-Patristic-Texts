De eo qui ambulans super glaciem periclitatus est
et salvatus.
17. Per idem tempus accidit Rheni fluminis aquam
nimio frigore congelascere, ita ut incessus quoque
quorum libet animalium et vehiculorum ferre valeret.
Erat quidam regiae villae colonus quam supra
Wasaliam diximus appellari, cujus vinea haud procul
a monasterio vineis B. Goaris cohaerebat; et ut
nonnunquam evenit, hac ille occasione solebat interdum
 particulas aliquas earumdem praeripere vinearum,
et suae fraude humani ingenii sociare. Is cum
die quadam super glaciem fluminis ambularet, et ad
ejus medium prope venisset, repente in multiplices
partes per latissimum fluminis spatium glacies est
resoluta, atque ille glaciei fractae superincumbens,
secundum flumen ferri tremens et anxius coepit. Erat
res summi periculi et desperationis extremae, hominem
in fluminis rapidissimi atque latissimi fragmento
glaciei tenuissimae ferri, nec esse remedii quidquam,
quoniam illi, quemadmodum humano auxilio subvenire
posset erat omnino nihil. Tum ille cui evadendi
periculum nec spes ulla, nec aliquod consilium superesset,
divinae solummodo misericordiae supplicare, et B.
Goaris merita in sui liberationem exposcere, magnisque
 vocibus veniam et auxilium flagitare. Ad ultimum
cum salutem penitus desperasset, eductam manicam de
manu projecit, respiciensque basilicam, vineam suam
sancti viri dominio tradidit. Nec mora acta, virtute
divina glacies instar naviculae ad littus evexit hominem,
et incolumem in continentem exposuit; qui mox
vineam, de qua diximus supra, ecclesiae mancipavit, in
cujus nunc etiam jure perseverat. Sic B. confessoris
meritum hominem et pro culpa quemadmodum oportuit
castigavit et anxium de periculo mirabiliter eripuit.
