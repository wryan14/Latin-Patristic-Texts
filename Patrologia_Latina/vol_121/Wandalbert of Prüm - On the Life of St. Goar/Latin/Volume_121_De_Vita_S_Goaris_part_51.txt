De quodam Isanhardo, procuratore villae regiae, caeso
et sanato.
18. Isanhardus, fisci regii procurator, cum inique
multa contra familiam B. Goaris ageret, visitatus ab
illo per somnium est, et post increpationem severissime
 caesus; ita ut die postero gressu non valens
incedere, navi ad ecclesiam duceretur, ubi aliquandiu
decubans integram sanitatem excepto genitalium
pondere meruit; quae etiam infirmitas indubitanter
causa salutis illi relicta cognoscitur.
Haec inter alia quae compendii causa suppressi,
temporibus Asueri abbatis divina in loco virtute et
confessoris beati merito provenerunt; diebus vero
Tancradi, qui Asuero feliciter ex hac vita subtracto
in regimine monasterii Prumiae simulque cellae S.
Goaris successit, haec quae superna misericordia tribuente
subjicere cupio contigerunt, quae et illi quibus
referentibus horum notitiam attigi maxima ex parte
coram positi aspexerunt.