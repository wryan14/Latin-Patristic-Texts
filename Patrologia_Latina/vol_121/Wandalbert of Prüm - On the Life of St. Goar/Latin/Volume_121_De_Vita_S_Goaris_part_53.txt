De nimia rivuli exundatione et turriculae salvatione
mirabili.
19. Accidit aliquando ex pluviarum copia subito
rivulum quem Woccaram nominari in libello priori
diximus, adeo exundasse, ut in magnam molem exsurgens,
obvia quaeque non sine periculo et damna
multorum eruerit. Quippe cum exundare primo coepisset,
incertum quo obstaculo a cursu suo prohibitus,
descendentibus ex concavitate montium aquis
in tantum excrevit, ut ad ultimum ruptis obicibus profluens,
etiam grandes et firmissimas domos a fundamentis
erutas in Rhenum vi sua dejecerit. Quo in
tempore res miraculo digna provenit: Nam in quadam
earum quae erutae sunt domorum, turricula de qua
 signa penderent stabat exstructa, quae nuncusque
tecto ecclesiae superposita manet; quae cum multo
infirmioris esset structurae quam domus ipsa in qua
parabatur, et aquis supervenientibus ad medium
ferme cursus impetum esset obvia facta, penitus tamen
illaesa duravit; quodque majoris miraculi fuit,
domus in qua stabat integris compactisque inter se
parietibus eruta, neque secum illam trahere potuit,
et qua eam sui apertura et solutione transierit nullus
hominum deinceps scire vel deprehendere valuit.
Denique postquam agmen illud aquarum praeteriit, in
imo ejus turriculae duae cum oleo ampullae repertae
sunt, quas qui hominum posuerit vel unde provisae
sint nuncusque nescitur.
