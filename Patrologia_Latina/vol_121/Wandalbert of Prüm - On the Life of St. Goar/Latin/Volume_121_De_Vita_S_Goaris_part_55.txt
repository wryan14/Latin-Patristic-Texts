De ancilla cujusdam Hadebaldi bis sanata.
21. Item Hadebaldi cujusdam noti hominis ancilla,
quae et caeca esset et muta, ad memoriam venerandam
populo teste sanata est. Sed cum his agnitis,
dominus qui infirmam miserat, ad suum servitium
jam incolumem revocasset, mox in illam prior debilitas
rediit. Coactus itaque evidenti miraculo ejus
dominus manumissam ad locum reverti fecit; nec
 multo post sanitas quae collata ante fuerat, sed temeritate
hominis praepedita, correcto domino ancillae
est restituta; quae et reliquum vitae suae in eodem
loco peregit. Denique adhuc ibi soror ejus degit, et
certissima rei geste testis assistit.
