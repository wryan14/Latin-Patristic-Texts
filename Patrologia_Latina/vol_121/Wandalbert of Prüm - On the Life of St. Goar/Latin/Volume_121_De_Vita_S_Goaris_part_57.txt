De cujusdam ancillae filio parvulo caeco et muto.
23. Quodam item tempore praesente eodem abbate
cum populo, quaedam ex ancillis monasterii filium
parvulum qui ab ortu caecus manebat et mutus, ad
 ecclesiam deportavit, quam ut est puer ingressus
continuo cum matre loqui et basilicae picturas ei digito
coepit ostendere. Mirata rem mater, sed propter
repentinum eventum insperati miraculi non est ausa
publice quod viderat confiteri. Quae mox ut est domum
regressa cum parvulo, confestim in illum debilitas
pristina rediit: ut palam fieret, non debuisse
matrem quod divino sibi beneficio collatum esset silentio
premere. Itaque causam illa pertractans culpamque
intelligens, arreptum festine filium ad ecclesiam
retulit, et rem omnem ut se haberet abbati et populo
patefecit. Nec dilatum est diu beneficium, cui ad
horam fuerat impedimento timiditas matris; sed ut
illa finem narrandi fecit, incolumitatem illico puer
obtinuit.
