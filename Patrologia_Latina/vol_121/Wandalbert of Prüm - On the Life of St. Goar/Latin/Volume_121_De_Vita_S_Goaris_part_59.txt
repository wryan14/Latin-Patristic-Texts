De figulis ob contemptum punitis, et infante liberato.
25. Sed ut ea nunc quoque commemorem. quibus
palam fiat qui beati viri meritum et reverentiam contemnere
aliquatenus praesumpserunt, quemadmodum
vel emendati sint, vel puniti: quodam tempore cum
per Rhenum flumen quidam figuli ollas pretio distrahendas
in navicula veherent, accidit una cum illis
feminam quamdam fidelem cum parvulo filio adverso
 flumine navigare. Cumque ad monasterium ventum
esset, rogat mulier comites, uti aut omnes oratum
in ecclesiam pergant, aut si id nolint, appulsa littori
navicula se in continentem exponant, paululumque
in loco certo sustineant, donec possit ipsa ab oratione
reverti. Egressa itaque sola pergit oratum, relicto
in navi cum comitibus filio admodum parvulo.
Illi, deducta in superiorem locum navi, cum eam aliquandiu
sustinuissent, moras ejus non ferentes, abducta
navi iter propositum persequuntur; sed ultio
divina mox consecuta est, qua manifestum fieret non
debuisse illos vel abeunte illa opportunitatem orandi
negligere, vel finem sustinendi moras ejus praesertim
breves contemnere. Nam cum adverso flumine navim
agentes contra eum locum venissent, ubi ex latentium
 sub aqua saxorum voragine et undarum collisione
rapidissima, gravia saepe navigantes discrimina
patiuntur, qui locus in flumine ab ecclesia B. Goaris
passibus fere centum aut paulo longius abest, rapta
submersaque navicula perierunt. Sed inutilis esse
non potuit devotae mulieris oratio, cujus etsi comites
aqua submersit, filium tamen divina virtute salvatum
et merito sancti protectum nequaquam perdere
valuit. Quippe illa ut ab oratione rediens ollas
super aquam ferri conspexit, intellexit quod erat,
socias navemque perisse, sollicitaque pro filio quem
una perditum suspicabatur, oculos cum fletu maximo
hac illacque circumtulit, sed repente videt undarum
dorso sublatum parvulum ripae fluminis propinquare.
Tantaque fuit miraculi claritas, ut infantem mater
 excipiens invenerit eum a medio corpusculi aquae superexstantem
littora attigisse, quod ne virorum quidem
ullus aliquando natandi peritia et viribus corporis
potuit obtinere.
