Sacerdos factus, in Germaniam secedit; ecclesiam
condit.
4. Et quoniam non potest civitas abscondi super
montem posita, sancti viri eo fama ac vita profecit,
ut sacerdotii gradu et honore presbyteratus  accepto,
dispensator mysteriorum Christi et divini verbi
in populum fieret erogator. Dehinc cum in ampliorem
supernorum bonorum concupiscentiam mens
ejus excresceret, et visibilia cuncta despiciens in
invisibilium appetitum se omni ex parte transfunderet,
 patriam parentesque deseruit, et in ultimos
Galliae fines peregrinus saeculo et coelestis patriae civis
excessit. Veniens ergo in provinciam quae ripis
Rheni fluminis contigua Tricoria nuncupatur, atque
ad dioecesim pertinet Treverorum infra terminos
 Wasaliacenses  Deo libere servire delegit. Ibi in
quodam loco super rivulum qui nunc Wocara dicitur,
cum permissu et voluntate episcopi qui tum urbi
et populo Treverorum praeerat, Felicis 
nomine, ecclesiam pro suis viribus construens, sanctorum
in ea plurima pignora collocavit, videlicet
sanctae Dei genitricis et B. Baptistae Joannis, aliorumque
sanctorum, quos recensere necessarium non
putavi.
