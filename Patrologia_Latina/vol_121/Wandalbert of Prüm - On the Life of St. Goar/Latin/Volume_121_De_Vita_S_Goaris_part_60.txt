De infante qui equo trans Rhenum incolumis vectus
est.
26 In dissimili causa non dissimile miraculum
sub eodem tempore exstitit, quod propter similitudinem
rei gestae praecedenti subjunxi. Mater cujusdam
infantis fere quinquennis, cum eo qui ipsum
infantem de sacro fonte susceperat navi circa ripas
tracta per fluvium ascendebat, puerumque equo superpositum
(id enim ex matre et patrono puer ipse
 petierat) juxta in littore parens uterque fecerat ambulare.
Tum equus ut sine rectore liber, navigantes
praeteriens sponte se in flumen dedit cum puero, nec
revocari ab aliquo potuit. Cumque saluti infantis
omnes timerent, quippe quem in rapidissimum altissimumque
fluvium ac latissimum equo quem retinere
nequivit ferri conspicerent, et Goaris suffragium
magnis precibus postularent, equus cum incolumi
puero transnato flumine in ulteriorem ripam exivit.
Quae res utique magno miraculo provenit, ut et
equus sine rectore tantum flumen loco praesertim
propter saxa difficillimo et periculoso transiret, et
infans qui ne in arido quidem equo sedere nosset,
sine periculo ullo evaderet.
