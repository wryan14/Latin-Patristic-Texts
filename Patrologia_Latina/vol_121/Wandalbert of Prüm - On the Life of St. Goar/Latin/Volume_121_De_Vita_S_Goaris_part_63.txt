De negotiatore nomine Badoardo propter caesum servum
mortuo.
29. Negotiator quidam Badoart dictus cum Rhenum
navi ascenderet, unus servorum qui illum forte
offenderat supplicium metuens de navi prosiliit, et
concitus ad ecclesiam fugit. Tum ille fugitivum secutus
ab ecclesia trahere coepit, prohibente fieri et
nomine Goaris rogante simul et comminante monacho
Herirado qui praesens forte residebat, quo haec
 ipsa referente cognovi. Sed negotiator furore succensus
cum monachum rogantem aeque minantemque
contemneret, pro foribus ecclesiae ad contemptus
augmentum tractum ab altari servum cecidit. Nec
multum spatii intercessit, ut cujus arbitrio paruisset
quemve contempsisset agnosceret, immundo spiritui
traditus, brevi vitam nimiis cruciatibus extortam
finivit.
