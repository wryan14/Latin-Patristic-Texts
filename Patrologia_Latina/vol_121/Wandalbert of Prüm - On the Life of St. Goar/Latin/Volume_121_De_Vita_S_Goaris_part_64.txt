De cujusdam Humfridi servo a vinculis mirabiliter
soluto.
30. Item Humfridi cujusdam clerici ecclesiae servus
cum pro culpa in dominum commissa a tergo vinctus
brachia traheretur, et supplicia quae sibi inferenda
sciret, animo perhorresceret, quoniam aliter
 Domini praesentiam subterfugere non valebat, ecclesiam
respexit, et ad eam secum prece tacitus inclinavit.
Res digna miraculo! confestim vincula quibus
ligatus ducebatur, dicto citius laxata sunt et soluta;
exutusque vinculis servus ad ecclesiam sese proripuit,
nec repetitus a domino offensam suppliciumque
vitavit. Tantum apud omnipotentem Deum supplicatio
tacite viro sancto fusa convaluit, nec passus est
Christus eum manere ligatum, qui necessitate et animo
ad sancti altaris auxilium confugisset, ut hinc
quoque daretur intelligi, quantum intercessio illius
ad animarum solvenda vincula praevaleret, cujus
invocatio tanta facilitate ligamenta corporis dissolvisset.
