 De abbate Maximino ob dissimulationem periclitato,
sed salvato.
31. Quodam tempore abbate Tancrado in cella
posito, Maximinus monasterii S. Gereonis , quod
apud urbem Agrippinam, quae nunc Colonia dicitur,
situm est, abbas a provincia Vangionum  ex
vindemiis cum onusta vino navi et non paucis comitibus
descendebat; et cum jam sancti Goaris
monasterio propinquasset, suadetur a sociis uti
appulsa in continentem navi oratum ad sanctum
Goarem ascendat. Ille moras sibi non necessarias
hac in re fieri dicere, fore opportuniorem tempore
alio orandi occasionem. Sic dehortatis comitibus
propositum iter persequitur, sed non impune illum
ultio divina transire permisit. Quippe ut in conspectum
 cellae navis acta pervenit, repente ex maxima
sui parte demersa, lapsisque in aquam quae gestaverat
vasis, praesentis jacturae et periculi metum
cunctis inculsit. Clamare omnes et auxilium lacrymabiliter
implorare, culpam abba confiteri, et Goaris
meritum exorare. Rem abba Tancradus ex loco superiori
conspiciens, et quanto in periculo versarentur
cuncti considerans, suos evestigio mittit, mandat
subsidium laborantibus ferri. Deducuntur continuo
naves, et subsidium modis quibus erat possibile ministratur.
Ita cum abbatis auxilio et sudore multorum,
tum maxime B. Goaris opitulatione recuperata navi,
vasisque receptis et opibus, incolumis ad littus abba
progreditur. Egressus navim oratum festinat, persuasum
sibi perenniter affirmans, ne locum tanti viri
 meritis insignem facile unquam sine supplicationis
munere transeundum existimet .
