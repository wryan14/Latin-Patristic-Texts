De quodam Fresone similiter prope periclitato.
32. Consimili prope eventu cum quidam ex Fresonum
gente negotiator navem circa ripam ulteriorem
ageret, neque littori in quo monasterium situm est
propinquare disponeret, ubi ad scopulos illos, de quibus
supra diximus, navis acta pervenit, subito rapta
et in gurgitem undarum violentia tracta, praesenti
cunctos discrimine perculit. Sed cum dominus navis
Goaris saepe nomen et meritum iterans subsidium
expetiisset, in portum continuo navis illaesa devehitur;
ille ut continentem attigit, oratum perrexit,
ac pro salutis munere vestem holosericam venerandae
 memoriae tribuit, quae etiam vestis postea ab eo qui
haec mihi retulit Theodrado clerico ad Prumiam monasterium
est delata.
