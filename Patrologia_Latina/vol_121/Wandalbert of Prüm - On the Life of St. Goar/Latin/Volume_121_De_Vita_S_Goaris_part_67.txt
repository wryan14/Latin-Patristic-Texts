De negotiatoris servo ex aquae periculo mirabiliter
eruto.
33. Rem illaturus sum praecedentibus quidem non
omnino dissimilem, sed quae miraculi aliquid amplius
habeat, et cujus tot sint pene fidelissimi testes,
quot loci ipsius habitatores tempore quo gesta est
 esse potuerint. Negotiator ex supra dicta Fresonum
gente navem per Rhenum flumen agebat, et ut moris
est quia adverso flumine navigabat, fune a suis
navem circa littus trahendam curaverat. Cumque
jam cellae vicinia attigisset, monetur a suis aliisque
in fluminis praeripio consistentibus, uti ad orandum
navim egredi debeat. Ille sibi ejus tunc rei copiam
non esse dicere, impediri mora propositum cursum,
nec se posse nisi continuato navigio quietis congruum
locum attingere. Ita animo fixo navim agit et ipse
in ea clavum regens cum uno servorum residet, reliqui
navim per littora trahunt. Erat inter eos unus
qui cunctos antecedens extrema funis dorso et ventri
circumvoluta teneret. Ventum erat ad fluminis illam
de qua in superioribus egimus rapiditatem horribilem,
 cum repente navem undae violentissimae rapiunt,
nec gubernatore ullo praesidio valente resistere
longissime a littore subtrahunt. Ea rapta cum
ferre non possent funem qui per ripas trahebant,
victi relinquunt; sed is qui cunctos praecesserat, tam
cito explicare se fune non valens navim secutus in
gurgitem trahitur, neque id dominus navis qui in
puppi residens laborabat, animadvertere potuit; reliqui
qui a fune refugerant, magis vocibus navi et socio
qui sub aqua trahebatur opem divinam et B. Goaris
merita succurrere postulabant; tantaque tum aquae
vis et undarum vorago fuit, ut non ante navis in cursum
dirigi posset, quam longissime pulsa in ulteriorem
ripam non sine magno plurimorum metu atque
horrore exportaretur. Negotiator vero ut terram
 attigit, funem qui navi cohaerens per aquam fuerat
tractus, a servo colligi mandat, qui collecto in extrema
ejus parte servus sicut implicitus fuerat invenitur.
Qui diligentissime contrectatus et modis variis
pertentatus, non aliud potuit deprehendi quam mortuus.
Denique adhibito plurimo stramine et igne
circumcirca succenso, nihil caloris penitus persentire,
vel aliquod vitae indicium potuit edere. Quid
plura? devehitur rursus in citeriorem ripam ac de
sola sepultura dominus ejus et comites agunt: rogatur
ecclesiae custos ut ad sepeliendum mortuum loci
alicujus copiam faciat. Eo obtento, dum sepulturam
aperiunt, interim cadaver ut vere putabatur exanime
in custodis ad horam mansione deponitur. Tum
non post longum temporis intervallum incipit recalescere,
 et paulatim os aperire, ac spiritum ducere.
Dehinc totum se elevans parum sanguinis ore rejecit,
et confestim surrexit incolumis, ita ut oratione
facta et gratiarum actione ab omnibus reddita, ad
ducendam sicut prius navim cum sociis festinarit.
Ea negotiator ut vidit, emendatum se, et pro culpa
castigatum magnopere gratulans argenti libram altari
sacro persolvit, et coepto dehinc itinere, suis omnibus
incolumibus abiit. Viderint quid de re hujusmodi
 caeteri sentiant. Ego confidentissime dixerim
beati viri merita tanto esse post obitum clariora,
quanto sollicitius dum viveret humanas laudes et
jactantiam fugerit; neque in hujusmodi signis et
miraculis exhibendis cuiquam sanctorum, apostolis
et clarissimis Ecclesiae martyribus duntaxat exceptis,
illum inferiorem videri: quippe qui in diligendo Deo
et proximo non facile quoquam illorum judicetur
inferior, quique tametsi in vita non multis quae homines
noverint miraculis claruit, sed ea quae miraculis
omnibus potior est charitate clarissimus exstitit;
ideoque post obitum quotidie in viventium fide tot
tantisque virtutibus claret.
