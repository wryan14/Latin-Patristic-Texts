De lumine divinitus in lucernis ecclesiae succenso.
34. Praeterea Heriradus monachus, qui, ut saepe
 dictum est, horum mihi miraculorum certissimus
relator exstitit et verissimus, bis se affirmat nullo
admonente extrinsecus igne lampadem, quae coram
memoria veneranda dependet, infuso divinitus lumine
splenduisse: quod ipsum praesenti anno quo ista descripsimus
et superiori contigisse qui interfuerunt
affirmant. Sed id suo loco erit dicendum.
35. Hactenus ea descripserim quae abbate Tancrado
in hac vita superstite facta inter alia referuntur.
Nunc adjutore Christo ad clarissimi Patris
Marcuvardi tempora qui hoc ipsum mihi opus imposuit,
servato ut proposui ordine veniam.