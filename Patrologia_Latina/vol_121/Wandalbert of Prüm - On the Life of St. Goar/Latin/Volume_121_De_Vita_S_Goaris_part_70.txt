 De imperatore Ludovico ibi a pedum dolore relevato.
36. Et ut haec ipsa rerum gestarum ordine aliquantulum
postposito exordio clariori incipiam: excellentissimae
pietatis singularisque clementiae et
erga Christianam religionem omnium imperatorum
studiosissimus Ludovicus, qui adhuc superna misericordia
providente rerum summa potitur, cum dolore
pedum vehementissimo, qua olim infirmitate vir
ille, etsi non continue, frequenter tamen affligitur, laboraret,
atque ex palatio suo quod in littore fluminis
Rheni situm Ingilinheim supra diximus appellari,
evectione navali descenderet, oratum ad S. Goarem
exiit, vix in terram pedes prae dolore nimio po ere
valens, et sustentantium magis quam suis gressibus
nitens. Cumque in ecclesiam pervenisset, ante memoriam
 venerandam humillime se ac devote deposuit,
et in terra stratus diutius peroravit. Ubi vero
surrexit, ad abbatem et clarissimum virum Gerungum
olim palatii aedilem, nunc monachum conversus:
Deo, inquit, gratias, nunc meritis S. Goaris
levamen mihi datum persentio, neque eo jam cum
quo huc veni dolore laboro. Sic a memoria regressus
laetus et alacer diem totum duxit. Haec ipso abbate
qui coram adfuit referente cognovi; quanquam
nec ego ipse multum abfuerim, qui pridie ejus diei
imperatorem praedicto dolore gravissime laborantem
in palatio viderim.
