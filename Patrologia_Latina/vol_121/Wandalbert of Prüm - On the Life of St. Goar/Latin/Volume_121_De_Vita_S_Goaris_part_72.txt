De infante daemoniaco apud memoriam S. Goaris promissa
a patre api curato.
38. Superiori anno post ea quae de imperatore retulimus,
accidit ut quidam ex rusticis filium parvulum
daemone plenum ad ecclesiam cum fletu et supplicatione
deferret. Quem cum ante memoriam ejulans
multis praesentibus exposuisset, sancte Goar,
inquit, redde nunc mihi meum filium et pulso qui
eum vexat daemone sana; ego tibi pro munere apim
unam (sic enim vocare rustici examen apum consueverunt)
 huc protinus afferam. Non inanis fuit simplex
haec hominis rustici postulatio: sed continuo
sanatum integerrime parvulum laetus et gaudens
pater domum revexit. Denique examen apum quod
ut pollicitus fuerat obtulit, hodieque in hortis Ecclesiae
permanet. Haec cum saepedicto Theodrado
tum Ekkibaldo ipsius loci praeposito viro sane docto
atque veraci narrante cognovi.
