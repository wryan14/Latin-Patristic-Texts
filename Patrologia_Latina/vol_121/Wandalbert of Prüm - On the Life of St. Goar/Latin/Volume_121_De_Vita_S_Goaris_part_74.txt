De infante claudo et surdo et item puella caeca ibi
sanatis.
40. Sed ut haec miracula rerum nuperrime gestarum
narratione de praesenti concludam, sub idem
tempus quo his describendis manum imposui, necdum
libello edito cum ad annuam beatae depositionis
solemnitatem magna undecunque ita uti solet hominum
multitudo conflueret, nota ex vicino mulier
advenit cum filio fere septenni, qui ab ortu ipso
claudus, mutus, surdusque permanens, infelici genitrici
 novos quotidie luctus et dolores afferret. Hunc
mater fide devota cum inter nocturnas vigilias coram
sepulcro venerabili exposuisset, circa finem
Psalmorum matutinorum, cum canticum Evangelii
clerus ecclesiae caneret, infantulus lento adnisu repente
surrexit, ac pedibus quos usque ad id temporis
nunquam terrae fixerat adstans, matrem clamore
iterare vocavit. Flens prae gaudio continuo mater
accurrit, et filium quem tot pressum incommodis
deposuerat, ambulantem simul et loquentem audientemque
recepit. Neque fuit Christo difficile, pro
sui merito confessoris, uno eodemque tempore et
possibilitatem loquendi puero, et scientiam quam
majores audiendo nunquam perceperant dare, cum
 sit ipse sapientia Dei quae aperit ora mutorum, et
linguas infantium disertas facit. Tum vero omnium
qui aderant mentes tanti replet stupor miraculi,
totam laudem Christi conclamat ecclesia, et unius
infantuli salus mirabilis multorum ad fidem corda
succendit.
41. Eodemque die cum missarum solemnia populus
spectaret, et divina a sacerdote mysteria agerentur,
puella eadem prope qua praedictus infans aetate
diu caeca, quae tum a parentibus fideliter fuisset
illata, amissum lumen recepit. Ita gemino miraculo
sub uno die et sancti viri meritum palam cunctis
enituit, et praesentium fides Christi clementia quam
non desit invocantibus ubique praesens, agnovit.
42. Haec  de miraculis B. Goaris merito ostensis
 atque exhibitis pauca brevi et aperto quantum potui
sermone digessi, narrationem ad annum 839 Incarnationis
Dominicae perducens, eaque tantum (ut in
libelli hujus principio adnotavi) scripturae mandans,
quae relatu virorum fidelium didici, quaeque non eis
modo qui retulere, sed omnibus pene locum frequentantibus
haberi notissima comperi. Quanquam
non omnia quae ab eis ipsis quorum fidei specialiter
credendum putavi relata sunt scripserim, alioquin
aut modum suscepti operis excessissem, aut auditoribus
longior justo prolixiorque fuissem. Neque hoc
opere facultatem aliis de his scribendi praeripui, sed
et haec ipsa quae utcunque videntur a me esse proposita,
poterunt qui volent pro ratione dignius explanare,
et quae in similibus miraculis forte provenient,
 exemplo a vobis, Pater amplissime Marcuvarde,
et a me sumpto describere. Quippe si divina
opera nobis glorificanda dignissime proponuntur,
oportet ut non cessante virtutis divinae beneficio
etiam scribendi non cesset intentio; et donec qui
explere possint existunt, litteris digna admiratione
tradantur. Quare etiam vacantes pergamenas huic
libello subjicere placuit, ut edito opere praesenti futuris
post haec temporibus quae inserenda prudens
aliquis aestimaverit, opportune possit inserere.