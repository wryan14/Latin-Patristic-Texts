Prumiensis monasterii primordia.
44. Excellentissimae memoriae rex Francorum
Pippinus pater imperatoris famosissimi Caroli, postquam
ut omnibus prope notum est amore Christi et
uxoris suae sanctae recordationis Bertradae rogatu
 provocatus monasterium suprascriptum construxit,
constitutis in eo monachis qui Deo sub regulari ordine
militarent, venerabilem virum Asuerum regiminis
praefecit officio. Qui etiam eidem loco annis
quinque et quadraginta felicissime praefuit. Hanc
cum pro suae vitae merito plurimum coleret, ejusmodi
constitutionis ei auctoritatem dedit, ut cum
iter agens ad aliquem juris regii locum venisset, licenter
quae itineris essent necessaria sumeret. Cum
ergo quodam tempore iter a monasterio in Vangionum
 provinciam ageret, et occasione viae
ad sanctum Goarem declinasset, ubi tum rectoris
nomine praeerat quidam Erpingus nomine, neque
commoditatem aliquam rerum necessariarum nancisci
potuisset, rem ut erat gesta paulo post principi
 retulit, pessimum esse dicens eo loco humanitatem
hospitalitatis omnem negari, ubi quondam sub beato
viro singulariter virtus eadem viguisset. Pollicetur
rex fore haec emendanda cum temporis opportunitas
arrisisset. Itaque non multo post positus in palatio
quod Attiniacum 
vocatur, cum ad generalem populi conventum simul
abba Asuerus venisset, evocatum ad se princeps super
his quae de cella beati viri dicta ab eo fuerant
commonefacit, eique regendam committit, hortatus
ut eam congrue disponere, atque hospitalitati quam
in ea non sit expertus competentem efficere debeat.
