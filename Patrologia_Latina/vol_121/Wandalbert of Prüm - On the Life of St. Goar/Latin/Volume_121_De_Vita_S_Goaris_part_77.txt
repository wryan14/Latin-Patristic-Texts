Contentio de cella S. Goaris a Carolo Magno componitur.
45. Haec prima fuit cellae jamdictae cum monasterio
 Prumia facta ex regis Pippini mandato et voluntate
conjunctio, quando non ipsi monasterio et monachis
subjecta, sed abbati tantum est beneficii ad
regendum jure commissa. Regnante vero post patris
obitum Magno Carolo, orta est inter Trevirorum
pontificem tunc Weomadum et abbatem Asuerum
pro eadem cella contentio, asserente episcopo
eam ad suae Ecclesiae jus pertinere, abbate contra
dicente esse illam regis lege haereditaria possessionem,
neque in ea posse sibi aliquid ecclesia vindicare,
quae et sibi esset a rege Pippino commissa, et
in dominium clarissimi Caroli successionis jure
transmissa. Ita eis diu multumque certantibus et
re ad controversiam saepe deducta, directi sunt ex
 latere regis et semel et iterum ac tertio legati fidissimi
et veraces, qui causam diligenter inquirerent,
litemque congrue terminarent; quique rem
examinantes, non aliud quam quod abbas protestatus
fuerat invenerunt, regii scilicet 
quam ecclesiastici juris possessionem loci saepedicti
existere.
46. Sed cum episcopo haec nequaquam sufficerent,
famosissimus princeps, habito in Saxonia super fontem
qui Lippia  dicitur generali conventu,
sub praesentia totius prope regni primatum,
et utriusque ordinis clarissimorum virorum, rem
 per se examinandam suscepit, omniumque qui tum
adfuere judicio, jurisjurandi conditio causidico monasterii,
tunc Raberto nomine est constituta, qua
ille postea cum aliis duodecim firmavit, possessionem
saepedictam non Ecclesiae Trevirorum, sed dominio
regio tantum competere. Hoc ergo modo re
definita et episcopo tandem acquiescente, famosissimus
rex cum suorum consensu cellam sancti viri
monasterio Prumiae tradidit, edito traditionis ejusdem
privilegio, quo firmavit testatusque est, se pro
amore Christi et eleemosyna parentum suorum, Pippini
videlicet regis et reginae Bertradae, cellam ipsam
hac lege jamdicto monasterio subdere, ut omni deinceps
tempore rectores monasterii ejusdem eam
tenere, et rebus ejus libera conditione in usus suorum
 Deoque servientium fratrum necessarios uti, ac
sine ulla cujusquam contradictione, quae utilitati
communi competerent de ea facere et ordinare deberent;
neque rebus solummodo quas tempore eodem
 cellae dominium retineret, sed et illis quae futuris
successionibus acquisisset jure firmissimo uterentur.
47. Haec quemadmodum sint gesta atque statuta
poterit qui volet relecto eodem qui hodieque in archivis
ipsius monasterii integerrimus manet privilegio
scire. Nobis rem breviter commemorasse suffecerit,
ne id quod esset utile cognitioni, penitus siluisse,
et in hac parte circa B. Goarem officio defuisse
merito redargueremur.
48. Denique cum haec scriberemus, sicut in regimine
monasterii Prumiae, sic etiam in possessione
cellae S. Goaris Asuero Tancradus, et ei Marcuvardus
vicaria mutatione successerant.
49. De abbate porro Asuero et cella sancti viri ea
 quae primo retulimus ita esse gesta, quidam ex senioribus
non indignus fide ab eodem abbate se audisse
est protestatus.