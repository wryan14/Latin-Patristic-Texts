Paganos ad fidem adducit.
6. Coepit interea gentilibus per circuitum simulacrorum
cultui deditis et vana idolorum superstitione
deceptis verbum salutis annuntiare, ut tanquam
bonus evangelista qui pro Christo sua omnia
dimiserat, multorum ad cognitionem vitae perpetuae
doctor existeret. Sic factum est, ut plures e vicino
pagani qui ad ea usque tempora in errore duraverant,
ejus et verbo commoniti et provocati exemplo
errorem spernerent, et ad vitae viam Christum converterentur.
Ac ne praedicationis ejus signorum quoque
deesset auctoritas, ut incredulae mentes, quae
ratione non poterant, ad credendum miraculis moverentur,
 coepit in virtute nominis Christi sanitatum
beneficia circa infirmos et membrorum debilitate multatos
aliquoties operari. Quod hodieque merita hujus
multipliciter petentibus praestare conspicimus,
cum ad ejus memoriam caecos visum, claudos gressum,
energuminos mentis sanitatem, aliisque pressos
languoribus incolumitatem recipere cernimus, ut
illud in sancto viro Psalmographi constet impletum:
Nimis honorati sunt amici tui, Deus, nimis
confortatus est principatus eorum (Psal. CXXXVIII, 17).
