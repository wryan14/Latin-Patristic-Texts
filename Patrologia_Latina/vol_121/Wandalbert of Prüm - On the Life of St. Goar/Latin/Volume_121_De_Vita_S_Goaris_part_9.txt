Ejus in oratione instantiae, et in pauperes charitas.
7. Erat ei solemnis consuetudo, ut omni die missarum
solemnia celebrans, sacrificium corporis et
sanguinis Christi pro statu Ecclesiae offerret, psalteriumque
ex integro  orando intente compleret, tum
 deinde cum peregrinis et pauperibus quibus sine
pene nunquam erat cibum officio charitatis acciperet,
quos oratione Deo commendabat, corporeo nihilominus
alimento reficiens, ut ab eo peregrinus qui
casu advenisset cum verbo salutis et ope intercessionis
cibum quoque perciperet carnis. Haec autem
 agebat apostolicae sententiae memor, quoniam hilarem
datorem diligit Deus (II Cor. IX): et Christum
in pauperibus et peregrinis suscipere cupiens, ut
ab eo mereretur audire: Quod uni ex minimis meis
fecistis mihi fecistis (Matth. XXV).
