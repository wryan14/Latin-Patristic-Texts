 Omelia Joannis Scoti translatoris lerarchiae
Dionysii .
Vox spiritualis aquilae auditum pulsat Ecclesiae.
Exterior sensus transeuntem accipiat sonitum; interior
animus manentem penetret intellectum. Vox altividi
volatilis, non aera corporeum vel aethera vel
totius sensibilis mundi ambitum supervolitantis,
sed omnem theoriam, ultra omnia, quae sunt, et
quae non sunt, citivolis intimae theologiae pennis
clarissimae superaeque contemplationis obtutibus
transcendentis. Dico autem quae sunt, quae sive humanum
sive angelicum non omnino fugiunt sensum,
cum post Deum sint, et eorum numerum, quae ab
una omnium causa condita sunt, non excedant; quae
 vero non sunt, quae profecto omnes intelligentiae
vires relinquunt. Supervolat itaque beatus theologus
Joannes non solum quae intelligi ac dici possunt,
verum etiam in ea, quae superant omnem intellectum
et significationem, supervehitur, extraque omnia
ineffabili mentis volatu in arcana unius omnium
principii exaltatur, incomprehensibilemque ipsius
principii et verbi, hoc est Patris et Filii, unitam superessentialitatem,
nec non et distinctam supersubstantialitatem
pure dinoscens, Evangelium suum inchoat,
dicens: In principio erat Verbum.
O beate Joannes, non immerito vocitaris Joannes.
Ebreum nomen est Joannes, cujus interpretatio
graece ᾧ ἐχαρίσατο , latine vero cui donatum
est. Cui enim theologorum donatum est, quod tibi
 est donatum, abdita videlicet summi boni penetrare
mysteria, et ea, quae tibi revelata et declarata sunt,
 humanis mentibus ac sensibus intimare? Dic, quaeso,
cui tanta ac talis est donata gratia? Fortassis quis
dicet: summo vertici apostolorum, Petro dico, qui
Domino interroganti, quem se esse existimaret, respondit:
Tu es Christus Filius Dei vivi. Sed non
temere, ut opinor, quis dixerit, plus in typo fidei et
actionis, quam scientiae et contemplationis Petrum
talia dixisse, ea scilicet ratione, qua Petrus in forma
actionis ac fidei ponitur, Joannes autem contemplationis
atque scientiae typum imitatur. Unus siquidem
decumbebat super pectus Dominicum, quod
est contemplationis sacramentum, alter saepe titubabat,
quasi trepidae actionis symbolum. Actio namque
mandatorum divinorum, priusquam perveniat
in habitum, puras aliquando discernit species virtutum,
 aliquando fallitur ejus judicium, carnalium cogitationum
nebulis obumbratum. Intimae vero theoriae
acies, postquam semel veritatis perspexerit vultum,
nequaquam repercutitur, nunquam fallitur,
nulla caligine occultatur in perpetuum.
Ambo tamen currunt ad monumentum. Monumentum
Christi est divina Scriptura, in qua divinitatis
et humanitatis ejus mysteria densissima veluti quadam
muniuntur petra. Sed Joannes praecurrit citius
Petro. Acutius namque atque velocius intima divinorum
operum penetrat secreta virtus contemplationis
penitus purificatae, quam actionis adhuc purificandae.
Verumtamen primo intrat Petrus in monumentum,
deinde Joannes, ac sicut ambo currunt,
ambo intrant. Petrus siquidem fidei symbolum,
 Joannes significat intellectum. Ac per hoc, quoniam
scriptum est: Nisi credideritis, non intelligetis, necessario
 praecedit fides in monumentum sanctae Scripturae,
deinde sequens intrat intellectus, cui per fidem
praeparatur aditus. Petrus itaque Christum Deum et
hominem jam factum in temporibus cognovit, et ait:
Tu es Christus Filius Dei vivi. Altissime volavit.
Sed altius ille, qui eundem Christum Deum de Deo
ante omnia tempora genitum intellexit, dicens: In
principio erat Verbum. Nemo nos existimet Petro
Joannem praeferre. Quis hoc fecerit? Quisnam esset
apostolorum altior illo, qui est et dicitur vertex
eorum? Non praeferimus Petro Joannem, sed conferimus
actioni contemplationem, purgando adhuc
animo perfecte purgatum, ascendenti adhuc virtute
ad incommutabilem habitum per venientem  jam
virtutem. Non enim nunc consideramus apostolicarum
 personarum dignitatem, sed investigamus pulcherrimam
divinorum mysteriorum differentiam.
Petrus itaque, hoc est actio virtutum, Dei Filium,
mirabili et ineffabili modo carne circumscriptum, per
virtutem fidei et actionis conspicatur: Joannes vero,
hoc est altissima contemplatio veritatis, Dei Verbum
per se absolutum et infinitum in principio suo, hoc
est, in Patre suo miratur. Petrus aeterna simul ac
temporalia, in Christo unum facta, divina revelatione
introductus inspicit: Joannes sola aeterna ejus
in notitiam fidelium animarum introducit.
Spirituale igitur πετηνόν  citivolum, deividum, Joannem
dico theologum, omnem visibilem et invisibilem
creaturam superat, omnem intellectum tranat,
et deificatum in Deum intrat deificantem. O beate
 Paule, raptus es, ut tu ipse asseris, in tertium caelum,
sed non es raptus ultra omne caelum; raptus
es in paradisum, sed non es raptus super omnem
paradisum. Joannes omne caelum conditum, omnemque
creatum paradisum, hoc est, omnem humanam
angelicamque transgreditur naturam. In tertio
caelo, o vas electionis et magister gentium, audisti
verba ineffabilia, quae non licet homini loqui. Joannes,
intimae veritatis inspector, ultra omne caelum
in paradiso paradisorum, hoc est in causa omnium,
audivit unum Verbum, per quod facta sunt omnia, et
libuit ei illud Verbum dicere, hominibusque praedicare,
quantum hominibus praedicari potest, ac fiducialiter
clamat: In principio erat Verbum.
Non ergo Joannes erat homo, sed plus quam
 homo, quando et seipsum, et omnia, quae sunt, superavit,
et ineffabili sapientiae virtute, purissimoque
mentis acumine subvectus, in ea, qua super omnia
sunt, secreta videlicet unius essentiae in tribus substantiis,
et trium substantiarum in una essentia, ingressus
est. Non enim aliter potuit ascendere in Deum,
nisi prius fieret Deus. Ut enim radius oculorum nostrorum
species rerum sensibilium coloresque non
prius potest sentire, quam se solaribus radiis immisceat,
unumque in ipsis et cum ipsis fiat, ita animus
sanctorum puram rerum spiritualium, omnemque
intellectum superantium cognitionem non suffert
 accipere, nisi prius incomprehensibilis veritatis participationem
dignus efficiatur habere. Sanctus itaque
theologus, in Deum transmutatus, veritatis particeps,
Deum Verbum subsistere in Deo principio, hoc est
Deum Filium in Deo Patre, pronuntiat. In principio,
inquit, erat Verbum. Intuere caelum apertum, hoc est
summae ac sanctae trinitatis et unitatis revelatum
mundo mysterium. Animadvertere angelum divinum
super Filium hominis ascendentem, nobis videlicet
annunciantem, ipsum esse ante omnia in principio
Verbum, ac mox descendentem super eundem Filium
hominis, clamantemque: Et Verbum caro factum
est. Descendit evangelizans Deum Verbum hominem
factum supernaturaliter inter omnia ex virgine;
ascendit proclamans idem Verbum superessentialiter
 genitum ex Patre ante et ultra omnia. In principio,
inquit, erat Verbum. Et notandum, quod in hoc loco
non temporis, sed substantiae significationem beatus
evangelista insinuat per hanc vocem, quae est erat.
Nam et positio ejus, id est sum, unde inaequaliter
flectitur, duplicem continet intellectum. Aliquando
quidem subsistentiam cujuscunque rei, de qua praedicatur,
absque ullo temporali motu significat, ideoque
substantivum verbum vocitatur; aliquando temporales
motus secundum aliorum verborum analogiam
declarat. Tale ergo est quod ait: In principio
erat Verbum, ac si aperte diceret: In Patre subsistit
Filius. Quis enim sanum sapiens dixerit, Filium in
Patre temporaliter unquam substitisse? Illic enim
sola cogitatur aeternitas, ubi sola intelligitur immutabilis
 veritas. Et ne quis existimaret, ita Verbum
in principio subsistere, ut nulla substantiarum differentia
subintelligatur inesse, continuo subjunxit: Et
Verbum erat apud Deum, hoc est, et Filius subsistit
cum Patre in unitate essentiae et substantiali distinctione.
Et iterum, ne in quopiam talis serperet venenosa
cogitatio, Verbum solummodo in Patre esse,
et cum Deo esse, non autem ipsum Verbum substantialiter
et coessentialiter Patri Deum subsistere---hic
namque error perfidos invasit Arianos---protinus
adjecit: Et Deus erat Verbum. Videns item,
quod non defuturi essent, qui dicerent, non de uno
eodemque Verbo evangelistam scripsisse: In principio
erat Verbum, et Deus erat Verbum, sed aliud voluisse
Verbum in principio, aliud Deus erat Verbum,
 haereticam opinionem destruens, consequenter subnectit:
Hoc erat in principio apud Deum, ac si diceret:
hoc Verbum, quod Deus est, apud Deum ipsum est,
et non aliud quid erat in principio. Sed significantius
ex Graecorum exemplaribus potest intelligi. In
eis enim οὗτος scribitur, id est, hic, et potest referri
ad utrumque, ad Verbum videlicet et Deum; haec
quippe duo nomina Θεός et λόγος apud Graecos masculini
generis sunt. Ac per hoc ita potest intelligi:
et Deus erat Verbum; hic erat in principio apud Deum,
tanquam si luce clarius dixerit: Hic Deus Verbum
 apud Deum, ipse est, de quo dixi: In principio erat
Verbum.
Omnia per ipsum facta sunt. Per ipsum Deum Verbum,
vel per ipsum Verbum Deum omnia facta sunt.
Et quid est omnia per ipsum facta sunt, nisi: eo nascente
ante omnia ex Patre, omnia cum ipso et per
ipsum facta sunt? Nam ipsius ex Patre generatio
ipsa est causarum omnium conditio, omniumque,
quae ex causis in genera et species procedunt,
operatio et effectus. Per generationem
quippe Dei ex Deo principio facta sunt omnia.
Audi divinum et ineffabile paradoxum, irreserabile
secretum, invisibile, profundum, incomprehensibile
mysterium. Per non factum, sed genitum, omnia
facta, sed non genita. Principium, ex quo omnia, Pater
 est; principium, per quod omnia, Filius est. Patre
loquente verbum suum, hoc est, Patre gignente
sapientiam suam, omnia fiunt. Propheta ait: Omnia
in sapientia fecisti; et alibi, personam Patris introducens:
Eructavit cor meum. Et quid eructavit
cor suum? Ipse exponit: verbum bonum dico,
verbum bonum loquor, Filium bonum gigno. Cor
Patris est sua propria substantia, de qua genita est
Filii propria substantia; praecedit Pater Verbum
non natura, sed causa. Audi ipsum Filium dicentem;
Pater major est me, substantia ejus causa meae
substantiae est. Praecedit, inquam, Pater Verbum
causaliter, praecedit Filius omnia, quae per ipsum
facta sunt, naturaliter. Substantia Filii Patri coaeterna
est. Substantia eorum, quae per ipsum facta
 sunt, inchoavit in ipso esse ante tempora secularia,
non in tempore, sed cum temporibus. Tempus siquidem
inter cetera, quae facta sunt, factum est; non
autem procreatum, sed concreatum. Et quae est consequentia
verbi, quod locutum est os Altissimi? Non
enim in vanum locutus est Pater, non infructuose,
non sine magno effectu; nam et homines  se
ipsos loquentes aliquid in auribus audientium efficiunt.
Tria itaque credere et intelligere debemus,
loquentem Patrem, pronunciatum Verbum, ea quae
efficiuntur per Verbum. Pater loquitur, Verbum gignitur,
omnia efficiuntur. Audi Prophetam, quum
ipse dixit, et facta sunt, hoc est, Verbum suum genuit,
per quod facta sunt omnia. Et ne forte existimares
eorum, quae sunt, quaedam quidem per ipsum
 Dei Verbum facta esse, quaedam vero extra ipsum
aut facta esse aut existentia per semetipsa, ita ut
non omnia, quae sunt, et quae non sunt, ad unum
principium referantur, conclusionem totius theologiae
subdidit: et sine ipso factum est nihil; hoc est,
nihil extra ipsum est factum, quia ipse ambit, intra
se comprehendens omnia, et nihil ei coaeternum vel
consubstantiale intelligitur vel coessentiale, praeter
suum Patrem et suum Spiritum a Patre per ipsum
procedentem. Et hoc facilius in Graeco datur intelligi.
Ubi enim Latini ponunt sine ipso, ibi Graeci
χωρὶς αὐτοῦ, hoc est extra ipsum. Similiter et
ipse Dominus suis discipulis dicit: Extra me nihil
potestis facere. Qui per vos, inquit, extra me fieri
 non potuistis, quid extra me facere potestis? Nam et
ibi non ἄνεν, sed χωρίς, hoc est, non sine, sed extra
Graeci scribunt. Facilius autem propterea dixi, quia,
dum quis audit sine ipso, potest putare sine ipsius
consilio vel adjutorio, ac per hoc non totum, non
omnia illi distribuit; audiens vero extra, nihil
omnino relinquit, quod in ipso et per ipsum factum
non sit.
Quod factum est in ipso vita erat. Postquam remotissima
omni ratione et intellectu beatus evangelistes
divina revelavit mysteria, Deum Verbum videlicet
in Deo loquente, in ambobus intelligentiam
sancti Spiritus divinae Scripturae contemplatoribus
relinquens---ut enim, qui loquitur, in verbo, quod loquitur,
necessario spiritum proflat, ita Deus Pater
 simul et semel et Filium suum gignit et
Spiritum suum per genitum suum producit---et
postquam per Deum Filium omnia facta esse, et
nihil extra ipsum subsistere astruxit, veluti ab altero
primordio suae theologiae seriem direxit, dicens:
Quod factum est in ipso vita erat. Praedixit enim, omnia
per ipsum facta sunt, ac veluti a quopiam rogatus
de iis, quae per Deum Verbum facta sunt: quomodo
et quid in ipso erant, quae per ipsum facta
sunt? respondit et ait: Quod factum est in ipso vita
erat. Quae sententia dupliciter pronunciatur. Potest
enim subdistingui: Quod factum est, ac deinde subjungi
in ipso vita erat, potest etiam sic: Quod factum
est in ipso, ac deinde subinferri vita erat. Ac per hoc
in duabus pronuntiationibus duos speculamur intellectus.
 Non enim eadem theoria est, quae dicit: quod
factum, locis temporibusque discretum, generibus,
formis numerisque distinctum, sensibilibus intelligibilibusque
substantiis seu compactum seu segregatum,
hoc totum in ipso vita erat; et ea quae declarat:
quod factum est in ipso, non aliud erat nisi
vita, ut sit sensus: Omnia, quae per ipsum facta
sunt, in ipso vita sunt et unum sunt. Erant enim, hoc
est subsistunt in ipso causaliter, priusquam sint in
semetipsis effective. Aliter enim sub ipso sunt ea,
quae per ipsum facta sunt, aliter in ipso sunt ea,
quam ipse est. Omnia itaque, quae per Verbum facta
sunt, in ipso vivunt incommutabiliter, et vita
sunt; in quo neque fuerunt omnia temporalibus intervallis
seu localibus, nec futura sunt, sed solummodo
 super omnia tempora et loca in ipso unum sunt
et universaliter subsistunt visibilia, invisibilia, corporalia,
incorporalia, rationalia, irrationalia, et
simpliciter caelum et terra, abyssus, et quaecunque
in eis sunt, in ipso vivunt, et vita sunt, et aeternaliter
subsistunt, et quae nobis omni motu vitali carere
videntur, in Verbo vivunt. Sed si quaeris, quomodo
vel qua ratione omnia, quae per Verbum facta sunt,
in ipso vitaliter et uniformiter et causaliter subsistunt,
accipe paradigmata ex creaturarum natura,
disce factorem ex iis, quae in ipso et per ipsum facta
sunt. Invisibilia enim ejus, ut ait Apostolus, per
ea, quae facta sunt, intellecta conspiciuntur. Conspicare,
quomodo omnium rerum, quas mundi hujus
 sensibilis globositas comprehendit, causae simul et
uniformiter in isto sole, qui maximum mundi luminare
vocitatur, subsistunt. Inde namque formae omnium
corporum procedunt, inde distantium colorum
pulchritudo, et cetera, quae de sensibili natura praedicari
possunt. Considera multiplicem et infinitam
seminum virtutem, quomodo numerositas herbarum,
fructuum, animalium in singulis seminibus continetur,
quomodo ex eis surgit pulchra formarum et innumerabilis
multiplicitas; intuere interioribus oculis,
quomodo multiplices regulae in arte artificis
unum sunt, et in animo disponentis eas vivunt; quomodo
infinitus linearum numerus in uno puncto
unum subsistit, et hujusmodi naturalia perspice
exempla; ex quibus veluti physicae theoriae pennis
 ultra omnia subvectus, divina gratia adjutus, illuminatus,
poteris arcana Verbi mentis acie inspicere,
et, quantum datur humanis argumentationibus Deum
suum quaerentibus, videre, quomodo omnia, quae
per Verbum facta sunt, in ipso vivunt et vita sunt. In
ipso enim, ut os loquitur divinum, vivimus et movemur
et sumus; et, ut ait magnus Dionysius Areopagita,
esse omnium est superessentialis divinitas.
Et vita erat lux hominum. Dei Filium, quem, o
beate theologe, prius vocasti Verbum, nunc vitam
nominas et lucem. Nec immerito mutasti appellationes,
ut distantes nobis insinuares significationes.
Verbum siquidem Dei Filium nominasti, quia per
ipsum locutus est Pater omnia, quum ipse dixit et
 facta sunt; lucem vero et vitam, quia idem Filius lux
est et vita omnium, quae per ipsum facta sunt. Et
quid illuminat? Non aliud, nisi seipsum, et Patrem
suum. Lux itaque est, et seipsum illuminat, seipsum
mundo declarat, se ipsum ignorantibus se manifestat.
Lux divinae cognitionis de mundo recessit,
dum homo Deum deseruit. Dupliciter ergo lux
aeterna se ipsam mundo declarat, per Scripturam
videlicet et creaturam. Non enim aliter in nobis divina
cognitio renovatur, nisi per divinae Scripturae
apices et creaturae species. Eloquia disce divina, et
in animo tuo eorum concipe intellectum, in quo cognosces
Verbum. Sensu corporeo formas ac pulchritudines
rerum percipe sensibilium, et in eis intelliges
Deum Verbum, et in iis omnibus nil aliud tibi veritas
 declarabit praeter ipsum, qui fecit omnia, extra
quem nihil contemplaturus es, quia ipse est omnia.
In omnibus enim, quae sunt, quidquid est, ipse est.
Ut enim nullum bonum substantiale, ita nulla essentia
praeter ipsum est vel substantia. Et vita erat lux
hominum. Quare lux addidit hominum? Quasi specialiter
ac proprie lux sit hominum, qui est lux angelorum,
lux universitatis conditae, lux totius visibilis et
invisibilis existentiae? An forte Verbum vivificans
omnia specialiter ac proprie lux hominum dicitur,
quia in homine non solum hominibus, verum etiam
angelis, omnique creaturae, divinae cognitionibus
particeps fieri valenti, seipsum declaravit? Non enim
per angelum angelis, neque per angelum hominibus,
sed per hominem et hominibus et angelis, non in
 phantasia, sed in ipsa vera humanitate, quam totam
sibi in unitatem substantiae suscepit, apparuit, suamque
cognitionem omnibus cognoscentibus se praestitit.
Lux itaque hominum Dominus noster Jesus Christus,
qui in humana natura omni rationali et intellectuali
creaturae seipsum manifestavit, suae que divinitatis,
qua Patri aequalis est, abdita revelavit mysteria.
Et lux in tenebris lucet. Audi Apostolum: Fuistis,
inquit, aliquando tenebrae, nunc autem lux
in Domino. Audi Isaiam: Sedentibus in regione
umbrae mortis lux orta est. Lux in tenebris lucet.
Totum genus humanum merito originalis peccati in
tenebris erat, non exteriorum oculorum, quibus sensibilium
formae coloresque sentiuntur, sed interiorum,
quibus intelligibilium species et pulchritudines
 discernuntur; non in tenebris hujus caliginosi aeris,
sed in tenebris ignorantiae veritatis; non in absentia
lucis, quae mundum corporeum declarat, sed in
absentia lucis, quae mundum incorporeum illuminat.
Post cujus ortum ex virgine lux in tenebris lucet, in
cordibus videlicet se cognoscentium. Quoniam vero totum
genus humanum in duas veluti partes dividitur,
in eos videlicet, quorum corda cognitione
veritatis illuminata sunt, et eos, qui in obscurissimis
adhuc impietatis atque perfidiae tenebris
permanent, evangelista subjunxit: et tenebrae
eum non comprehenderunt. Ac si evidenter
diceret: Lux in tenebris fidelium animarum lucet,
et magis ac magis lucet, a fide inchoans,
ad speciem tendens; impiorum vero cordium perfidia
 et ignorantia lucem Verbi Dei in carne fulgentis
non comprehenderunt. Obscuratum est enim,
ut ait Apostolus, insipiens cor eorum, et sapientes
se esse dicentes stulti facti sunt. Sed iste
sensus moralis. Physica vero horum verborum theoria
talis est. Humana natura, etsi non peccaret,
suis propriis viribus lucere non posset. Non enim
naturaliter lux est, sed particeps lucis. Capax siquidem
sapientiae est, non ipsa sapientia, cujus
participatione sapiens fieri potest. Sicut ergo aer
iste per se ipsum non lucet, sed tenebrarum vocabulo
nuncupatus, capax tamen solaris luminis est;
ita nostra natura, dum per se ipsam consideratur,
quaedam tenebrosa substantia, capax ac particeps
lucis sapientiae. Et quemadmodum praefatus aer,
 dum solari radio participat, non dicitur per se lucere,
sed solis splendor dicitur in eo apparere ita, ut
et naturalem suam obscuritatem non perdat, et lucem
supervenientem in se recipiat, ita rationalis
nostrae naturae pars, dum praesentiam Dei Verbi
possidet, non per se res intelligibiles et Deum suum,
sed per insitum sibi divinum lumen cognoscit. Audi
ipsum Verbum: Non vos, inquit, estis qui loquimini,
sed Spiritus vestri Patris, qui loquitur in
vobis. Hac una sententia voluit nos docere id
ipsum in ceteris intelligere, ac semper in aure
cordis nostri ineffabili modo sonare: non vos estis,
qui lucetis, sed Spiritus Patris vestri, qui lucet in
vobis, hoc est, me in vobis lucere vobis manifestat,
 quia ego sum lux intelligibilis mundi, hoc est, rationalis
et intellectualis naturae. Non vos estis, qui
intelligitis me, sed ego ipse in vobis per Spiritum
meum me ipsum intelligo; quia vos non estis substantialis
lux, sed participatio per se subsistentis
luminis. Lux itaque in tenebris lucet, quia Dei Verbum,
vita et lux hominum, in nostra natura, quae
per se investigata et considerata informis quaedam
tenebrositas reperitur, lucere non desinit, nec eam,
quamvis delinquentem, deserere voluit, nec unquam
deseruit, formans eam per naturam continendo,
reformansque per gratiam deificando. Et quoniam
ipse lux omni creaturae incomprehensibilis est, tenebrae
eum non comprehenderunt; superat namque
Deus omnem sensum et intellectum, et solus habet
 immortalitatem. Cujus lux per excellentiam tenebrae
nominatur, quoniam a nulla creatura, quid vel
qualis sit, comprehenditur.
Fuit homo missus a Deo cui nomen erat Joannes.
Ecce aquila, de sublimissimo vertice montis theologiae
leni volatu descendens in profundissimam vallem
historiae, de caelo spiritualis mundi pennas
altissimae contemplationis relaxat. Divina siquidem
Scriptura mundus quidam est intelligibilis, suis
quatuor partibus, veluti quatuor elementis constitutus.
Cujus terra est veluti in medio imoque instar
centri historia, circa quam aquarum similitudine
abyssus circumfunditur moralis intelligentiae, quae
a Graecis Ethice solet appellari. Circa quas, historiam
dico et ethicam, veluti duas praefati mundi
 inferiores partes aer ille naturalis scientiae circumvolvitur.
Quam, naturalem dico scientiam, Graeci
vocant Physicen. Extra haec omnia et ultra ethereus
ille igneusque ardor empyrii caeli, hoc est,
superae contemplationis divinae naturae, quam
Graeci Theologiam nominant, circumglobatur; ultra
quam nullus egreditur intellectus. Magnus itaque
theologus, Joannem dico, in primordio Evangelii
excelsissima theologiae cacumina tangens, caelique
caelorum spiritualium secreta penetrans, ultra omnem
historiam et ethicam et physicam ascendens
ad ea, quae paulo ante incarnationem Verbi facta
sunt, in historiam narrandam veluti in quandam
terram suum intelligibilem deflectit volatum, et ait:
Fuit homo missus a Deo, cui nomen erat Joannes.
 Joannem consequenter in suam introducit theologiam.
Abyssus abyssum invocat in voce divinorum
mysteriorum. Evangelista praecursoris narrat historiam;
ille, cui donatum est Verbum in principio
cognoscere, illum, cui donatum est Verbum incarnatum
praeire, commemorat. Fuit homo, inquit; non
dixit simpliciter, missus a Deo; sed fuit homo, ut
discerneret hominem solius humanitatis participem,
qui praecurrit, ab homine divinitate et humanitate
coadunato et compacto, qui post eum venit; ut segregaret
vocem transeuntem a Verbo semper et incommutabiliter
manente; ut insinuaret matutinam
stellam in ortu regni caelorum apparentem, et declararet
solem justitiae supervenientem. Testem
 discernit ab eo, de quo testimonium perhibet, missum
ab eo, qui emittit, lucernam lucubrantem a
luce clarissima mundum implente, totius humani
generis tenebras mortis et delictorum demoliente.
Praecursor itaque Domini homo fuit, non Deus;
Dominus autem, cujus praecursor, homo simul fuit
et Deus. Praecursor homo fuit transiturus in Deum
per gratiam; quem praecurrit, Deus erat per naturam,
accepturus hominem per humilitatem, et
nostrae salutis et redemptionis voluntatem. Homo
erat missus. A quo? A Deo Verbo, quod praecurrit;
missio ejus praecursio ejus; clamans praemittit vocem.
Vox clamantis in deserto, nuntius praeparat
Domini adventum. Cui nomen erat Joannes, cui
donatum est regi regum fieri praecursorem, incarnati
 Verbi manifestatorem, et in spiritualem filietatem
baptizatorem, aeterni luminis voce et martyrio
testatorem.
Hic venit in testimonium, ut testimonium perhiberet
de lumine. De Christo videlicet. Audi testimonium
ejus: Ecce Agnus Dei, ecce qui tollit peccata
mundi; et iterum: Qui post me venit, ante me
factus est. Quod evidentius in Graeco legitur
ἔμπροσθέν μου, hoc est coram me, ante conspectum
meum, factus est. Ac si aperte diceret: Qui in ordine
temporum post nativitatem meam natus est in
carne, ante conspectum meum, dum adhuc essem
in visceribus meae matris sterilis, prophetico visu
vidi illum coram me conceptum et hominem factum
in utero virginis.
 Non erat ille lux, sed ut testimonium perhiberet de
lumine; a superioribus subaudi, et sic intellige:
Non erat ille lux, sed missus est, ut testimonium
perhiberet de lumine. Praecursor luminis non erat
lux. Quare ergo lucerna ardens astrumque vocitatur
matutinum? Lucerna ardens erat, sed non proprio
igne incensus ardebat, non propria luce lucebat.
Stella erat matutina, sed non a seipso proprium
lumen accepit. Gratia ipsius, quem praecurrebat,
in eo ardebat et splendebat. Non erat ille lux, sed
particeps luminis; suum non erat, quod in se et
post se fulgebat. Ut enim superius diximus, nulla
seu rationalis seu intellectualis creatura per seipsam
substantialiter lux est, sed participatione unius ac
veri luminis substantialis, quod ubique in omnibus,
 quae intelligibiliter lucent, lucet.
Propterea subditur: Erat autem lux vera, quae
illuminat omnem hominem venientem in mundum.
Veram lucem dicit Dei Filium per se subsistentem,
a Deo Patre per se subsistente ante omnia secula
genitum; veram lucem dicit eundem Filium hominem
ex hominibus propter homines factum. Ipse
est lux vera, qui de se ipso ait: Ego sum lux
mundi; qui sequitur me, non morabitur in tenebris,
sed habebit lumen vitae aeternae. Erat lux vera
quae illuminat omnem hominem venientem in mundum.
Et quid est venientem in mundum? et quis
est omnis homo veniens in mundum? et unde venit
in mundum? et in quem mundum venit? Si de iis
 qui de occultis naturae sinibus in hunc mundum per
generationem locis temporibusque veniunt, acceperis,
qualis illuminatio est in hac vita nascentibus
ut moriantur, crescentibus ut corrumpantur, compositis
ut solvantur, de quietudine silentis naturae
in inquietudinem tumultuantis miseriae cadentibus?
Dic, quaeso, qualis lux erat spiritualis et vera procreatis
in vita transitoria et falsa? Numquid mundus
iste alienatis a vero lumine conveniens habitatio
est? Numquid regio umbrae mortis, et lacrymarum
vallis, et ignorantiae profundum, et terrena habitatio,
humanum animum aggravans, et ex veri luminis
contuitu interiores oculos elimitans, non immerito
dicitur? Non ergo de iis, qui de occultis
seminum causis in species corporeas procedunt, debemus
 intelligere: quae illuminat omnem hominem
venientem in mundum, sed de iis, qui spiritualiter
per generationem gratiae, quae datur in baptismate,
in mundum veniunt invisibilem, qui nativitatem,
quae secundum corruptibile corpus est, spernentes,
nativitatem, quae est secundum spiritum, eligunt,
mundum qui deorsum est calcantes, et in mundum
qui desursum est ascendentes, umbras ignorantiae
et mortis deserentes, lucem sapientiae et vitae appetentes,
filii hominum esse desinentes, filii Dei
fieri inchoantes, mundum vitiorum postponentes et
in semetipsis destruentes, mundum virtutum ante
oculos mentis constituentes, et in eum totis viribus
ascendere inhiantes. Eos itaque vera lux illuminat,
qui in mundum virtutum veniunt, non eos, qui in
 mundum vitiorum ruunt.
In mundo erat. In hoc loco mundum appellat non
solum generaliter visibilem creaturam, verum etiam
specialiter rationalis naturae, quae in homine est,
substantiam. In his siquidem omnibus, et, ut simpliciter
dicam, in universitate condita Verbum lux
vera erat. Idem subsistit, et semper erat, quia nunquam
in omnibus subsistere desistit. Ut enim, qui
loquitur, dum loquitur, desinit vox ejus esse, desinit
et evanescit: sic caelestis Pater si Verbum suum
loqui cessarit, effectus Verbi, hoc est, universitas
condita non substiterit. Universitatis namque conditae
substitutio est et permansio Dei Patris locutio,
hoc est, aeterna et incommutabilis sui Verbi generatio.
Potest etiam non irrationabiliter de hoc
 mundo sensibili solummodo haec sententia praedicari,
quae ait: In mundo erat, et mundus per ipsum
factus est. Ne forte quis putaret Manicheae haeresis
consors, mundum corporeis sensibus succumbentem
a diabolo fuisse creatum, et non a Creatore omnium
visibilium et invisibilium, theologus subnectit: In
mundo erat, hoc est, in hoc mundo erat ille, qui
continet omnia, et mundus per ipsum factus est.
Non enim in alienis operibus universitatis conditor
habitat, sed in suis quae fecit. Animadvertere debemus,
beatum evangelistam generaliter mundum
 nominasse. Tres tamen mundos debemus intelligere.
Quorum primus est, qui absolute solis invisibilibus
et spiritualibus virtutum impletur substantiis; in
quem quicunque venerit, plenam verae lucis possidet
participationem. Secundus, qui praefato opponitur
e diverso, quoniam absolute ex invisibilibus
et corporalibus constituitur naturis. Et quamvis
universitatis infimam obtineat proportionem, in eo
tamen erat Verbum, et per Verbum factus est, et
est primus gradus ad cognitionem veritatis ascendere
per sensus volentibus; species namque visibilium
ad cognitionem invisibilium ratiocinantem
attrahit animum. Tertius mundus est, qui rationem
medietatis habet, et superiorem spiritalium, et inferiorem
corporalium in se ipso copulat, et de duobus
 unum facit, et in homine solo intelligitur, in quo
omnis creatura adunatur. Corpore enim constat et
anima. Corpus de hoc mundo, animam de altero
mundo colligens, unum facit ornatum. Et corpus
quidem omnem corpoream, anima vero omnem incorpoream
possidet naturam. Quae, dum compagine
una conglobantur, omne mundanum hominis conficiunt
ornamentum. Ideoque homo dicitur omnis;
omnis namque creatura in ipso velut in officina
quadam conflatur. Hinc et ipse Dominus praedicaturis
discipulis praecepit: Praedicate Evangelium
omni creaturae. Iste igitur mundus, hoc est homo,
Creatorem suum non cognovit, neque per legis
scriptae symbola, neque per visibilis creaturae paradigmata
Deum suum voluit cognoscere, carnalium
 cogitationum vinculis detentus. Et mundus eum non
cognovit. Non cognovit homo Deum Verbum, neque
ante humanationem ejus per se sola divinitate nudum,
nec post humanationem sola incarnatione vestitum.
Invisibilem ignorabat, visibilem negabat. Noluit
quaerere quaerentem se; noluit audire vocantem;
noluit colere deificantem; noluit recipere recipientem.
In propria venit, in ea videlicet, quae per ipsum
facta sunt, ac per hoc propria illius non immerito
sunt. Et sui eum   receperunt. Sui sunt omnes
homines, quos voluit redimere et redemit.
Quotquot autem receperunt eum, dedit eis potestatem
filios Dei fieri, credentibus in nomine ejus. Jam
dividitur non humanitas rationalis mundi, sed voluntas;
 segregantur receptores incarnati Verbi a
respuentibus illud. Fideles credunt adventum Verbi
et libenter recipiunt Dominum sui. Impii negant et
contumaciter renuunt, Judaei per invidiam, pagani
per ignorantiam. Recipientibus dedit potestatem
filios Dei fieri, non recipientibus dat adhuc spatium
recipiendi. A nullo enim aufertur possibilitas
credendi in Dei Filium, et possibilitas efficiendi Dei
filium; hoc enim in arbitrio hominis et cooperatione
gratiae constitutum est. Quibus dedit potestatem
filios Dei fieri? Recipientibus se, videlicet
 credentibus in nomine ejus. Multi recipiunt Christum.
Ariani recipiunt eum, sed non credunt in nomine
ejus, non credunt unigenitum Dei Filium Patri consubstantialem;
ὁμοούσιον eum negant, hoc est, Patri
coessentialem; ἑτεροούσιον eum affirmant, hoc est,
alterius essentiae quam Pater est. Ac per hoc non
prodest eis Christum recipere, dum conantur veritatem
ejus negare. Qui vero recipiunt Christum verum
Deum et verum hominem, et hoc firmissime
credunt, eis possibilitas data est filios Dei fieri.
Qui non ex sanguinibus, neque ex voluntate carnis,
neque ex voluntate viri, sed ex Deo nati sunt. In antiquis
Graecorum exemplaribus solummodo scribitur:
Qui non ex sanguinibus, sed ex Deo nati sunt.
Non ex sanguinibus, inquit, hoc est, non corporalibus
 procreationibus, qui adoptionem filiorum Dei
merito fidei adipiscuntur; sed a Deo Patre per Spiritum
sanctum in cohaereditatem Christi, hoc est,
in confiliolitatem unigeniti Dei Filii nati sunt, Neque
ex voluntate carnis, neque ex voluntate viri. Duplex
introducitur sexus, ex quo in carne nascentium
carnaliter numerositas propagatur; carnis quidem
nomine femineum, viri vero masculinum evangelista
significavit habitum.
Et ne forte dicas: impossibile videtur, mortales
fieri immortales, corruptibiles corruptione carere,
puros homines filios Dei esse, temporales aeternitatem
possidere, ex iis, quae majora sunt, accipe argumentum,
quo rei, de qua dubitas, possis fidem
accommodare: Et verbum caro factum est. Si itaque,
 quod plus est, procul dubio praecessit, cur incredibile
videtur, quod minus est, posse consequi? Si
Filius Dei factus est homo, quod nemo eorum, qui
eum recipiunt, ambigit, quid mirum, si homo credens
in Filium Dei filius Dei futurus sit? Ad hoc
siquidem Verbum in carnem descendit, ut in ipsum
caro, id est, homo credens per carnem in Verbum
ascendat, ut per naturalem Filium unigenitum multi
filii efficiantur adoptivi. Non propter seipsum Verbum
caro factum est, sed propter nos, qui non nisi
per Verbi carnem potuissemus in Dei filios transmutari;
solus descendit, cum multis ascendit; de
hominibus facit deos, qui de Deo fecit hominem.
Et habitavit in nobis, hoc est naturam nostram possedit,
ut suae naturae nos participes faceret. Et
 vidimus gloriam ejus, gloriam quasi unigeniti a Patre.
Ubi vidisti, o beate theologe, gloriam incarnati
Verbi, gloriam humanati Filii Dei? Quando vidisti?
Qualibus oculis perspexisti? Corporalibus, ut opinor,
in monte tranformationis tempore. Tunc enim tertius
aderas testis divinae glorificationis. Praesens
eras, ut existimo, in Jerusalem, et audisti vocem
Patris Filium clarificantis dicentem: Clarificavi
et iterum clarificabo. Audisti turmas infantium
proclamantium: Hosanna filio David. Quid dicam
de gloria resurrectionis? Vidisti eum resurgentem
a mortuis, dum ad te ceterosque tuos condiscipulos
clausis januis intravit. Vidisti gloriam ejus
 ascendentis ad Patrem, quando ab angelis assumptus
est in caelum. Et super haec omnia altissimo
mentis contuitu contemplatus es illud, dico Verbum,
in principio suo apud Patrem suum, ubi vidisti gloriam
ejus quasi unigeniti a Patre. Plenum gratiae et
veritatis. Duplex hujus periodi intellectus est. Potest
enim de humanitate, ac divinitate incarnati
Verbi accipi, ita ut plenitudo gratiae referatur ad
humanitatem, plenitudo vero veritatis ad divinitatem.
Verbum quippe incarnatum Dominus noster
Jesus Christus plenitudinem gratiae secundum humanitatem
accepit, quoniam caput Ecclesiae est, et
primogenitus universae creaturae, hoc est, totius
universaliter humanitatis, quae in ipso et per ipsum
sanata et restaurata est. In ipso dico, quoniam
 maximum et principale exemplum gratiae, qua,
nullis praecedentibus meritis, homo efficitur Deus,
ipse est, et in ipso primordialiter manifestatum est.
Per ipsum vero, quoniam de plenitudine ejus nos
omnes accepimus gratiam deificationis, per gratiam
fidei, qua in eum credimus, et actionis, qua mandata
ejus custodimus. Potest etiam plenitudo gratiae
Christi de Spiritu sancto intelligi. Sanctus namque
Spiritus, qui distributor et operator donationum
gratiae, gratia solet appellari. Cujus Spiritus
septiformis operatio humanitatem Christi implevit,
et in eo requievit, sicut ait propheta: Et requiescet
super eum spiritus Domini, spiritus sapientiae
et intellectus, spiritus consilii et fortitudinis, spiritus
scientiae et pietatis, et replebit eum spiritus timoris
 Domini. Si ergo de Christo per se ipsum
vis accipere, quod dictum est plenum gratiae, de
plenitudine deificationis ejus et sanctificationis secundum
humanitatem cognosce. Deificationis autem
dico, qua homo et Deus in unitatem unius substantiae
adunati sunt; sanctificationis vero, qua non
solum de Spiritu sancto conceptus, verum etiam
plenitudine donationum ejus repletus est; ac veluti
in summitate mystici ecclesiae candelabri gratiarum
lampades in ipso et de ipso fulsere. Si vero plenitudinem
gratiae et veritatis incarnati Verbi de Novo
Testamento mavis intelligere, sic idem evangelista
paulo post videtur sensisse. Ait enim: Lex per
Moysen data est; gratia autem et veritas per Jesum
Christum facta est. Non incongrue pronuntiabis,
 plenitudinem gratiae Novi Testamenti per Christum
esse donatam, et legalium symbolorum veritatem
in ipso esse implexam; sic ait Apostolus: In quo
habitat plenitudo divinitatis corporaliter; plenitudinem
videlicet divinitatis mysticos legalium umbrarum
intellectus appellans, quos Christus in carne
veniens in se ipso corporaliter, hoc est, veraciter
habitasse et docuit et manifestavit, quoniam ipse est
fons et plenitudo gratiarum, veritas symbolorum
legalium, finis prophetalium visionum, cui gloria
cum Patre et sancto Spiritu per omnia secula seculorum.
Amen.