Ex Breviario Viennensi. 
I. Tempore Caroli regis, post patrem Ludovicum
imperatorem in Francia regnantis, hic sanctus vir
nobili prosapia exortus, dum adhuc infantulus esset,
in monasterium quod Ferrarias ex antiquo vocant, a
parentibus traditus est.
 II. Dehinc famosissimam beati Petri apostolorum
principis domum caeteraque sanctorum loca in Romana
urbe constituta, orationis gratia Deo comite
visitavit, ibique quinquennio fere sedit. Et regressionis
iter arripiens, Ravennam devenit: ubi aliquandiu
remoratus, quemdam etiam libellum a quodam
fratre religioso praestitum transscripsit, quo ad describendas
sanctorum martyrum passiones sese non
modice adjutum fuisse testatur.
III. Inde pedem movens, Lugdunum famosissimam
pervenit ad urbem. Ibi tunc praeerat Remigius praesul
eximius, regibus admodum charus. Hic Dei famulum
Adonem in habitu pauperis pie suscipiens,
quaeque illi necessaria exhibuit. At ubi collocutione
mutua, ut erat prudentis ingenii, quae in illo latebant
scientiae et probitatis insignia pernoscere potuit,
secum retinere toto annisu conatus est.
IV. Et ad abbatem ipsius deprecatoria legatione
acta, litteras permissorias impetravit ad se retinendum
 in suum suaeque Ecclesiae obsequium: quousque
 utile judicasset. Exhinc non parvum tempus effluxerat,
cum ecce episcopus obitu Viennensis praesulis
certissime comperto, agere disposuit intentius, quatenus
in Viennensi Ecclesia ordinaretur episcopus.
Quocirca ex consensu tam cleri quam plebis, cum
consilio et praesentia comprovincialium episcoporum
idem Dei famulus Viennensem consecratur in pontificem.
V. Neque enim, ut moris est plerisque, mox suscepto
honoris gradu in superbiam elatus est: sed
magis in coepta persistens humilitate, omnes quoque
subditos secundum suum modum imitatores veritatis
fieri assidue monebat, dicens: Discite a me quia mitis
sum et humilis corde.
VI. Cujus tam salubri tamque sancto studio in introitu
sanctae matris ecclesiae, in honore Salvatoris
constructae, domunculam quamdam instar sepulcri
Dominici construi fecit: ante cujus etiam ostiolum
altare, ex lapidibus concavum, ad nomen Mariae
 peccatricis, Petri quoque negatoris, latronisque confessoris
solemniter consecravit. Quo dum multi adveniunt
aegroti, per intercessionem eorum ad propria
laeti consueverunt reverti.
VII. Hospitalitatis vero, sed et misericordiae in
pauperes quanta ei cura, quantave assiduitas fuerit,
stylo mandare non est necesse: cum ostium domus
ipsius non alio, sed nequidem refectionis tempore
clausum fuerit. Unde merito cum beato Job dicere
poterat: Ostium meum viatori patuit, et pater fui
pauperum.
VIII. Verum indefessus laborator, licet die tantis
occuparetur bonorum operum exercitiis, noctu non
se totum credebat sopori, tanquam diurno labore
fatigatus: sed ad satisfaciendum naturae aliquantisper
quiete sibi indulta quod supererat noctis, orationi
dedicans, temporius Fratres ad vigilias nocturnas
surgere compellebat. Ubi et ipse solito praesens,
lectiones et responsoria protrahendo decantari faciebat
quousque, diei luce appropinquante, matutinae
 laudes agerentur.
IX. Cumque jam tempus adesset quo Dominus Rex
regum militem suum a labore quiescere vellet, sextum
decimum circiter annum in episcopatu peragens,
de praesenti ad futuram vitam felici fine demigravit.
Cujus corpus a clero et universa plebe ex
more deportatum, atque in Ecclesia sanctorum apostolorum,
inter praedecessores suos pontifices, tumulatum
est.