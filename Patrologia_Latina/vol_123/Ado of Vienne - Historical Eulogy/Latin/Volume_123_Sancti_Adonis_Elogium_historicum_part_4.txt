Ex Breviario Romanensi. 
I. Tempore Caroli regis, post patrem Ludovicum
imperatorem in Francia regnantis, hic sanctus vir
nobili prosapia exortus, dum adhuc infantulus esset,
in monasterium quod Ferrarias ex antiquo vocant, a
parentibus traditus est.
II. Cumque sub regulari censura degeret, inque
illo coenobio caeteris arctior tunc temporis habebatur
, divinitus inspiratus atque electus,
 omnes sibi coaevos in studiis litterarum praeire coepit.
 Lasciviam etiam huic aetati amicam caeteraque puerilia
usquequaque declinans, senum perfectorumque
gravem conversationem sectari sollicitus satagebat.
III. Verum robore jam juventutis animatus, igne
desiderii irrefragabili succensus est, ut domum beati
Petri principis apostolorum caeteraque sanctorum
loca in Romana urbe extraque constituta orationis
gratia visitaret. Ideoque peregrini habitum assumens
optatum iter aggreditur.
IV. Qui domum apostolicam humilis habitu, devotus
corde ingressus, in oratione continua pervigil,
nocturnis excubiis pernoctare crebrius usque ad lucem
matutinam gaudebat. Sane cum in Romana urbe
omnibus pene notus esset, quinquennio fere exacto
Ravennam devenit: ubi quemdam libellum a quodam
religioso praestitum transscripsit, ad describendas
sanctorum martyrum passiones.
V. Inde Lugdunum pervenit. Ibi tunc forte praeerat
dignae memoriae Remigius praesul eximius, regibus
 admodum charus. Hic Dei famulum Adonem pie
suscipiens, benigne exhibuit. At ubi scientiae et probitatis
insignia pernoscere potuit, ecclesiam beati
Romani cum sibi adjacentibus rebus in obsequium
delegavit, ubi secretius orationi vacaret.
VI. Exin obitu Viennensi praesulis comperto, ejusdem
Ecclesiae filii divina inspiratione super hoc tracti,
omnes in commune uno consilio pari voluntate dominum
Adonem petiverunt sibi praeficiendum episcopum.
Quocirca ex consensu tam cleri quam plebis
cum consilio comprovincialium episcoporum idem
Dei famulus Viennensem consecratur in pontificem.
VII. Religionem vero cernens a sui observantia
partim defecisse adversarum causarum occasione,
institit omnimodis, ut ad pristinam rectitudinis normam
paulatim ipsius studio reformaretur. Hinc constant
institutionis ejus perplura documenta. Siquidem
et de nocturnis et de diurnis officiis psallendi
regulam pulchre constituit.
VIII. Praeterea quanto studio ducebatur in aedificiis
 ecclesiarum instaurandis vel exornandis, etsi forte
hominis desit testimonium, non desunt tamen eadem
aedificia. Hospitalitatis in pauperes quanta ei cura
quantave assiduitas fuerit, stylo mandare non est
necesse: praesertim cum ostium domus ipsius non
dicam alio, sed nec quidem refectionis tempore
clausum fuerit.
IX. Cumque jam tempus adesset, quo Dominus
militem suum beata mercede vellet donare, sextum
decimum circiter annum in episcopatu agens, de praesenti
ad futuram vitam felici fine demigravit. Cujus
corpus in ecclesia sanctorum apostolorum officiosissime
tumulatum est. Qui vixit annos plus minusve
septuaginta sex.
4. Ubi primum haec legi in Breviario Romanensi,
nam longe post Viennensis exemplum accepi), magno
gaudio affectus sum quod illustrandi tanti viri aliquam
haberem materiam. Sed illud voluptatem meam
 temperabat, quod vetusta et idonea mihi deessent
monumenta, quibus ista probarem. Haec mihi cogitanti,
et Lupi abbatis Ferrariensis epistolas relegenti,
occurrit epistola ejus centesima vigesima secunda,
quae votis meis faciat satis. In hac enim epistola,
quae Gerardo, provinciae duci seu comiti, et Bertae
ipsius conjugi, inscripta est, certissima deprehendi
momenta, quae in Adonem ejusque res gestas ita,
ut superius expositae sunt, omnino conveniunt. Et
quia haec res non parvi momenti est, operae pretium
fuerit hoc loco integram adducere epistolam, ut nemo
suspectam habeat fidem meam.
Praecellentissimo duci G. et clarissimae conjugi
ejus B. Lupus praesentem et futuram salutem.
Semper insignis fama de probitate vestra bonos
quosque laetificavit: sed nunc in omnium notitia
uberius effloruit, cum eamdem probitatem vestram
successu profuturo Christianis omnibus Divinitas
comprobavit. Cum vero quae primo polliceri, postea
 promittere dignati estis, largiti fueritis, conabimur
gratias cumulare. Caeterum quod diligenter scrutamini,
noveritis monachum et discipulum meum Ad.
nunquam a nostro monasterio aufugisse: sed ad
petitionem beatae memoriae Marcwardi abbatis ex
Prumia aut Proneam  a nobis eum
honeste directum, et cum illo aliquandiu conversatum,
quorumdam invidiosorum vitasse insidias: et
inde discendi studio et quietis amore in urbe Lugdunensium
constitisse. Reverentissimis autem viris
Remigio et H. Gratianopolitano instanter postulantibus,
et conversationem memorati fratris laudantibus,
quanquam olim meam verbis habuisset licentiam,
etiam regulares litteras accepisse; quae prolatae,
quid de eo sentiam, fideli relatione fatebuntur.
Litteras etiam eum ecclesiasticas habere a venerabili
episcopo nostro Guenilone certissime scio: nec
impedire eum aliquid, si Deus eum vocat, quo juste
ejus infirmari possit electio. Bene apud nos conversatus
 est: quae plurimum indiget Ecclesia, idoneus
est ad docendum; regularibus et pontificalibus fultus
est epistolis; progenitorum nobilitate ornatur;
in sancto proposito, judicio praedictorum antistitum,
inter quos degit, devote perdurat. Quid restat, nisi
ut quod sanctis praesulibus Deus inspiraverit fiat?
Quid autem mirum, si aliquando asperius aliquid
super eo locutus sum? Illud culpa fuit inimicorum
ejus impudenter falsa vulgantium: istud quod nunc
litteris alligo , meum est judicium constanter
prius visa, et postea comperta narrantis.
Cupio vos valere feliciter.
5. Ex hac Lupi epistola discimus monachum
quemdam Ferrariensem, nobilem, doctum, cujus
nomen incipiebat a litteris Ad., degisse in provincia
Lugdunensi, Remigio et Heboni episcopis probatum,
et ad episcopalem dignitatem electum: quae omnia
cum Breviariis Viennensi et Romanensi conveniunt,
nec alii quam Adoni legitime aptari possunt. Haec
distinctius explicanda per partes. Sed antequam id
 praestem, Lectorem admonere decet, quantum debeat
publica res litteraria diligentiae eruditissimi viri
Stephani Baluzii, qui in nova editione Lupi abbatis
operum id egit unius voculae; imo duplicis tantum
litterae correctione, ut illustrandae Adonis nostri
memoriae praeferret lucem. Nam cum in editione
Massoniana prius legeretur, monachum meum nonnunquam,
ipse collatione veterum codicum reposuit:
monachum meum Ad. nunquam, tametsi, uti modeste
fatetur, quis fuerit hic homo, quem duabus his
litteris Ad. expressum videmus, divinare non potuit.
Nunc ad ordinem rerum ab Adone gestarum accedo.
6. Cum Ado tempore Caroli regis, cognomento
Calvi, ortus dicitur, id eo modo interpretare, quo
similes jam locos frequenter exposui, ut eo tempore
inclaruerit: nam eum regnante Carolo Magno, circiter
annum octingentesimum, in lucem prodiisse
constat. Quippe annos natus septuaginta sex, decessit
 anno Christi octingentesimo septuagesimo quinto,
ut postea videbimus. In utroque Breviario nobili
prosapia exortus dicitur, apud Lupum progenitorum
nobilitate ornatus. Patriam ei fuisse Wastinensem aut
Senonicum pagum conjicio.
7. Dum adhuc infantulus esset, in monasterium
quod Ferrarias ex antiquo vocant, a parentibus traditus
est, more scilicet in regula sancti Benedicti
praescripto de oblatione et susceptione puerorum
cap. 59. Hinc conjecturam sumo, Adonem natum
fuisse in loco vicino Ferrariensi monasterio, de quo
superius actum ad Vitam sancti Aldrici archiepiscopi
Senonensis. Istic a Sigulfo abbate puer susceptus
fuisse videtur: ubi bene conversatus, teste Lupo,
omnes sibi coaevos in studiis litterarum praeivit, ex
Breviario Romanensi. De ejus doctrina testimonium
suppeditat Lupus, cum eum scribit esse idoneum ad
docendum quae plurimum indiget Ecclesia.
8. Post aliquantam moram in coenobio Ferrariensi,
 ad petitionem Marcwardi abbatis ex Prumia, seu
Prumiensis, qui ab anno 829 ad 853 loco praefuit,
honeste directus ad Proneam est: quo nomine Ausonius
in sua Mosella laudat rivulum quemdam, qui
locum istum praeterfluit; unde monasterium aliquando
Pronea, passim Prumia dictum, voce nonnihil
inflexa. Attamen legere malim ad petitionem
Marcwardi abbatis Prumiam ad Proneam directum
Adonem: ut designetur Prumiae situs ad Proneam
amnem. Inter utrumque monasterium, Ferrariense
scilicet et Prumiense, ultro citroque facilis monachorum
commeatus erat: tum quia ex Ferrariensi
coenobio assumptus fuerat Marcwardus, tum quia
cum Lupo magna necessitudine conjunctus erat. Et
quidem Ferrarienses Prumiam transmittebantur ad
discendam maxime Germanicam linguam, cujus
usum eo tempore pernecessarium fuisse testatur
Lupus in epistolis 70 et 91. Quin etiam temporibus
illis monasteria, etsi nullo communis regiminis vinculo
connexa erant, facile tamen monachis ultro
 citroque commeantibus patebant propter ejusdem
religionis unitatem, ut loquitur Marcwardus in Lupina
epistola 72 ad Didonem Senonici monasterii
sancti Petri abbatem, in arte medica peritissimum,
ad quem monachos suos sanandos dirigebat. Hinc
Lupus in epistola 116 ad monachos coenobii sancti
Germani apud Antisiodorum: Semper quidem in
coenobiorum nostrorum habitatoribus vera charitas
viguit; sed nunquam tam certis indiciis, ut nostro
tempore, sui magnitudinem declaravit.
9. Prumiae aliquandiu commoratus Ado, ut habet
Lupus, postea quorumdam invidiosorum insidiis impetitus
est: quas ut vitaret, Romam se contulit, ut
domum beati Petri principis apostolorum orationis
gratia visitaret. Hujus itineris non meminit Lupus,
qui Adonis aemulis, uti ipse fatetur, nimis credulam
adhibuit aurem, quique alias monachorum suorum
Romanas peregrinationes commemorat in epistolis
 101, 102 et 103 pro Aldulfo et Acarico; tum 106 et
107 pro Dolivaldo scriptis, tum sui ipsius, tum Guenilonis
Senonensis archiepiscopi nomine, in ipsorum
peregrinorum commendationem. Romae exacto
fere quinquennio, vir sanctus Ravennam devenit:
ubi quemdam libellum a quodam fratre religioso
praestitum transcripsit ad describendas sanctorum
martyrum passiones, id est Martyrologium, de quo
postea recurret oratio. Libellus iste est vetus Martyrologium,
quo usus est Ado in suo condendo, a
Rosweido editum. Huic praefixa est Adonis epistola,
contestantis, quantum ex veteri illo Martyrologio
profecerit. Huic operi, inquit, id est Adoniano Martyrologio,
ut dies martyrum verissime notarentur,
qui confusi in Kalendis satis inveniri solent, adjuvit
venerabile et perantiquum Martyrologium, ab urbe
Roma Aquileiam cuidam sancto episcopo a pontifice
Romano directum, et mihi postmodum a quodam
religioso fratre aliquot diebus praestitum; quod ego
diligenti cura transcriptum, positus apud Ravennam,
 in capite hujus operis ponendum putavi. Haec Ado
in praefatione Martyrologii sui: ex quibus superiora
Viennensis Breviarii verba derivata sunt.
10. Ravenna digressus Ado, inde Lugdunum pervenit,
ubi tunc praeerat dignae memoriae Remigius
praesul eximius: qui Dei famulum Adonem pie
suscepit, et quaeque necessaria illi benigne exhibuit.
At ubi collocutione mutua, quae in illo latebant
scientiae et probitatis insignia pernoscere potuit, secum
retinere toto adnisu conatus est. Et ad abbatem
ipsius deprecatoria legatione acta, litteras permissorias
impetravit ad eum retinendum in suum
suaeque Ecclesiae obsequium, quousque utile judicasset.
Viennensi Breviario hac in re concordat Lupus,
testatus Adonem discendi studio et quietis amore
in urbe Lugdunensium constitisse. Reverentissimis
autem viris Remigio et Hebone Gratianopolitano instanter
postulantibus, et conversationem memorati
fratris laudantibus, quanquam olim meam, inquit,
 habuisset licentiam, etiam regulares litteras (obedientiales
vocant) accepisse, et litteras etiam ecclesiasticas
seu dimissorias a venerabili Guenilone episcopo
Senonensi. Sane litterarum studia tunc temporis,
si alias unquam, Lugduni viguisse probant
viri docti Leidradus, Agobardus, Amulo, Remigius
istius Ecclesiae pontifices, et Florus diaconus. Addit
Romanense Breviarium, Remigium ecclesiam beati
Romani cum sibi adjacentibus rebus in obsequium
delegasse Adoni, ubi secretius orationi vacaret.
Quaenam fuerit illa ecclesia, certo pronuntiare non
ausim: forsan ecclesia sancti Romani, quae in Viennensis
urbis parte orientali sita erat, testante ipso
Adone in Martyrologio XIII Kal. Decembris, ubi sanctorum
Severini, Exsuperii et Felicis corpora in
eam ecclesiam translata fuisse scribit, et in libello
de Vita sancti Theuderii abbatis memorat basilicam
sancti Romani martyris in suburbio civitatis, in vico
Brenniaco: quae basilica hactenus superest, Equitibus
 Melitensis ordinis commendata.
11. Exin obitu Viennensis praesulis comperto,
ejusdem Ecclesiae filii divina inspiratione super hoc
tracti, omnes in commune uno consilio, pari voluntate,
dominum Adonem petiverunt sibi praeficiendum
episcopum. Quocirca ex consensu tam cleri
quam plebis, cum consilio comprovincialium episcoporum
idem Dei famulus Viennensem consecratur
in pontificem. Huic tamen electioni restitisse
nonnullos, in his Gerardum illarum partium comitem,
ob eam scilicet causam, quod Adonem ex monasterio
suo fuga elapsum crederet, docet nos Lupi
epistola superior, in qua eum ab omni defectionis et
infamiae labe absolvit, contestatus nihil impedire, si
Deus eum vocaret, quo juste ejus infirmari posset
electio. Haec contigit post mortem Agilmari Viennensis
antistitis, successoris sancti Barnardi. Haec, inquam,
electio contigit anno sexagesimo supra octingentesimum,
ut constat tum ex actis concilii Lingonensis
 circa Kalendas Julii anno praecedenti celebrati,
cui Agilmarus interfuit; tum ex Tusiacensi,
cui subscripsit Ado sub die XI Kalendas Novembris
anni 860; tum denique ex Synodo Viennensi, de
qua infra, quam Ado habuit anno Christi 870, indictione
tertia, episcopatus anno decimo. Ac proinde
Agilmarus ejus decessor annis novemdecim, non novem
tantum, ut voluit Joannes a Bosco, sedisse dicendus
est; siquidem Barnardum Agilmari antecessorem
anno 842 decessisse demonstratum est. Et
quidem Agilmarus pridie Nonas Julias vita demigravit,
et quidem anno 860, ex tomo I Analectorum,
pag. 103; in cujus locum Remigius sanctae Lugdunensis
Ecclesiae et Ebo Gratianopolitanus episcopus
cum clero et populo elegerunt S. Adonem. Apud
Joannem a Bosco in Appendice Bibliothecae Floriacensis,
ubi de Antiquitatibus Viennae exstat epistola
Nicolai papae primi Adoni missa cum pallio, initio
ejus pontificatus; qua in epistola eum submonet
tristari se quod in litteris professionis fidei suae ad
 pontificem missis Ado probaret quatuor duntaxat
synodos generales, quinta et sexta praetermissis:
explicaret hac de re mentem suam: mittere se interim
pallium et capitula synodi Romanae, quam recens
tenuerat. Misit et aliam subinde eidem epistolam,
qua Viennensis Ecclesiae privilegia confirmat.
An septimam synodum probaverit Ado, incertum:
imo in Chronico, quod post acceptam episcopalem
dignitatem condidisse videtur, hanc synodum rejicit:
quae mens tum Gallicanae Ecclesiae erat. In brevi
Chronico Viennensium antistitum, quod anno 1139
jussu Burnonis conditum est, S. Ado pallium et confirmationem
privilegiorum anno 861 a papa Nicolao
recepisse cum decretis Lateranensis, id est Romani
concilii, perhibetur.
12. Neque vero, ut moris est plerisque, mox suscepto
honoris gradu in superbiam elatus est: sed
magis in coepta persistens humilitate, omnes quoque
subditos secundum suum modum imitatores Veritatis
 fieri assidue monebat, dicens: Discite a me quia
mitis sum et humilis corde (Matth. XI, 29): quae verba
leguntur in Breviario Viennensi.
13. Anno 866, ex Annalibus Bertinianis, Carolus
rex cognomento Calvus, et Lotharius rex Attiniaci
missaticum communiter ordinant pro negotio Teutbergae
ipsius Lotharii pellicis, et Carolus quidem
per Egilonem Senensem archiepiscopum, et Lotharius
per Adonem Viennensem archiepiscopum, ac
per Waltarium suum a secretis domesticum, papae
Nicolao quae sibi visa sunt secretius mandant. Ado
id praestitit litteris scriptis ad Nicolaum, cujus rescriptum
hac de re non integrum exstat, in quo pontifex
sanctissimum confratrem Adonem archiepiscopum
laudat, quod pro statu sanctae Dei Ecclesiae ferventius
invigilet, et contra delinquentium, praevaricatorum,
et sanctarum legum violatorum mores et
actus per zelum rectitudinis erectus sit.
14. Exstant et aliae Nicolai epistolae quatuor
Adoni scriptae in Appendice secunda epistolarum
 Nicolai, in tomo VIII Conciliorum editionis Labbeanae.
In prima respondet pontifex Adonis consultis de Lotharii
regis divortio et de Alvico clerico: in secunda,
inferiores ecclesias a Romanis consuetudinibus
recedere non debere: in tertia, rationem reddit dilatae
synodi, et Adonem corripit, quod Gerardi comitis
presbyterum dixisset; tum variis consultis respondet:
in quarta privilegium metropolis Viennensis
confirmat. Additur et epistola quinta Anastasii
bibliothecarii ad Adonem de morte Nicolai papae:
quam epistolam aliis etiam Galliarum episcopis directam
fuisse intellexi ex ms. codice Antisiodorensi
monasterii sancti Mariani, in quo haec epistola sic
inscribitur: Venerando mihi et valde diligendo ill.
archiepiscopo ill. plurimam salutem. Triste tibi
nuntium, etc. Est et aliud fragmentum epistolae eidem
a Nicolao papa directae, qua pontifex Adonem
increpat, quod ejus auctoritate Albericus subdiaconus
uxorem duxisset contra praescripta canonum.
 In Labbeana Conciliorum editione typis etiam vulgatae
sunt Adriani papae II epistolae duae, in quarum
prima pontifex ab Adone submonitus, cur a Nicolai
papae decretis recessisset, se excusat laudato zelo
Adonis: in altera, quae mutila est, litteras Nicolao decessori
suo ab Adone directas se recepisse testatur.
15. Anno jam dicto 866 Nicolaus papa litteris datis
ad Hincmarum Rhemorum antistitem, praecipit,
Remigium Lugdunensem, Adonem Viennensem, Wenilonem
Rothomagensem, una cum caeteris archiepiscopis
et episcopis Galliarum et Neustriae apud
Suessionem urbem pariter convenire, ad discutiendam
causam Wlfadi et aliorum Rhemensium clericorum,
quos ab Ebone ordinatos Hincmarus in ordinem redegerat.
Coacta est synodus haec XV Kal. Septembris; at
ei non interfuit Ado; quam ob causam, incertum.
16. Hincmarus ipse suo et Adonis, aliorumque
Galliae pontificum nomine scripsit ad Ludovicum
Germaniae regem pro Bertulfo Trevirensi archiepiscopo
adversus Waltonem coenobii sancti Maximini
 monachum, sedis Trevirensis (uti dicit) invasorem.
Idem porro Hincmarus Adoni Viennensi archiepiscopo
scribit inter caetera pro epistola beati Aviti ad
sanctum Remigium scripta, quam quidam Rotfridus
monachus ei dixerat se apud eumdem Adonem legisse.
Sed et si qua praeterea de sancto Remigio reperire
valeret, ei super aurum et topazion pretiosa
mitteret. Frodoardus auctor in Historiae Rhemensis
lib. III, cap. 21, qui et alibi testatur, Rotfridum
hunc coenobii Remigiani apud Rhemos monachum
fuisse.
17. Addo ex Chronico Hugonis abbatis Flaviniacensis,
Remigium Lugdunensem pontificem Adoni
Viennensi episcopo, quem Romanae Ecclesiae vicarium,
id est legatum, appellat, et Nicolao papae litteras
misisse pro Trevirensi et Coloniensi episcopis
depositis, Teutgaudo scilicet et Guntario; denique
ipsum Remigium simul et Adonem scripsisse Joanni
 papae pro simonia; et quia per manum laicam quilibet
indigni ad episcopatum promovebantur.
18. Anno 869 defuncto Ebone Gratianopolis
episcopo, Lotharius rex a fratre suo Ludovico secundo
imperatore obtinuit, ut cuidam suo clerico,
Bernario nomine, episcopatum Gratianopolitanum
concederet. Ludovici hac de re litteras accepit Ado
pridie Idus Julii, quibus monebatur, ut quam primum
eumdem Bernarium episcopum ordinaret. Huc
alias etiam Kalendis Augusti accepit tum ab Lothario
rege, qui ipsum certiorem facit de prospero itinere
suo Romano, praecipitque, ut redeunti sibi obviam
veniat ad sanctum Mauricium: tum a Carolo
rege VI Kalendas Septembris, qui Adonem sibi charissimum
vocat, significans, se cuidam clerico, diacono
olim venerabilis archiepiscopi Remigii, et postmodum
Lotharii nepotis sui, ita concessisse Gratianopolitanum
episcopatum, ut vestro, inquit, judicio
si canonice probaveritis, ibi a vestra sanctitate
ordinetur episcopus. Exstant hae litterae apud
 Sirmondum in Conciliorum Galliae tomo III.
19. Ado vero cernens religionem a sua observantia
partim defecisse adversarum causarum occasione,
institit omnimodis, ut ad pristinam rectitudinis
normam paulatim ipsius studio reformaretur,
uti legimus in Breviario Romanensi. Hinc constant
institutionis ejus perplura documenta: siquidem et
de nocturnis et de diurnis officiis psallendi regulam
pulchre constituit.
20. Ex synodis ejus auctoritate habitis una mihi
succurrit, quam eruditus vir Petrus Louvetus, superius
laudatus, ex Viennensi Chartario descriptam
Acherio nostro transmisit, quae sic se habet:
Anno 870 Incarnationis Domini nostri Jesu Christi
congregata est synodus Viennae metropolis Ecclesiae
domno et venerabili archiepiscopo Adone praesidente,
et vigilantissima cura causas ecclesiasticas
et filiorum suorum necessitates investigante ac ecclesiastico
more definiente. Adveniens reverendus
 vir Manno praepositus coenobii sancti Augendi, adventus
sui causam manifestans protulit in medio,
quamdam ecclesiam ex coenobio praedicto et infra
Viennensem dioecesim sitam in villa Velnis, dotatam
in honore sancti Petri, privilegio sibi concesso
ab antecessoribus sanctissimi jam fati archiepiscopi,
necnon ab ipso compontifice usque ad id tempus
conservato, proclamante vici sancti Albani rectore
desolatam esse. Protulit etiam isdem venerabilis
praepositus scripturam inquisitionis temporibus piae
recordationis domni Agilmari factam, eo quod et
tunc temporis altercatio haberetur inter ipsarum rectores
ecclesiarum. Sed quia ea sancta synodus irrita
judicavit, eo quod canonicorum. . . . . roboratam
non vidit, placuit sancto pontifici a capite per
sanctissimos presbyteros omnem causam reiterari,
quatenus veritate comperta, altercatio diu ventilata
firmaretur . His igitur testantibus et
dicentibus ordinem veritatis, visum est domno pontifici
 una cum consensu sanctissimae synodi, quatenus
sicut in diebus antecessorum suorum sanctorum
pontificum honorata fuit sancta congregatio coenobii
beatissimi Augendi, sic et in hac petitione et in
caeteris necessitatibus suis honorem et opem ferret
ad vires suas sancta metropolis Viennensis Ecclesia,
et ut sopita querela firmius privilegium suum super
facto Viennensis  Ecclesia in futurum
possideat, litteris etiam roboretur. In hunc itaque
modum ego Ado Viennensis archiepiscopus consentiens
et pio consilio filiorum meorum annuens,
manu propria subter firmavi, sanctisque filiis meis,
secundum morem ecclesiasticum firmare rogavi.
Actum Viennae publice, mense Aprilis, episcopatus
domni Adonis anno decimo, indictione tertia.
21. Sunt et alia quaedam instrumenta in eodem
Chartario pontificatu Adonis facta: unum, in quo
refertur litigatio Witfredi advocati ecclesiae sancti
Mauricii, qui veniens publice in Viennam civitatem
 in praesentia domni Adonis ejusdem ecclesiae venerabilis
archiepiscopi, et Erlulfi vicecomitis missi illustris
Bosonis comitis, Constantii coepiscopi et aliorum,
adversus Sigifredum quemdam expostulavit,
quod immunitatem ecclesiae sancti Mauricii in villis
ei subjectis violasset. Aliud in eodem codice exstat
instrumentum Rodstagni et conjugis ejus Bertildis,
Adoni et Ecclesiae Viennensi tradentium res suas in
agro S. Ferreoli, acceptis ab ipso Adone de thesauro
Viennensis ecclesiae libris quinque, et calice
cum patena de auro cocto, pensante unaquaque libram
ad ferros Spaniscos. Rodstagnus autem res
suas in ea villa exsistentes tradidit Adoni ejusque
clero, accipiens ostium, et cespitem, et andelanc:
et post aliquantum temporis pergameno dato scripturam
exinde facere rogavit Adonem, Constantium
chorepiscopum, Erlenum praepositum, Leutbertum
decanum, Teutelmum abbatem et diaconum,
aliosque clericos. Actum XII Kal. Maii, anno
IV, quo successit domnus Karolus rex in regnum nepotis
 sui Lotharii, id est anno Christi 869. Tertium
instrumentum est ejusdem Adonis, Amalgaudo et
uxori ejus Volfoldae ac filio eorum Hadriano concedentis
usumfructum quorumdam praediorum, quia
res suas episcopali ecclesiae sancti Stephani donaverant.
Fragmenta quaedam ex ejusmodi praestaria
(sic vocabant) excerpere juvat. Consuetudo et justitia
ecclesiastica est, ut qui res et facultates suas Deo
servisque ipsius contulerit, ei aliquid quod rationabiliter
postulaverit ad invicem, de rebus suis Ecclesia
conferat. Ideo ego Ado archiepiscopus Viennensis
Ecclesiae una cum sacerdotibus et clericis ejusdem
sanctae matris Ecclesiae concedimus tibi, Amalgaude,
et uxori tuae Volfoldae ac filio vestro Hadriano
res quas de potestate ac jure vestro ad potestatem
ecclesiae nostrae per chartarum instrumenta
tradidistis: et pro hac tam pia collatione concedimus
etiam tibi et uxori et filio tuo supra scripto
praestatione beneficii Alausium villam ecclesiae nostrae
 ad serviendum, quandiu vixeritis, et colonicas
quas per praestariam jam vobis una cum ecclesiis in
Valle-Aurea beneficiavimus. . . . . Pro vestitura vero
annis singulis in festivitate beatissimorum Macchabaeorum
Kalendis Augusti pastum unum fratribus
canonicis in Viennensi coenobio positis faciatis,
ipsaque die orationes 'generales pro vobis ac propinquis
vestris faciat supra dicta ecclesia. Haec absque
temporis nota. In litteris Raganfridi archiepiscopi
Viennensis, suggerente Berilone vicecomite,
confirmantur res ad ecclesiam sancti Petri extra
muros Viennae civitatis sitam pertinentes, quae etiam
olim regali praecepto Lotharii quondam regis per
suggestionem sanctorum episcoporum Remigii Lugdunensis
et Adonis Viennensis restitutae fuerant.
22. Anno jam dicto 870 Ado politiori stylo exornavit
Acta sancti Desiderii Viennensis pontificis et
martyris in gratiam Viennensium, eaque monachis
coenobii sancti Galli in Alamannia cum nonnullis
 ejusdem sancti reliquiis transmisit. De hac aliisque
ipsius lucubrationibus infra.
23. Cabillonensibus synodis duabus subscripsit:
nimirum uni anno 873 coactae in ecclesia sancti Laurentii,
quae canonicis ecclesiae sancti Marcelli restituta
est; alteri anno 875 in ipsa basilica sancti
Marcelli, ubi subscripsit litteris pro monasterio Trenorchiensi,
editis apud Petrum Franciscum Chiffletium
in Probationibus historiae ejusdem monasterii.
24. Reliqua viri sancti facta perstringit Viennense
Breviarium, religionem in ecclesiis exornandis, hospitalitatem
et charitatem in pauperes, assiduitatem in
officiis divinis: ut superius videre licet in ejusdem
Breviarii lectionibus 6, 7, et 8.
25. Cumque jam tempus adesset quo Dominus
militem suum beata mercede vellet donare, sextum
decimum circiter annum in episcopatu agens, de
praesenti ad futuram vitam felici fine demigravit:
 cujus corpus in ecclesia sanctorum Apostolorum officiose
tumulatum est. Ita Breviarium Romanense, cui
Viennense concordat. Addit Romanense: Qui vixit
annos plus minusve septuaginta sex. Adonis obitum
anno septuagesimo quinto supra octingentesimum
accidisse mihi constat, tum quia episcopatum tenuit
annos sexdecim ab anno Christi 860, tum quia Ortramnus
ejus successor concilio Pontigonensi subscripsit
anno 876. Diem mortis sextum decimum
mensis Decembris signant Breviaria et Martyrologia
Romanum et Gallicanum; annum etiam designat
Viennense ms. cujus copiam ab erudito viro Nicolao
Chorerio accepit noster Claudius Stephanotius.
En ejus verba: XVII Kal. Januarii S. Adonis Viennensis
episcopi, mirae sanctitatis viri, anno ab Incarnatione
Domini 875, indictione octava. Rexit
autem ecclesiam suam sexdecim annos, et sepultus
est in ecclesia Apostolorum Viennae, hoc est in extramurana
monasterii sancti Petri basilica, ubi
Viennenses pontifices tumulari mos erat. Monasterium
 sancti Petri ab ordine sancti Benedicti ad saeculares
canonicos devolutum est, uti et alia multa,
quae Viennae quondam exstitisse nos docet libellus
de Vita sancti Clari abbatis in saeculo II. Ex his colliges
Adonem anno circa octingentesimo natum esse;
siquidem obiit anno 875, postquam vixit annos plus
minusve septuaginta sex. Haec de sancti Adonis rebus
gestis, quatenus eas eruere licuit ex probatis monumentis,
maxime ex Lupi epistola 122, et ex Breviariis
Viennensi et Romanensi, quod mihi primum illustrandi
Adonis occasionem et materiam praebuit.
Viennense legerat Andreas Sausseius, qui in Martyrologio
suo Gallicano scribit, Adonem primos annos
transegisse in monasterio Ferrariensi sub Lupi
abbatis disciplina: quod nemo ante eum (si non fallor)
observarat. Sancti Adonis festus dies ritu duplici
colitur in ecclesia Viennensi, solemnius in
ecclesia sancti Petri, ubi ejus reliquiae promiscue
cum aliis aliorum sanctorum archiepiscoporum ossibus
 sub altari asservari creduntur, post sacrarum
thecarum expilationem ab haereticis factam memoria
patrum nostrorum.
26. In fine animadvertenda sunt aliqua de Adonis
scriptis, in quibus primum locum sibi vindicare videtur
Martyrologium; nam caeteras lucubrationes
condidit jam episcopus: hanc vero ante episcopatum
aggressus est, ut colligitur ex eo, quod quinquennio
Romae exacto Ravennam devenit: ubi quemdam libellum
a quodam fratre religioso praestitum transscripsit,
ad describendas sanctorum martyrum passiones,
id est Martyrologium, quod Adoni Trevirensi
pontifici a nonnullis perperam tribuitur. Typis primo
vulgatum fuit a Jacobo Mosandro Carthusiano, tum
ab Heriberto Rosweido, qui nomen Adonis praefixum
invenit in codice Everbodiensi, hoc modo: Ado
Viennensis archiepiscopus quasi epilogatum compilavit,
incipiens a festivitatibus apostolorum aut discipulorum
aut successorum eorum, et in fine subjicitur
 apud ipsum Precatio Adonis versibus composita.
Uterque editor quorumdam sanctorum nomina, quae
ab aliis inserta credidere, in appendicem conjecerunt:
quod an jure merito factum sit mox videbimus.
27. In pluribus, quae vidi, istius Martyrologii
exemplaribus manu exaratis non comparet Adonis
nomen, hanc proculdubio ob causam, quod epistola
nomen Adonis praeferens, non initio ipsius Martyrologii,
sed veteris (ut Rosweidus censuit) Romani, quo
usus est Ado in suo condendo, et quod in plerisque
codicibus mss. desideratur, praefixa sit, ob idque ab
Adoniani Martyrologii descriptoribus praetermissa.
Verum ejus auctor satis se ipse prodit in plerisque
Martyrologii sui locis. Is enim agens de translatione
corporis sancti Augustini Ecclesiae doctoris anno 822
Ticinum facta per Liutprandum Langobardorum
regem, eam nuper factam esse dicit V Kal. Septembris.
Deinde ad XVIII Kal. Octobris meminit translationis
 reliquiarum sancti Cypriani tum ex Africa in
Galliam regnante Carolo Magno, tum Arelate Lugdunum
per Leidradum pontificem; nam quod in editis
additur de translatione Compendium facta per Carolum
Calvum, insertum videtur post mortem Adonis,
nec comparet in nostro exemplari ante annos sexcentos
manu descripto. Postea agens Auctor de instituto
festo sanctorum omnium Kalendis Novembris:
Sed in Gallis, inquit, monente sanctae recordationis
Gregorio pontifice piissimus Ludovicus
imperator omnibus regni et imperii sui episcopis
consentientibus statuit, ut solemniter festivitas
omnium sanctorum in praedicta die annuatim perpetuo
ageretur. Ad haec in ms. codice nostro dedicatio
ecclesiae monasterii Cellensis anno 850 facta accurate
describitur XVII Kal. Novembris eum ad modum,
quo superius relata est ad annum 873, ubi de sancti
Frodoberti abbatis translatione egimus. Haec quo
minus ab interpolatore addita putem, ea me causa
movet, quod singulas (quas vocant) circumstantias
 non ita accurate nosset homo posterioris temporis:
cum eos ignorasse videatur auctor anonymus, qui
librum de Vita sancti Frodoberti abbatis Cellensis in
saeculo II editum composuit. Ex his colligere
licet martyrologum istum vixisse regnante Carolo
Calvo.
28. Locum in quo frequens demoratus est, satis
innuit, Burgundiam scilicet, cujus sanctos indigenas
diligentius quam alios commendat: maxime vero
totus esse videtur in annotandis rebus quae pertinent
ad urbem Autisiodorum et monasterium sancti Germani;
ex quo aliquando conjiciebam eum illius
monasterii alumnum fuisse. Nam in codice nostro
singulae ejus ecclesiae, altarium, et cryptarum dedicationes
memorantur: sancti Germani ejus civitatis
episcopi ubique data occasione fit mentio, nempe
quarto Idus Julii, ubi agens auctor de sancto Savino:
Hic fuit, inquit, ex discipulis magni Patris Germani:
et Nonis Augusti, ubi de sancto Cassiano, ad cujus,
 ait, tumulum cum sanctus Germanus episcopus advenisset,
mirabile dictu! post orationem more solito
fusam, vocans eum ex sepulcro ait ei: Quid hic
agis, frater Cassiane? Denique praeter alia festa sancti
Germani, ejus vigiliam exprimit pridie Kalendas
Octobris: quae omnia satis indicant hominem non
longe ab Autisiodoro aliquando vixisse.
29. Scio Mosandrum et Rosweidum haec et pleraque
alia, aut non legisse in manuscriptis codicibus
quibus usi sunt, aut rejecisse in appendicem, quasi
ab aliis inserta essent. Et nonnulla certe ab recentioribus
addita sunt in codice nostro, ut commemoratio
sancti Maioli abbatis V Idus Maii, et XVII Kal.
Septembris in Verziaco monasterio exceptio corporis
sancti Ragnoberti Bajocensis episcopi, et alia pauca:
at ea quae de Autisiodoro et monasterio sancti Germani
habentur, a primario auctore scripta existimo,
quoniam in pluribus ejus Martyrologii, quae legi,
exemplaribus, tum integris, tum contractis, eadem
 omnino referuntur. Idem judicium esto de omnibus
fere nominibus, quae Mozander et Rosweidus in secessum
rejecerunt. Quod enim alia atque alia desint
in diversis membraneis codicibus, id provenit ex
duplici capite: primum, quod cum istud Martyrologium
in divinis officiis, per varias ecclesias legeretur,
alii ipsum contrahebant, alii quosdam sanctos provinciae
aut ecclesiae suae ignotos resecabant; alterum,
quod auctor ipse multis vicibus Martyrologium suum
auxit, alios atque alios addendo sanctos, qui in eo
primo non exstabant. Unde contigit ut, qui primarium
exemplar transcripsere, non tot habeant, quam
qui secundariis exemplaribus usi sunt. Certe quae
in Rosweidi Adone desideratur SS. Florentini et Hilarii
commemoratio, ex Adonis Martyrologio refertur
a Petro de Natalibus in lib. VIII, cap. 124. Denique
Adonem hujus Martyrologii conditorem esse
constat tum ex epistola, veteri, quo usus est, Martyrologio
praefixa, tum ex Notkeri Martyrologio ad
 diem X Kal. Junii, ubi rationem reddit cur Ado in
suo nullam facit mentionem sancti Desiderii, archiepiscopi
licet Viennensis et martyris, cujus nulla re
vera exstat commemoratio in vulgato Adonis Martyrologio:
quod passim sub Adonis nomine laudat Petrus de Natalibus.
30. Hinc intelligimus, Martyrologium istud ab
Adone scriptum esse ante episcopatum, et ipsi
opus suum postea relegenti excidisse sanctos Desiderium
Viennensem episcopum, et Theuderium in
eadem urbe abbatem. Senex erat, cum huic operi
subjecit precationem, quae apud Rosweidum incipit
ab his versibus:
Christe, precor veniam segni des mitis alumno,
Tardus sum, tarde sed tibi nemo venit.
Longus praeteritis tenuit nos error in annis;
Sufficiat meritis haec rogo poena meis.
Vita brevis superest, in mortem et pronior aetas,
Jam peccare senex non queo, nolo tuus.
 Qui tamen versus dubites an sint Adonis, cum
Floro tribuantur in tomo I veterum Analectorum
pag. 407. At cum in ms. codice Petaviano vacuum
sit tituli spatium, Adoni his versus detrahere non
licet. Haec sunt quae de praedicto Martyrologio mihi
venerunt in mentem: in quo restituenda est commemoratio
sancti Mauri abbatis, sanctae Scholasticae,
et aliorum fere omnium sanctorum, quos Mozander
et Rosweidus eliminaverunt. Caeterum an vetus illud,
quo usus est Ado, Martyrologium, fuerit Romanum,
in hujusce tomi praefatione expendi.
31. Ado etiam retroactorum temporum summam
ab exordio mundi usque ad imperatoris Lotharii ac
Ludovici et Caroli filiorum regni principatum, quanta
potuit brevitate, notavit, ut ipse praefatur in Chronico
suo, cujus extrema pars in editis est alterius
auctoris, ab eo loco, si non me fallit conjectura,
ubi agit de divisione regni, quam inter filios suos
fecit Ludovicus rex Noricorum: tametsi Thuaneum
 exemplar, quod annos quingentos superat, eodem
modo desinit quam libri editi, id est in anno 879.
32. Idem etiam Acta sancti Desiderii Viennensis
episcopi expolivit in gratiam Viennensium suorum,
uti fidem facit Praefatiuncula Adonis Viennensis
Ecclesiae antistitis, anno incarnationis Domini 870,
indictione 3, cum passione sancti Desiderii episcopi
eidem ecclesiae directa, cujus haec verba: Adeo, peccator
et humilis episcopus Viennensis Ecclesiae, dilectissimis
fratribus et filiis ejusdem ecclesiae . . .
Beatissimi Desiderii Patris vestri vitam et martyrium,
sicut antiquis scriptis commendatur, vobis
idcirco revolvere et stylo committere aggressus sum,
ut ejus incitamentis et studiis ad amorem vitae aeternae
vos amplius inflammarem. Hanc Vitam primus
typis vulgavit Henricus Canisius in antiquarum Lectionum
tomo VI, in cujus Vitae fine additur subjectus
Indiculus Isonis monachi Sancti Gallensis.
Hanc autem passionem praefatus Ado archiepiscopus
 nobis fratribus in coenobio sancti Galli sub Grimaldo
abbate Deo militantibus, reliquiasque sancti
Desiderii ab eo postulantibus cum ipsius aliorumque
sanctorum reliquiis, actibus quoque et passionibus
infra descriptis, anno supra memorato per nuntios
satis fideles dirigere curavit, nimirum in primis per
Beroldum presbyterum, testante Notkero in Martyrologio
suo ad diem X Kal. Junii, ubi de sancto Desiderio:
De quo, inquit, quia venerabilis Pater Ado
ejusdem ecclesiae nostra aetate pontifex, utpote in
praesentia posito, et ob id suis in cunctis notissimo,
aliquid superfluum dicere judicavit; nos juxta scriptum
quod idem apostolicus vir anno ab Incarnatione
Domini 870, indictione 3, per virum sanctissimum
Beroldum presbyterum, indigenam eorumdem
locorum, sed nunc in castro Turico Christi servitiis
insistentem, cum reliquiis ipsius sancti martyris
Desiderii, et aliorum sanctorum pignoribus
atque agonibus nobis in coenobio sancti Galli constitutis
 direxit; pauca de eo summatim attingentes,
earumdem rerum ignaris insinuare curavimus.
33. In utroque hoc testimonio mentio fit de sanctorum
actibus et passionibus seu agonibus, quos
manu descriptos Ado Gallensibus monachis dono
dedit: quibus verbis constat Martyrologium ab ipso
Adone compositum. Id vero aperte declarat Notkeri
testimonium, rationem reddentis cur Ado in Martyrologio
suo non meminerit Desiderii Viennensis
episcopi: de quo, inquit, venerabilis Pater Ado, utpote
in praesentia posito, et ob id suis cunctis notissimo,
aliquid superfluum dicere judicavit: nam Desiderii
mentionem in Martyrologii Adonis exemplaribus,
tam editis quam manu exaratis, praetermissam
esse superius observatum est.
34. Ad haec idem sanctus pontifex libellum de
Vita sancti Theuderii abbatis Viennensis litteris
mandavit, ejusque coenobii monachis nuncupavit
hoc prologo: Ado Viennensis episcopus fratribus
in coenobio sancti Theuderii consistentibus in Domino
 Jesu Christo aeternam salutem. Patris vestri
Vitam, id est beati Theuderii, idcirco vestrae sanctitati
scriptis meis commendare disposui, ut vos
suis exemplis ad amorem vitae aeternae amplius
invitarem, etc. Vita haec edita est in appendice saeculi
primi.
Adonem antequam missum faciamus, in seriem
Viennensium episcoporum, qui saeculo nono exstitere,
quaedam observare juvat. Praeter indicem utriusque
Galliae Christianae, et tertium Joannis a
Bosco, unum ex ms. codice Viennensi acceptum
mihi suppeditavit noster Claudius Stephanotius, qui
index jussu Burnonis episcopi anno 1239 conscriptus
est. Alium item indicem saeculi noni ac decimi
episcoporum habes in tomo I Analectorum. Omnes
hi indices cum Kalendario Viennensi ms. comparandi
sunt. Burnonis Chronographus de Urso, a quo exordium
duco, ejusque successoribus ita scribit:
S. Ursus vir bonus et simplex, senio gravatus
 coadjutorem sibi elegit, ut ejus vices ageret. Sepultus
fuit in ecclesia S. Stephani X Kal. Maii.
S. Ultraja ex Judaeo de tribu Benjamin Christianus,
doctissimus, praedicti Ursi episcopi coadjutor
et successor, Karolo Magno percharus, finem vitae
accepit Idibus Martii, et sepulturam cum suo praedecessore
in ecclesia S. Stephani. Is in vulgatis
indicibus, item in ms. Kalendario ecclesiae Viennensis
memoratur his verbis: Commemoratio Ultrajae
Viennensis episcopi, qui tempore imperatoris
Karoli, cum adhuc senex Ursus superviveret, et
 cum esset Benjamini generis homo, episcopatum
Viennensem suscepit: cujus tempore agente pio
principe Carolo partem rerum suarum Viennensis
ecclesia recepit. Rexit ecclesiam annis XI, et sepultus
est in ecclesia B. Severi , ubi antecessor
ipsius Ursus sepultus jacet. Burnonis Chronographus,
Kalendarium ms. atque adeo Joannes a
Bosco, Urso seu Ursioni, quem anno 794 concilio
Francofurtensi interfuisse constat ex can. 8, praeponunt
Wolferium, eumque ab Ultraja distinguunt.
Verum Ado noster, cui potior fides, Urso postponit
Wlferium, natione Bajowarium, quem binominem
fuisse, et Ultrejam patrio nomine appellatum
dicit.
S. Barnardus sub annum 810 Ultrajae seu Wolferio
suffectus, anno 842 obiit, ut ad ejus Vitam probatum
est in tomo superiori. Hinc corrigendus Burnonis
Chronographus, qui Barnardi ordinationem
anno 817, mortem anno 862 reposuit.
S. Agilmarus a Lothario imperatore confirmationem
 fundationis Romanensis monasterii a S. Barnardo
fundati impetravit, inquit Chronographus,
et anno 800 ex dictis, non 800, ut fallit Chronographus,
pridie Non. Julii animam efflavit, et solemniter
ad pedes Naamatii in ecclesia S. Petri fuit
tumulatus.
S. Ado hujus vitae lumen amisit XVII Kal. Januarii
anno 873, ex praemissis, non anno 876, ut in Analectis,
aut anno 879, apud Chronographum.
Post Adonem clerus et populus elegerunt Othtrannum
archiepiscopum Viennensem: cujus consecrationi
Bernerius Gratianopolitanus episcopus interfuit,
ex Analectis: S. Othrannus, inquit Chronographus,
jacet in aede S. Petri, defunctus 16 septem.,
anno 888.
Post hunc Othrannum electus et consecratus est
Barnoinus, qui anno Dominicae Incarnationis 899,
indictione 11, obiit, ex Analectis: ubi mendum in
annum Incarnationis, ut ex autographo postea deprehendi,
 irrepsit, uti et in sequentem.
Quippe eodem anno Incarnationis 899, indictione
11, V Kal. Februar. die Dominica consecratus est
archiepiscopus Raganfridus, cui consecrationi interfuit
Isaac sanctae Gratianopolitanae ecclesiae episcopus,
tempore Ludovici regis filii Bosonis. Hinc corrigendus
iterum Chronographus, qui Barnoini obitum
locat anno 901, scribitque eum interfuisse concilio
Viennae celebrato a legato sedis apostolicae
anno 892. Haec de Viennensibus episcopis, deque
Adone dicta sint.