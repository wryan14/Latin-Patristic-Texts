EPISTOLA IX
AD EUMDEM,
Eodem tempore missa quo superior
 
Sanctissimo ac reverentissimo Patri Adriano summo
pontifici, et universali papae, CAROLUS Dei gratia
rex et spiritualis filius vester.
Quia litteris ex nomine sanctae paternitatis vestrae
ab Actardo venerabili archiepiscopo nobis delatis,
necessitate cogente, prolixius respondere compulsi
sumus, contra morem nostrum in quaterniunculo
annulo nostro signato responsionem nostram scribere
necessarium duximus, quatenus legi planius
valeat, et quae vobis ratio respondere coegit, legenti
plenius innotescant. Quam responsionem sancta
paternitas vestra non aspernanter, sed benigne suscipiat,
quae a nobis non est contumaciter, sed mente
 pacifica, ut in eodem quaterniunculo invenietis, contexta.
Deprecamur autem vos in omnipotentis Dei
honore, et sanctorum apostolorum veneratione, ut
tales inhonorationis nostrae epistolas, taliaque mandata,
sicut hactenus ex nomine vestro suscepimus,
nobis et regni nostri episcopis ac primoribus de
caetero non mandetis. Sed liceat nobis apostolico
pontificio vestro, in veneratione Dei, et sanctorum
apostolorum, humiliter ac devote, ut cupimus, colla
et corda submittere. Deus omnipotens ad honorem
et salvationem atque exaltationem sanctae suae Ecclesiae
vos per annorum curricula conservare dignetur,
Domine sanctissime atque reverentissime
pater in Domino.