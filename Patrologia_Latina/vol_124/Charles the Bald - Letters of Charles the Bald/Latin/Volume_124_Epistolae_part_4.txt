EPISTOLA II
Synodalis
AD EPISCOPOS ET COMITES GALLIAE,
Sub nomine Caroli regis.

In nomine sanctae et individuae Trinitatis CAROLUS
Dei gratia rex illustris, episcopis et dilectis, ac fidelibus
missis illustribus, comitibus nostris salutem.
Notum sit fidelitati vestrae quia decimo quinto
Kalendas Martii, secundum sacram auctoritatem
 synodum  venerabilium episcoporum, ac conventum
fidelium nostrorum apud Carisiacum fecimus convenire.
Cum quibus, inter caetera ecclesiastica utilitatis
ac regni necessitatis negotia consideravimus,
qualiter rapinae, et depopulationes, quae partim occasione
superirruentium paganorum, partim mobilitate
quorumdam fidelium nostrorum in regno nostro,
per eos etiam qui Ecclesiam Dei defendere et
tueri, et regni soliditatem et quietem debuerant
providere, grassantur, aliquo modo, annuente Domino,
sedari valeant et amoveri.
Quorum consultu decrevimus, ut quia peccata,
quae in suo initio, ut sunt, magni ponderis aestimantur,
pernicioso processu ipso etiam exitiabili supra
jus mentibus loquantur, et quasi insensibiles : ac
 si quando resipiscere moliuntur,  casibus
suis obligent, ut si resurgere velint, non possint.
Antequam censura ecclesiastica, ac legales sententiae
hujusmodi praedatores terribiliter et damnabiliter
feriant, episcopi quique in suis parochiis, et
missi in illorum missaticis, comitesque in eorum
comitatibus pariter placita teneant, quo omnes reipublicae
ministri et vassi dominici, omnesque quicunque
vel quorumcunque homines in iisdem parochiis
et comitatibus, sine ulla personarum acceptione
et excusatione aut dilatione conveniant. Et episcopi
illius parochiae breviter annotatas sententias de
ejusmodi causa, evangelicae videlicet et apostolicae
et propheticae auctoritatis, necnon et decreta apostolica
atque canonica omnibus relegant, et aperto
 sermone cunctis quale quantumque peccatum sit,
et qualem quantamque poenitentiam, et quam immanem
severissimamque vindictam exposcat, cum
aliis debitis et necessariis atque utilibus praedicationibus
innotescere curent.
Missi quoque legales sententias, sicut eas cognitas
habent, adnotent, et praedecessorum nostrorum regum
atque imperatorum, nostraque capitula de hac
causa in unum collecta omnibus nota fiant. Et
episcopi Dei et apostoli auctoritate tales depraedationes
omnibus interdicant, et missi et comites nostri
cunctis ex regio nostro banno prohibere firmiter
studeant, et cognoscant omnes quia si abhinc inante
in regno nostro talia facere aliquis praesumpserit,
secundum divinas sententias specialiter excipiet
 sententiam, et secundum leges ac capitula regia
emendari cogetur et secundum judicium fidelium
nostrorum condignam vindictam suscipiet.
Et si talis persona fuerit, ut episcopi et missi nostri
ac comites in illorum ministeriis quod pravum
actum fuerit potuerint emendare, secundum praefixa
monita illud emendare studeant, aut per fidejussores
ad nostram praesentiam venire faciant. Si autem
aliquis quiscunque inobediens exstiterit, cum summa
festinatione nobis notum facere curent, ut quanto
citius ad nostram praesentiam illum venire jubeamus,
et dignam ultionem secundum judicium fidelium
nostrorum sustineat. Et si (quod absit) talis emerserit,
qui Dei timorem postponat, et ecclesiasticam
auctoritatem contemnat, ac regiam potestatem refugiat;
 sciat, quiscunque ille fuerit, quia et secundum
canonicam auctoritatem ab omnium Christianorum
coetu, et sanctae Ecclesiae consortio, et in
coelo et in terra alienus efficietur, et regali potestate
atque omnium regni fidelium unanimitate, sicut Dei
et Ecclesiae inimicus et regni devastator persequetur,
usque dum a regno exterminetur.
Et si aliquis comes fuerit, qui in hoc suo comitatu
fecerit, aut ibi talia increscere permiserit, et ipse
illa non emendet, aut nota nobis non fecerit, ut nostra
auctoritas talia corrigat; sciat quia talem sententiam
inde sustinebit, sicut tempore antecessorum
nostrorum consuetudo fuit. Et si aliqui itinerantes
depraedationes et rapinas per regnum nostrum
fecerint, et episcopi seu missi et comites hoc emendare
 non potuerint, quam citius possint, nobis notum
facere curent, ut jubeamus ipsos depraedatores per
eamdem viam cum misso nostro redire, et illa omnia,
quae alii egerunt, legaliter emendare, et talem
armiscaram, sicut a nobis jussum fuerit, aut judicium,
sicut cum fidelibus nostris consideraverimus,
sustinere. Si autem dilecti fratris nostri, ac nepotum
nostrorum homines fuerint, qui talia egerint, et
hoc nobis innotescat, ut illis nota faciamus; et illi
suos homines, sicut illis melius visum fuerit de talibus
castigare procurent, sicut et nos nostros homines
castigare volumus. Si in illorum regnis indecentia,
et aliqua noxia (quod absit) facere praesumpserint,
 admonendi sunt qui aliena rapere contendunt,
ut sollicite audiant, quod veniens in judicio Dominus
 dicat: Esurivi et non dedistis mihi manducare, etc.;
quibus dicit: Discedite a me, maledicti, in ignem
aeternum, qui paratus est diabolo et angelis ejus
(Matth. XXV). Hinc ergo colligendum est, quanta
damnatione plectendi sint qui aliena rapiunt, si
tanta animadversione feriuntur qui sua indiscrete
tenuerunt. Perpendant quo eos obliget reatu res
capta, si tali subjicit poenae non tradita. Perpendant
quo demeretur injustitia illata, si tanta percussione
digna est pietas non impensa.
Audiant raptores qui multiplicant non sua usquequaque,
et aggravant contra se densum lutum (Habac.
II). Densum lutum contra se aggravare est
terrena lucra cum pondere peccati cumulare.
Audiant quid Christus dicat: Quid prodest homini
 si totum mundum lucretur, animae vero suae detrimentum
patiatur (Matth. XVI): id est, quid prodest
homini, si totum quod est extra se congregat, et
hoc solum quod ipse est damnat.
Audiant illi qui rapiunt in hoc saeculo: deficient
autem, et in saeculo dimittent; sed secum ad judicium
causas rapinae, id est damnationem secum
ferent, ut alibi scriptum est.
Audiant quia propheta Isaias dicit: Rapina pauperis
in domo vestra, et causa viduae non ingreditur
ad eos (Isa. I, III), et lacryma viduae usque ad maxillam
descendit; et Dominus non delectabitur in illis
(Eccli. XXXV).
Audiant quia in cujus domo rapina est, sive in
domo corporis, sive in domo mansionis, non habitat
 in illa domo Spiritus sanctus, sed spiritus malignus.
Et si accedit ad communionem corporis et sanguinis
Christi ante dignam satisfactionem, non mundatur
per illam communionem a peccato, sed plenius, sicut
Judas quando in coena plenus rapina et iniquitate
communicare praesumpsit de manu Christi, possidetur
a diabolo, unde et suspensus crepuit medius.
Ad quem causa viduae non ingreditur, nec ipse, si
digne non satisfecerit, in coelestem Ecclesiam intrare
valebit.
Audiant raptores quid iterum propheta dicat:
Qui praedaris, nonne et ipse praedaberis (Isa. XXXIII)?
Videlicet quia ille qui praedatur res pauperum et
ecclesiarum ac servorum Dei, depraedatur a diabolo,
et praeda illius fit.
 Audiant quid sanctus Apostolus dicat, per quem
locutus est Christus, et qui raptus fuit usque ad
tertium coelum, et qui raptus fuit in paradisum, et
audivit talia secreta verba, quae non licebat hominibus
loqui; ait namque: Quia neque rapaces, neque
homicidae, neque adulteri regnum Dei possidebunt
(I Cor. VI). Ille intendat quale quantumque peccatum
est rapina, quam cum adulterio et homicidio
sanctus comparavit Apostolus. Item ipse dicat: Si
quis fornicator, aut adulter, aut rapax, aut homicida
est, cum hujusmodi nec cibum sumere (I Cor. V),
Christi discipulo, id est Christiano, licet ante satisfactionem,
 id est correctionem, aut emendationem,
et dignam poenitentiam.
Audiant quod sanctus Joannes apostolus electus
et dilectus Christi, qui in coena supra pectus ejus
recubuit, talem hominem salutare vetat, dicens: Nec
Ave dixeris, nec in domum receperis (II Joan. 10).
(24, qu. 3, c. 21.) Audiant quid in Toletano concilio
 sancti episcopi qui in coelo et cum Deo regnant,
et in terris miraculis coruscant, de totius
mundi partibus congregati decreverunt. Si quis de
potentibus clericum aut quemlibet pauperem aut
religiosum exspoliaverit, et mandaverit ad ipsum
episcopus, ut eum audiat; et si contempserit, invicem
mox scripta percurrant per omnes provinciae
episcopos, quoscunque adire potuerint, ut excommunicatus
 habeatur, donec audiat, et reddat aliena.
Ecce de pauperum raptoribus.
(12, q. 2, c. 6.) Audiant raptores et praedones
rerum ecclesiasticarum quod sanctus Anacletus
papa ab ipso Petro apostolo presbyter ordinatus
cum totius mundi sacerdotibus judicavit; dicit
namque: Qui abstulerit aliquid patri vel matri
homicidae particeps est. Pater noster sine dubio
Deus est, qui nos creavit: mater vero nostra Ecclesia,
quae nos in baptismo regeneravit. Ergo qui
Christi pecunias et Ecclesiae rapit, vel fraudat, homicida
est, utque homicida ante conspectum justi
Judicis deputabitur. Qui rapit pecuniam proximi sui,
iniquitatem operatur: qui autem pecuniam vel res
Ecclesiae abstulerit, sacrilegium facit, et ut sacrilegus
 judicandus est. (17, q. 4, c. 18.) Item sanctus
Urbanus papa et martyr: Res et facultates Ecclesiae
oblationes appellantur, quia Domino offeruntur, et
vota sunt fidelium, et pretia peccatorum, et patrimonia
pauperum. Si quis illa rapuerit, reus est
damnationis Ananiae et Sapphirae, et oportet hujusmodi
tradi Satanae, ut spiritus salvus sit in die Domini
(17, q. 4, c. 5.) Item sanctus Lucius papa:
Rerum ecclesiasticarum et facultatum raptores, a
liminibus sanctae Ecclesiae anathematizatos apostolica
auctoritate pellimus et damnamus, atque sacrilegos
esse judicamus; et non solum eos, sed etiam
omnes consentientes, quia non solum qui faciunt
rei judicantur, sed etiam qui facientibus consentiunt
(Rom. I): par enim poena agentes et consentientes
 comprehendit.
Et sanctus Augustinus in sermone Evangelii sancti
Joannis (tract. 50) ita dicit: Fur sacrilegus loculorum
sacrorum et dominicorum est Judas: et qui
aliquid de Ecclesia furatur et rapit, Judae perdito
comparatur. Item in sacris canonibus a sancto Spiritu
dictatis, et Christi sanguine confirmatis scriptum
est (Gangr. VII): Si quis obligationes Ecclesiae
extra Ecclesiam accipere et dare voluerit praeter
conscientiam episcopi, et ejus cui hujusmodi officia
commissa sunt, nec cum ejus voluerit agere consilio,
anathema sit. Episcopus autem omnibus dicere
 debet quid anathema sit; et ne desperent, ostendere
debet quandiu duret anathema, id est quandiu
quisque errorem non corrigit, et digna satisfactione
non emendat, ut reconciliationem et indulgentiam
valeat promereri. Si quis vero ante satisfactionem
et reconciliationis indulgentiam in peccatis suis perseverans
mortuus fuerit, jam anathema perpetuum
illi erit et peccatum ad mortem, pro quo non dicit
apostolus ut oretur (I Joan. V). Sed et plura, si necesse
fuerit, episcopus quisque colligere et dicere
procurabit.