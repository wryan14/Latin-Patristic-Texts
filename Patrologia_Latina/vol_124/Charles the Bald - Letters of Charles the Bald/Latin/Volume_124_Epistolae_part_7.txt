EPISTOLA V
AD EUMDEM.
De Ebbonis causa, ut pontifex per Ansegisum mandarat,
uberrime scribit. Excusat deinde acceleratam
Vulfadi promotionem, et pallium pro eo petit,
Actardum etiam episcopum legatum suum commendat.

Domino et reverentissimo patri NICOLAO, catholicae
et apostolicae sedis summo pontifici, et universali
 papae, CAROLUS, gratia Dei rex et spiritalis filius
vester.
Quamvis omnium Deo ministrantium sacerdotum
sint exposcenda suffragia, et veneranda fastigia,
congruum decentissimumque, pater sanctissime,
antistitumque excellentissime, nostra comperit liberalitas
vestrae prae caeteris reverentiae pontificatus
regia colla submittere, vestrisque saluberrimis monitis
aurem cordis ad obtemperandum humillima
devotione subdere. Quippe quem luce clarius cernimus,
Ecclesiae inter mundi turbulentam voraginem
fluctuantem solidissimam anchoram constitutum,
paxillumque immobilem, in quo sarcinam dependere
nostrorum valeamus peccaminum, Dei gratissima
clementia credimus attributum. Tanto namque benevolentiam
 pietatis vestrae nostra ferventius ardescit
humanitas, quanto vos perspicimus unicum ad
defensionem crudelium belluarum Ecclesiam Christi
infestissime lacerare volentium exstitisse. Igitur quoniam
sanctitatis vestrae litteris episcopis regni nostri
mandastis, ut de causa Ebbonis vobis scriberent
quidquid secundum veritatem comperire possent:
nobis vero non litteris, sed per servum vestrum Ansigisum
 monachum, quando hoc
anno infirmato Egilone archiepiscopo secundo Romam
ad vestram paternitatem rediit, mandastis ut
vobis veritatem rei scriberemus, et scripto nostro
signaremus. Ut vero vestrae sanctae paternitati in
omnibus pareamus, quae de ipso vidimus et scimus,
fideliter vobis significamus. Nam nullus episcoporum
 jam superest, praeter Rothadum, qui tunc ipsius
causae interfuerit. Ac ne quid praeterire patiamur
intactum, primo de natalibus ipsius censuimus exsequendum.
Ipse igitur Ebbo regii fisci familia oriundo
progressus, regia pietate pii ac gloriosi avi nostri Caroli
susceptus, palatinis negotiis non mediocriter annutritus,
libertate donatus, ad  nobilitatem vehementis
ingenii, in sacris ordinibus gradatim promotus,
genitori nostro Ludovico piissimo Augusto Aquitanicum
regnum regenti ab eodem glorioso est ad
serviendum deputatus. Quem ipse servitio strenuum,
ingenioque agilem comperiens, non post multum temporis
bibliothecarium constituit. Post obitum vero
divae recordationis avi nostri Caroli excellentissimi
imperatoris, genitor noster Ludovicus piissimus Augustus,
 Deo donante, paternum adeptus imperium,
Rhemorum venit ad urbem: ubi praecessor vester
sanctae memoriae Stephanus summus pontifex ei obviam
venit, atque in imperii honorem eum Deo inspirante
consecravit. Eo tempore Vulfarius praefatae
urbis venerabilis archiepiscopus valida vexabatur
infirmitate, qua et mortuus est. Eo autem defuncto,
et ab imperatore, secundum sacrorum canonum institutionem,
plebi electione concessa, contigit eos
quemdam virum, Gislemarum nomine, ad pontificatus
honorem elegisse. Qui dum ante episcopos discutiendus
assedisset, oblatus est ei textus evangelicus.
Cum autem ipsum aliquatenus legere, nihil
tamen intelligere omnes pariter cognovissent, reprobatus
 ac velut insipiens ab omnibus est dejectus.
Tunc vero domno imperatori visum est ut praefatus
Ebbo pro scientiae capacitate, meritorumque reverentia,
ad jam dictum promoveretur episcopatum.
Quod cum plebi atque omnibus sane sapientibus
esset relatum, placere sibi omnes unanimiter affirmavere:
ac sic secundum canonicam institutionem
est archiepiscopus ordinatus. Prima vero vice,
quando instigante diabolo Francorum populus imperatorem
sibi a Deo ordinatum, et ab apostolica
sede coronatum, suo sunt moliti propellere imperio,
ipse Ebbo in ipsius fidelitate immobilis perstitit, et,
ut rectum erat, usque ad recuperationem perseveravit.
Secunda vero, cum hortatu et molimine Lotharii
fratris nostri omnis populus a piae recordationis genitore
 nostro recessit, et eum, uxore ipsius in Italiam,
Tardonem scilicet civitatem, abducta, custodia
mancipavere, nos quoque, non adhuc decennem,
quasi multorum criminum obnoxium, pari custodia
Prumia monaterio mancipandum delegavere. Abducto
autem imperatore a Lothario Suessionis monasterium
S. Medardi, ipse Ebbo, cum aliis pene
omnibus episcopis, quibusdam volentibus, quibusdam
invitis, jam dictum imperatorem nec confessum, nec
ab aliquo convictum, uxore et filio, et omnibus fidelibus,
dignitate privatum, ab Ecclesiae communione
removerant. Tandem vero clementia miserantis Dei
humilitatem pii imperatoris respiciens, tetigit corda
quorum voluit, et ut eum custodia educerent, et
imperio restituerent, sua inspiravit misericordia.
 Quem in monasterio beatissimorum martyrum Dionysii,
Rustici, et Eleutherii a custodia reducentes
archiepiscopi et episcopi, ut dignum erat, se in eum
humiliter deliquisse confitentes, veniam ab eo suppliciter
postulaverunt. Lotharium vero ab imperiali
potestate secedere hortati sunt. Unde ipse et qui
cum eo erant, ab illo in alias partes recesserunt.
His Ebbo compertis, dum Rhemis moraretur, territus
Parisiacam fugit ad urbem ad quemdam reclusum,
ut saltem cum eo delitescens, imperatoris iram
evaderet: imperator namque hoc audiens, quia non
longe erat, strenuos et fideles nuntios dirigens, eum
comprehendi et custodia mancipari jussit, ecclesiam
vero Rhemensem Fulconi venerabili abbati commendavit.
Inde Mettis civitatem est ductus, ubi in ecclesia
 sancti Stephani ambonem coram omnibus conscendens,
professus est non aequum in gloriosum
imperatorem dominum suum intulisse judicium. Ibi
etiam idem piissimus imperator ab omnibus episcopis,
clero et populo, est honorabiliter coronatus, et
pristino restitutus imperio. Hinc iterum placito generali
convocato, praefatum Ebbonem sibi jussit exhiberi
et eum pro illata injuriarum contumelia, ac
nonnullis episcopis praesentibus, episcopi siquidem
imperatori satisfacere, et pontificalem reverentiam
servare cupientes, obtinuerunt apud eumdem imperatorem
ut non coram laicis, sed in sacrario ipsius
Ebbonis causa disponeretur. Ebbo autem omni
temporali privatus subsidio, omnique humano destitutus
 solatio, tempori consulens, accersito quodam
recluso, nomine Framegaudo, misit per eum genitrici
nostrae Judith gloriosae imperatrici annulum,
quem ab ea quondam acceperat, quem etiam, quotiescunque
aliquo tangebatur incommodo, mittere
solebat, et ut sui misereretur flebiliter peroravit.
Eumdem vero annulum genitrix nostra in ipso nostrae
nativitatis articulo, quia archiepiscopus erat,
pro sua religione et sanctitate, ut nostri jugiter in
suis orationibus memor esset, ei miserat. Tunc ipsa
horum reminiscens, ejusque lacrymabilia suspiria
agnoscens, pio suasu apud episcopos, qui illuc convenerant,
obtinere curavit, quatenus et imperatoris
animum satisfaciendo lenirent, et leges divinas
transgrediendo non violarent, ne forte vindictam
 severitatis exercentes in eum qui in eos deliquerat,
non viderentur dignam Deo reddere vicissitudinem,
qui eos a tanto periculo misericorditer liberaverat.
Statuerat enim animo, ut pro reverentia tanti ministerii
nullatenus in depositionem cujusquam episcopi
praeberet assensum. Et ob hoc apud pium imperatorem
obtinuit ne in ejus depositionem amplius
impelleret, quod et secundum moderatissimum ejusdem
genitricis nostrae gloriosae imperatricis consilium
satisfacerent piissimo imperatori, et in eumdem
Ebbonem non aliam sententiam intulissent,
nisi quam ipse scripto ediderat. Hanc autem authenticam
scriptionem a praefato Fulcone venerabili abbate,
cui tunc Ecclesia Rhemensis commissa fuerat,
Hincmarus venerabilis archiepiscopus accepit, et
 vobis eam, ut ipse nobis retulit, transmisit. Sed
utrum pure ac simpliciter vobis sit directa ignoramus.
Hoc tamen verissime novimus, quod nullus
episcoporum eam propria manu subterfirmaverit.
Nam idem Ebbo, comperta inevitabili sui discriminis
causa, protulit tres testes, tanquam suos confessores,
Aiulfum videlicet archiepiscopum, Moduinum,
et Badaradum episcopos: qui vicem illius obtinentes
dicerent, si ita verum est, ut ipse Ebbo eis confitebatur,
consilium ei darent ut a pontificali ministerio
abstineret. Qui etiam sibi alios tres asciverunt,
qui eum illis confitentem viderunt, Nothonem scilicet
archiepiscopum, Theudericum et Actardum
episcopos. Quibus expletis, reductus est in custodiam.
His autem ab episcopis taliter definitis, domnus
 imperator per Godefridum monasterii sancti
Gregorii venerabilem abbatem suae dignitatis litteras
praedecessori vestro domno Gregorio venerando papae
dirigit, ejus assensum, si fieri posset, in depositione
ipsius Ebbonis expostulans. Ipse vero per praefatum
abbatem suae auctoritatis litteras ei remisit, sed quid
in ipsis insertum fuerit, omnibus episcopis et cunctis
regni nostri ordinibus habetur incognitum. Sed
sanctitatis vestrae solertia per scrinia dignitatis vestrae
investigare poterit quid isdem praedecessor
vester senserit inde. Credimus tamen quia, si in abjectionem
praedicti Ebbonis domnus imperator ipsum
praedecessorem vestrum fautorem habuisset, continuo
vacanti Ecclesiae illi alium pontificem subrogasset,
 quod quidem moderatissimo consilio agere
differens efficaci egit sagacitate, ut et sic audacia in
hujusmodi viris temerariis deinceps comprimeretur,
et Ecclesiae status non labefactaretur. Post obitum
vero domni imperatoris, praefatus Ebbo ab illo qui
eum custodiebat fratri nostro Lothario ductus est.
Quem isdem frater noster venerabiliter et benigne
suscipiens, cum episcopis qui cum eo tunc
juncti erant, quorum ipse Ebbo usus consilio, dudum
libellum suae confessionis, ut imperatori satisfaceret,
communi eorum consensu suis gradibus est
restitutus. Nobis autem pro imminentibus negotiis
in Aquitaniae partes recedentibus, ab universo Rhemensis
Ecclesiae clero et populo avidissime expetitus,
sicque demum a coepiscopis et suffraganeis suis
 sedi pristinae est restitutus. Cui tunc omnes qui
adfuerunt communicaverunt, omnesque suffraganei,
qui eo absente ordinati fuerant, annulos et baculos,
et suae confirmationis scripta, more Gallicarum Ecclesiarum
ab eo acceperunt. Universis autem, quibus
ad eum praestabatur accessus communicantibus,
Vulfadum et alios quosdam ipsius Ecclesiae filios ibi
ordinavit. Haec de Ebbonis dejectione et restitutione
breviter praelibavimus, ut ex his vestrae sagacitatis
decernat prudentia, utrum haec ad Vulfadi pertineant
depositionem, necne. Si quis autem vestrae sanctitati
intimavit quod isdem ad Suessonicam synodum
canonice vocatus fuerit, et suae damnationis litteras
firmaverit, aut porrexerit, sciatis nullatenus verum
esse, quia nec ipsi synodo interfuit. His ita gestis, necessarium
 duximus, nos humillime et devotissime ante
conspectum majestatis vestrae nostri apicibus excusabiles
reddere, eo quod ante reversionem Egilis reverendi
archiepiscopi, vel rescriptionem vestri praesulatus,
praefato Vulfado sedem Bituricensis archiepiscopatus
commendavimus, et eum episcopi nulla temeritate,
sed magna incumbente necessitate, fisi de magnitudine
misericordiae vestrae, ad honorem episcopatus
provexerunt. Ideo enim eum in illas Aquitaniae partes
ad filium et aequivocum nostrum direximus, et Ecclesiam
illam ei commendavimus, quoniam eum in
educatione alterius filii nostri, Carlomanni scilicet
servi vestri, quem vestrae beatitudini specialiter
commendavimus, et aliis utilitatibus nostris experti
sumus et ingenio strenuum, et moribus probum, et
 nobis in omnibus fidelissimum. In qua acceleratione
si quid vestrae sanctae serenitatis animo displicuit,
a vestra sancta paternitate nobis donari doposcimus.
Et quia in eodem regno magna paganorum persecutio
grassabatur, quos misericors Dominus per filium
nostrum et fideles saepe prostravit, et ea occasione
non minor malorum Christianorum infestatio
latius effervebat, sicut hic nostrorum apicum gerulus
viva voce vobis indicare potest; ipsa urgente necessitate
ipsius regni excitati episcopi, ne majora mala
supercrescerent, et praesentia sedarentur, et quoniam
illius regionis sedes illa principatum obtinet, ut ejus
prudentia et vigore, auctoritate etiam sedis freti, facilius
mala exorta compescerent, tempori consulentes
 ejus ordinationem maturaverint. In cujus ordinationis
maturatione quia vestra licentia, pro jam dicto imminente
periculo, exspectata non est, vestra benignissima
sanctitate petimus indulgendum. Praeterea vestram prae
omnibus gloriosam et amplexabilem paternitatem
suppliciter exoramus ut, si quid in sanctis promissionibus
vestris confidere audemus, hinc appareat
nos apud vos plurimum posse, ut quidquid in praedictis
dimittendum est dimittatis, et praedictum fidelissimum
servum vestrum Vulfadum pallio apostolicae
auctoritatis exornando decoretis, et decorando
confirmetis. Actardum Namneticae quondam sedis
venerabilem episcopum, exsilium, vincla, mare,
dura pericula passum, sed gratia Dei liberatum,
Northmannis nimium Britonibusque vicinum, ac
 perinde civitas sibi commissa, olim florentissima,
nunc exusta et funditus diruta, redacta per decennium
cernitur in eremum, fidelem legatum nostrum
vestrae sanctissimae paternitati dirigimus, quod litterae
nostrae minus habent, pro tempore et per spatium
vobis placens verbo tenus significandum. Cui
quia nulla manet spes in propria, si annuit et favet
vigilantissima vestrae discretionis solertia, voluntate
et mente promptissima optamus vacantis sedis constituatur
in cathedra, quo possit injuncta sibi et ordinata
peragere ministeria, quoque valeat utilitatibus
ecclesiasticis, et obsequiis parere nostris. Qui Romae
destinavit aliquas facere moras, ut adventantibus
Britonibus possit coram positus eos convincens, suae
ecclesiarumque vicinarum ab eis perpetrata pandere
 detrimenta. Unde synodus Suessionica et Tricassina
se monuerat legationem sumere, quatenus gens temeraria,
fallax et barbara, apostolico mucrone a
talibus ausis excessibus coerceatur, et praesumptione
praesenti. Huic nostro alumno, vestroque clientulo,
solito more oramus pietatis vestrae charitosissima
viscera patula fore: quo valeat mens diutino quassata
moerore vivis ac salientibus resolidari et recreari
fluentis.