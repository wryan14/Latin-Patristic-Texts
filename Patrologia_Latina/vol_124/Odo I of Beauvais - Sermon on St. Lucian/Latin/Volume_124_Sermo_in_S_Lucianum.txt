ODONIS
SERMO IN SANCTUM LUCIANUM.
<br><small>(Apud Bolland., tom. I Jan., pag. 461.)</small><br> </center></h4>
 <h4><center>CAPUT PRIMUM.
<em>S. Lucianus mittitur in Gallias.</em> </center></h4><nobr><sub></sub></nobr> 
<p>1. Pretiosorum martyrum victorias et gesta, fratres
charissimi, enarrare, nihil aliud est, quam laudes
Christi dicere, et triumphum virtutis ejus in suis martyribus
ad gloriam sui nominis praedicare: quoniam
in omnibus ipse victor exstitit, qui ait suis: <em>Confidite,
quia ego vici mundum</em> <strong>(Joan. XVI, 33)</strong>. Ergo in omnibus
benignissimus ipse Jesus vicit, qui pro omnibus solus
<nobr><sub></sub></nobr> prior pugnavit. Et ideo sancti martyres tanto proximiores
sunt Christo prae omnibus honorificati in gloriam,
quanto imitatores ejus fuerunt in passione.
<small>[Note: <nobr><sub></sub></nobr> Ita nempe S. Paulus epistolae ad Colossenses I,
24. <em>Adimpleo ea quae desunt passionum Christi in
carne mea, pro corpore ejus, quod est Ecclesia.</em>]</small> Ipsi siquidem suppleverunt quae deerant passionibus
Christi: et ideo iterum jure dicitur in his omnibus
Christus passus, quia ipsi membra ejus
erant; unde et in ipsis rursus recte victor praedicatur,
quia toties per eos vicit, quotiescunque martyr
in passione pro Christo victor occubuit. <small>[Note: <nobr><sub></sub></nobr> <em>Ms.</em> S. Max. quaedam hic interjicit de imitandis,
qui laudantur martyribus.]</small> Oportet
<nobr><sub></sub></nobr> itaque nos laudare viros gloriosos, quorum doctrinis
longe lateque per orbem gloriosa Christi refulget Ecclesia,
et ipsi sub ara Dei, amictis stolis candidis,
cruore proprio purpurati, et in Christi sanguine dealbati,
feliciter requiescunt.</p>
<p>2. De quorum collegio exstitit beatissimus Lucianus
insignis et gloriosus martyr: <small>[Note: <nobr><sub></sub></nobr> Addit <em>Ms.</em> S. Max. <em>qui olim a pueritia sacro baptismate
a Domino est consecratus, et coelestibus disciplinis
plenissime eruditus.</em> Lovetus lib. II, cap. II, ait
a S. Petro Romae conversum. Renatus Benedictus,
ex Oriente cum S. Petro Romam venisse.]</small> quem ipso fontis
lavacro, <small>[Note: <nobr><sub></sub></nobr> Addit. <em>Ms.</em> S. Max. <em>sicut ipse suis declarat responsis.</em>]</small> divina perfudit gratia, ita ut ex eventu rei
daretur indicium, quod magnus futurus esset pro
merito sanctitatis in populo. Lucius enim a progenitoribus
secundum carnem est vocatus, <small>[Note: <nobr><sub></sub></nobr> Lovetus diserte <em>filium Lucii Consulis</em> vocat.
Multi praenomine <em>Lucii</em> consules fuere S. Petri apostoli
aetate, uti etiam sequentibus saeculis.]</small> a magno
consule Lucio trahens non solum carnis originem,
verum etiam et vocabulum. Sed demum per gratiam
sancti Spiritus, more sanctorum Patrum, in melius
commutatum est nomen ejus; ut qui erat parentibus
<nobr><sub></sub></nobr> dictus Lucius, diceretur Deo postea per gratiam aucto
nomine Lucianus: quatenus ex hoc patesceret
indicium, quia in nova luce progenitus ipse lux factus
in Domino, tandem eamdem lucem, qua renatus
erat in Christo, una cum caeteris sanctis viris praedicare
primum deberet in gentibus. Claret igitur
Romanum eum fuisse genere, nobili ex prosapia:
sed nobilior factus est in spiritu, quia per adoptionem
gratiae inventus est aeterni Regis filius. Quod si
quaeritur ab eo, cujus institutus sit doctrina, et eruditus
magisterio, vere Petri apostoli discipulus fuit,
et in ejus fundatus fide, atque coelestibus imbutus
disciplinis: quod satis series gestorum, tempus, et
ordo loquuntur. <small>[Note: <nobr><sub></sub></nobr> Graece et Latine doctissimum fuisse scribit Lovetus,
et <em>Ms.</em> S. Max. in quo et de ejus constantia zeloque
et aliis virtutibus nonnulla subduntur. Saussajus
ait, post Petri mortem diversa Italiae loca perlustrasse,
<nobr><sub></sub></nobr> ac late verbi divini sementem dispersisse.]</small> Conversatus est autem jam renatus
in Christo perfectus tiro Christi Romae positus,
<nobr><sub></sub></nobr> ac si in castris militaribus; ut quandoque egressurus
ad gentes strenuus haberetur bellator, et propugnator
in fide fortissimus.</p>
<p>3. Cum autem enutritur doctrina Dei in virum
perfectum, factum est ut inclytus martyr Dionysius
Christo duce Romam deveniret: <small>[Note: <nobr><sub></sub></nobr> Lovetus scribit Dionysium Romam venisse, ut
Petrum et Paulum captivos viseret; sed cum appulit,
reperisse, illis interfectis, Clementem jam pontificem
creatum; cum a Petri caede ad Clementis electionem
plures fluxerint anni, pontificatum gerentibus Lino
et Cleto, ut de hoc dicemus 26 April. de illo 23 Septembr.
ac de Clemente agemus 23 Novembr.]</small> ubi post excessum
apostolorum jam B. Clementem pontificem apostolicae
sedis apicem gubernantem invenit. A quo idem
S. Dionysius, qui et Macarius, officiosissime est
susceptus, et digno honore satis venerabiliter habitus,
tam pro suae sanctitatis merito, quam et propriae
vitae longa jam dia familiaritate in Christo,
unde et apud eumdem summum pontificem non
parvo temporis spatio conversatus est, ut se mutuis
recrearent aspectibus, et divinis se refoverent colloquiis,
<nobr><sub></sub></nobr> atque suis se vicissim corroborarent virtutum
exemplis. Cui inter quamplura Scripturarum sanctarum
<nobr><sub></sub></nobr> colloquia B. Clemens divino afflatus spiritu
ait: Videsne, mi frater charissime Dionysi, quanta
est messis in gentibus Dominicae sationis, et quam
pauci suat operarii in verbo divinae praedicationis?
Quia ergo de omnibus Catholicae fidei sufficienter es
eruditus doctrinis, et omni religione Christiana imbutus,
atque virtutibus corroboratus; perge, rogo,
in nomine Domini Jesu Christi ad occiduas partes,
ut bonus miles, et praeliare contra hostes immanissimos
praelia Domini Dei tui.</p>
<p>4. Quibus ita edictis, cum jam ad hoc beatissimus
Dionysius assensum praebuisset proficiscendi, coepit
S. Clemens socios ei quaerere et adjutores strenuos
in verbo, necnon in vita et sanctitate idoneos, ministros
quoque divini officii praecipuos et quamplures:
<nobr><sub></sub></nobr> inter quos etiam elegit idem pontifex in sanctitate
hunc probatissimum virum Lucianum consortem,
quem et <small>[Note: <nobr><sub></sub></nobr> Alii a S. Dionysio; Martyrologia Silvanectensia,
teste Loveto, a S. Regulo episcopum consecratum
tradunt.]</small> ordinavit episcopum, quia fuerat
sub doctrina Petri apostoli ad fidem penitus institutus,
ut non deessent singula Ecclesiasticae disciplinae
officia inter tam probatissimos viros. Quem ideo,
quia antiquior Christi et Petri fuerat discipulus, ita
consociavit S. Dionysio ut ejus esset interpres, et
caeteris quasi Pater venerabilis et egregius magister
in doctrina et religione sanctitatis. Quibus ita dispositis
inter quamplurima doctrinae Christi instituta et
monita pietatis ad ultimum eos ita alloquitur, dicens:
Ite, charissimi, et fortissimi ac strenui bellatores
Christi: et sicut fuit Dominus cum sanctis Patribus
nostris apostolis, et cum eorum cooperatoribus;
<nobr><sub></sub></nobr> ita sit vobiscum in omnibus operibus verbi
divini. Vos enim, inquit, maximam et innumerabilem
plebem Domino acquisituri estis ex gentibus,
et introducturi in terram repromissionis. Sicque
post multa singulis contradita et omnibus simul reserata
fidei Sacramenta, dans pacem omnibus, ita
eos absolvit, et jussit sanctam illam fraternitatem
in pace abire.</p>
<br> <h4><center>CAPUT II.
<em>In Italia praedicat, venit Arelatem.</em> </center></h4>
<p>5. Qui simul pergentes ac praedicantes primum
per omnem Italiam verbum Dei, antequam Ticinum
appropinquassent, <small>[Note: <nobr><sub></sub></nobr> <em>Fidentiae Juliae,</em> ut mox patebit, inter <em>Parmam</em>
et <em>Placentiam.</em>]</small> quodam in loco non multum
longe a civitate, quae dicitur Parma, in via visum
<nobr><sub></sub></nobr> est beatissimo Luciano, ut evangelizaret populo eodem
in loco verbum Dei; et revocaret eos a vana
<nobr><sub></sub></nobr> superstitione et cultura idolorum, propter illud quod
canitur in psalmo: <em>Euntes ibant et flebant mittentes
semina sua;</em> et quae acceperat ac si fidelis dispensator
erogaret in populo. Sed homines loci illius cum
essent adhuc gentiles, et nimium idolorum cultibus
implicati, injurias deorum suorum non ferentes, neque
sibi verbum evangelizari divinum, mox apprehendunt
sanctissimum Lucianum, et contumeliis affectum
posuerunt eum in custodia publica, quae adhuc
hodie monstratur omnibus eo in loco transeuntibus.
In qua cum ingrederetur, magno psallebat
cum gaudio, ita dicens: Deduc me, Domine, in via
tua, et ingrediar in veritate tua; atque illud: Perfice
gressus meos in semitis tuis, ut non moveantur vestigia
mea.</p>
<p><nobr><sub></sub></nobr> 6. Sicque vir sanctus in hac se agebat custodia,
quasi sub umbra alarum Dei, et totus in spe protectionis
Christi positus orabat Dominum, ita dicens.
Educ, Domine, de custodia animam meam, ad
confitendum nomini tuo; quoniam me exspectant
justi: ut per me, Christe salvator mundi, ad te justificentur
ex gentibus, qui praedestinati sunt ad vitam.
Cum talia et hujuscemodi beatus et sanctus
corde Domino decantaret, mox petitio ejus penetravit
coelos, ne sine suis remaneret in via, qui cum eis
optabat ire ad passionem, et pervenire ad quos missus
fuerat. Non itaque praeclarus athleta Christi refugiebat
pro Christo vitae dispendium percipere, sed
rogabat devotus ut prius faceret fructum sibi a Domino
<nobr><sub></sub></nobr> repromissum, et tum demum cum multo foenore
messis perveniret una cum sociis suis ad palmam
martyrii, et ad vitae praemium. Cui itaque mox
adfuit divina virtus in adjutorium. <small>[Note: <nobr><sub></sub></nobr> Ms. S. Max. et Lovetus ex alio Ms. <em>Erat enim
ibidem jam Christi discipulus, Domninus nomine, qui
perfectus adhuc hodie confessor Christi in eodem loco,
pro talibus hujuscemodi operibus requiescit in corpore
gloriosus. Nam et ipse locus ex ejus nomine vocabulum
sumpsit,</em> etc., narrat ab eo eductum nocte <em>Lucianum</em>
e carcere, in quem ipse idcirco postridie ab
<nobr><sub></sub></nobr> accolis conjectus sit. Eadem refert S ussajus, nisi
quod Parmae velit ista contigisse. Verum haec si ab
Odone scripta fuere, non miror in aliis exemplaribus
esse omissa. Nam sive S. Clementis aetate, sive Decii
temporibus venit in Galliam <em>Lucianus,</em> non potuit
eum S. <em>Domninus</em> capitis sui periculo liberare, qui,
ut 9 Octobris dicemus, annis post Decium quadraginta
Maximiani cubiculiarius erat, ibique pro Christi
fide interfectus, loco deinceps nomen fecit, qui
jam <em>Burgum S. Domnini</em> dicitur.]</small> Erant ibidem
jam quidam Christiani, quos tetigit divina virtus:
scientes quod factum fuerat in sancto viro, venerunt
nocte ad eum in carcerem, et arte qua potuerunt
pro Christi amore absolverunt eum de ergastulo,
<nobr><sub></sub></nobr> atque una cum sanctis suis commilitonibus
liberum abire fecerunt.</p>
<p>7. At vero illa sancta societas prosperis successibus
hinc inde Ticinum veniunt <small>[Note: <nobr><sub></sub></nobr> Non nisi Gothorum temporibus regia urbs fuit
<em>Ticinum,</em> sive <em>Papia.</em>]</small> ad regiam Italiae
civitatem. Ibi siquidem paululum requiescentes, non
cessabant a laudibus divinis, neque deficiebant ubi
vel ubi praedicare verbum Dei, ita ut cerneres eorum
prophetiam, <em>quia speciosi pedes evangelizantium pacem,
evangelizantium bona</em> <strong>(Rom. X, 15)</strong>. Huc illucque
discurrentes confidenter agebant, confisi ex Dei
auxilio. Ibant igitur gaudentes memores eorum quae
in Actis leguntur apostolorum, quoniam et ipsi jam
participes erant facti passionum Christi, et digni habiti
pro ejus nomine contumelias pati <strong>(Act. V, 41)</strong>.
Qui simul pergentes, nullus est qui edicere queat
<nobr><sub></sub></nobr> quot millia hominum conversi sint in tempore ad
Christum: et praedicabant evangelizantes omnibus
verbum salutis. Comitabatur autem eos virtus divina,
ita ut cernentes eos ac si coeli cives, et agnos
inter lupos, signis et virtutibus coruscare, portantes
et illuminantes Dei electorum animas.</p>
<p>8. Sicque tandem exeuntes ab Italia, ingressi
cursu prospero mare flantibus ventis, navigio pervenerunt
ubi eos Spiritus sanctus recto perduxit itinere,
et portui appulerunt Arelatensium civitatis
alacriter cum gaudio. Qui exeuntes de navi, hospitio
recepti sunt ab incolis ejusdem civitatis, qui eis non
modicam praestabant humanitatem. Ubi cum essent
pariter aggregati, more sanctorum apostolorum coeperunt
ibidem simul coinquirere, singuli quas partes
<nobr><sub></sub></nobr> in praedicationem eligerent, quive pariter juncti ire
deberent. Sicque factum est ut <small>[Note: <nobr><sub></sub></nobr> Hunc omittit Lovetus, nec satis mihi constat
quis fuerit, nisi forte S. Eugenius Marcellus primus
Toletanus episcopus, qui S. Dionysii discipulus fuisse
traditur, coliturque 15 Novembr.]</small> Marcellinum sanctissimum
cum paucis, ut fertur, ad Hispanias mitterent;
<small>[Note: <nobr><sub></sub></nobr> Ast Martyrologium Romanum, Ado, aliique <em>Decii
temporibus</em> Tolosae occisum tradunt, et consentiunt
Acta quae 29 Novembr. dabimus; refragante
<nobr><sub></sub></nobr> Ecclesiae Tolosanae traditione, ut patet ex Guilielmo
Catellio l. 5 Historiae Occitanae.]</small> Saturninum vero Tolosam dirigunt, <small>[Note: <nobr><sub></sub></nobr> Non est <em>Aquitaniae</em> civitas Tolosa, sed <em>Galliae
Narbonensis.</em> Ideo autem vocat Auctor <em>Aquitaniae caput,</em>
quia Aquitaniae reges Aripertus Dagoberti frater,
et Ludovicus Pius, sedem regiam Tolosae fixere.
Plura de his Catellius.]</small> ac si
ad Aquitaniae caput, ut longe lateque aeterni regni
Evangelium propagarent in gentibus, et plantarent
Ecclesias Christi passim usque ad Oceanum Britannicum
<small>[Note: <nobr><sub></sub></nobr> Lovetus plures enumerat eorum socios, variis
populis datos Evangelii praecones, <em>S. Regulum</em> Arelatensibus,
30 Martii fastis sacris adscriptum; <em>Ursinum</em>
Biturigibus, qui Nathanaelem fuisse volunt, 9 Novembris,
et 29 Decembr. <em>Clementem</em> Metensibus, 23
Novembris; <em>Crescentem</em> Viennensibus 27 Junii, quanquam
tradant hunc ante Clementis pontificatum martyrio
coronatum; <em>Andochium</em> Aeduis 24 Septembris,
quem tamen Martyrologium Romanum et alii tradunt
a S. Polycarpo missum in Galliam; <em>Benignum</em>
Lingonibus 1 Novembris, sed et hic Polycarpi discipulus
dicitur fuisse; <em>Austremonium</em> Arvernis 1 Novembr.
repugnat Savaro, et ipse Arvernus, omninoque
contendit non nisi Decio et Grato coss. venisse
isthuc Austremonium; <em>Frontonem</em> Petragoricis 25
Octobris, vita habet a S. Petro missum in Gallias,
<em>Eutropium</em> Santonibus 30 Aprilis; <em>Mellonum</em> Rotomagensibus
22 Octobris. Ast hic a Stephano papa
tempore Aureliani episcopus creatus dicitur (rectius
<nobr><sub></sub></nobr> cum aliis auctoribus <em>Nicasium</em> scriberet Lovetus, de
quo 11 Octobris): <em>Taurinum</em> Ebroicensibus 11 Augusti;
<em>Valerium</em> Treviris 29 Januar.: sed hunc a S. Petro
ad se missum Treviri aiunt; <em>Mansuetum</em> Leucis
3 Septembr.: sed hunc quoque a S. Petro missum
Adso Abbas in ejus Vita scribit; Carnutibus <em>Caraunum</em>
28 Maii.]</small>.</p>
<br> <h4><center>CAPUT III.
<em>Bellovaci praedicat; SS. Maximianus et Julianus
martyrio coronantur.</em> </center></h4><nobr><sub></sub></nobr> 
<p>9. Quibus ita dispositis B. Dionysius, qui et alio
nomine Macarius pro nimia sanctitatis religione est
vocatus, qui et honorem apostolatus tradente B.
Clemente susceperat, et privilegium praedicandi in
gentibus, secum adhuc sacratissimum Lucianum retinuisse
noscitur: donec Lutetiam <small>[Note: <nobr><sub></sub></nobr> Ms. S. Max. addit isthic mansisse Dionysium,
<nobr><sub></sub></nobr> quod ibi <em>amplius fervere immanitatem erroris cognovit.</em>]</small> Parisiorum oppidum
perveniret. Unde paucis secum retentis S.
Lucianum, quem sibi nobilitas fidei sociaverat,
fidesque Christi germanum fecerat, probitas vero
mox et instantia conjunxerat, cum <small>[Note: <nobr><sub></sub></nobr> Ms. S. Max. et Lovetus habent, eos a S. Luciano
fuisse conversos, eique adhaesisse: hic gente
Bellovacos facit.]</small> S. Maxiano presbytero
et Juliano diacono, evangelizandi gratia
Belvacus misit: quo custodia Romanorum et militaris
<nobr><sub></sub></nobr> exercitus, ut legimus, residebat, quoniam gens
Belvacensium semper bellicosa fuisse narratur. Unde
solummodo, sicut in historiis continetur publicis, ex
eodem pago <small>[Note: <nobr><sub></sub></nobr> Caesar l. II, <em>de bello Gallico</em> scribit centum millia
eos conficere posse, atque in Belgarum concilio
contra Romanos 60000 pollicitos.]</small> sexaginta et eo amplius armatorum
millia exisse leguntur obviam ad praelium contra Julium
Caesarem, et contra Romanorum exercitum una
cum reliquis Galliarum concivibus. Et ideo propter
<small>[Note: <nobr><sub></sub></nobr> Addit Ms. S. Max. et Lovetus, <em>propter insolentiam
eorum, seu propter custodias caeterarum,</em> etc.]</small> custodiam caeterarum civitatum Romanus tunc
temporis versabatur exercitus.</p>
<p>10. Contra quam feritatem utrarumque gentium
fortissimus athleta Christi, solatio fretus discipulorum,
non est perterritus venire Christi praecinctus
armis, ac divina gratia corroboratus. <small>[Note: <nobr><sub></sub></nobr> Hic plurima interjiciuntur in Ms. S. Maximini,
de ejus virtutibus, miraculis, plurimisque ab eo et
<em>Maximiano</em> ac <em>Juliano</em> conversis, in urbe, vicis, ac
villis; atque haec inter alia, quae ex quopiam alio
Ms. recitat quoque Lovetus: In quibus profecto
laboribus interdum, etsi fessus videbatur senio, vigore
mentis, et virtute Spiritus sancti confortabatur,
ut posset dicere cum apostolo: Fortis sum et
omnia possum in eo qui me confortat. Ad hoc quippe
<nobr><sub></sub></nobr> hi sancti viri tam contiguas atque affines in praedicatione
Evangelii sibi elegerant partes, quo possent
de proximo divinis quam saepe consolari eloquiis,
mutuisque se repraesentare aspectibus. Ideo quibus
erat cor unum, et anima una, unaque charitas divini
amoris, quia simul esse non poterant propter commissa
sibi praedicationis officia, lucraque animarum;
neque longe diu ferebant, ut se vicissim sacris recrearent
<nobr><sub></sub></nobr> alloquiis. Unde adhuc hodie monumenta
monstrantur B. Dionysii, publica, quae ejus ex nomine
vocatur, via, per quam, ut fertur, venire consueverat
summus pontifex, ut has sua praesentia illustraret
partes, sanctumque senem et beatissimum
Lucianum suo refoveret aspectu, et pariter quantisper
decertantes curabant verbo feritatem gentilium
ad veri Dei dirigere servitutem.]</small> Erat enim
fide constantissimus, sermone facundissimus, et virtutibus
<nobr><sub></sub></nobr> cunctis admirabilis. Coepit igitur praedicare
nomen Domini, potestates aerias debellare, Christique
Ecclesiam plantare. Spiritus quoque sancti gratia
debriatus, non minus exemplis instruebat populum,
quam verbis. Accedebat namque virtus miraculorum,
et omnes morbos per virtutem Domini depellebat.
Tantam enim gratiam in effugandis acceperat
daemonibus, ut imperio ejus audito, mox a
<nobr><sub></sub></nobr> corporibus decederent obsessis. Et diebus ac noctibus
praedicando non cessans perseverabat astruere
verum et unum Dominum. Semper enim erat occupatus
in oratione et <small>[Note: <nobr><sub></sub></nobr> Constans Bellovaci traditio est, aedes in quibus
olim divina officia celebrare consueverat, consecratas
deinde in ecclesiam ejus primum, deinceps <em>S. Nicolai</em>
nomini sacram: inque ejus rei memoriam illius
festo die Missa fit supra primum magni altaris fornicem.]</small> officio divino, in vigiliis plurimis,
et jejuniis quotidianis, in abstinentia ciborum,
et in omni afflictione carnis, qua se quotidie macerabat,
quatenus juxta Apostolum se hostiam vivam,
beneplacentem, Christo Domino exhiberet <strong>(Rom. XII,
1)</strong>. Unde assiduus ei victus nullus alius erat, nisi
modicus panis, esusque herbarum, et aqua frigida
potus. Sustentabat autem eum virtus divina, ac
membra debilia Christi gratia roborabat: sic quippe
anhelabat beatus pervenire ad palmam martyrii, ut
jam mundo mortuus crucem portaret quotidie post
Christum Dominum: quia pro certo noverat duo
<nobr><sub></sub></nobr> esse martyrii genera, unum siquidem in occulto,
aliud vero in manifesto, et idem primum istud ferebat
in abscondito (quanquam manifesta esset omnibus
virtus abstinentiae), ut ad illud perveniret post
modum a Domino coronandus. Erat enim mortificatione
carnis confectus, patientia decorus, mira humilitate
fundatus, mansuetudine repletus. Unde
tanta circa eum excreverat virtus bonorum operum,
ut in terris adhuc in corpore positus, cum angelis
jam spiritu videretur conversari in coelis. Hinc erat
quod semper vultu placidus videbatur, et mente
tranquillus, mira canitie decoratus, ut totus moribus
et corpore probaretur conspicuus atque praeclarus.</p>
<p>11. Sed cum ejus fama longe, lateque percrebuisset,
veniebant ad eum plurimi ut ab eo baptizarentur
<nobr><sub></sub></nobr> in nomine Patris et Filii et Spiritus sancti. Destruebantur
idola, a quibus fuerant fabricata. Unde hostis
antiquus videns sibi deperire quos Christus per suos
acquirebat famulos, tota artificii sui machinamenta
ad impugnandam sanctam Dei Ecclesiam convertit:
<small>[Note: <nobr><sub></sub></nobr> Coepta erat Domitiani persecutio priusquam in
Gallias veniret Lucianus, si Clemente pontifice venit:
sed fortassis edicta nondum in omnes perlata
erant provincias.]</small> et Domitianum, qui post Neronem perditionis filium
secundam persecutionem in Christianos exercuit, ita
inflammavit, et ad tantam rabiem indignationis commovit,
<nobr><sub></sub></nobr> ut ubicunque in universo Orbe romano Christiani
invenirentur, cogeret aut diis sacrificare, aut
diversis cruciatibus affectos crudeliter interfici. Ex
quo per totum sibi subjectum orbem in cunctis civitatibus,
oppidis, municipiis quoque et vicis publicum
pependit edictum, ut omnes ministri Reipublicae
Christianos idola colere compellerent, et sacrificare
diis, aut diversis poenis perimerent.</p>
<p>12. Diriguntur proinde huc illucque persecutores
Christiani nominis; inter quos <small>[Note: <nobr><sub></sub></nobr> Sub hoc martyrium subiisse <em>S. Dionysius</em> traditur.
Lovetus scribit Sisinnium intellecta Domitiani
morte in Urbem rediisse; Julianum vero praesidem
quem am saevire in Christianos perrexisse, atque ab
hujus satellitibus occisum esse <em>S. Lucianum.</em> Renatus
Benedictus negat jurisdictioni ejus subjectos
fuisse Bellovacos, misisse tamen eo milites ad hanc
caedem perpetrandam. De tempore caedis S. Dionysii
alibi: Baronius sub Trajano, alii sub Hadriano eam
volunt contigisse.]</small> Fescenninus Sisinnius
ad Gallias una cum reliquis apparitoribus ocius
venire jubetur, ad perquirendos Christi milites,
maxime eos qui Roma dudum exierant, quorum
fama jam excreverat, quatenus nomen Christianorum
a Galliis pellerent. Tunc siquidem missi sunt
<nobr><sub></sub></nobr> tres atrocissimi viri, <small>[Note: <nobr><sub></sub></nobr> Alii <em>Jachinus,</em> Vinc. <em>Jacinus,</em> Petr. de Natal. <em>Latrinus.</em>]</small> Latinus scilicet, <small>[Note: <nobr><sub></sub></nobr> Ms. S. Max. <em>Januarius.</em> Petr. <em>Larius.</em>]</small> Jarius, et
<small>[Note: <nobr><sub></sub></nobr> Vinc. et Petr. <em>Antrus,</em> Belfort. <em>Andrus,</em> Mombr.
<em>Antius.</em> Lovet. <em>Anterus,</em> Ms. S. Max. <em>Auctor.</em>]</small> Antor, specialiter ad perquirendum sanctum Dei
famulum Lucianum cum suis exsecutoribus; ut ubicunque
eum reperissent, aut praesidis eum audientiae
praesentarent, aut gladio mox feriretur, si nollet
idolis immolare. Cumque civitates et loca praefati
viri perlustrassent, nequaquam continuo repererunt.
Interea pervenit ad eos fama viri Dei, quod praedicando
aeterni regni Evangelium Belvacensium plebem
occupasset. Quo audito, magis magisque ira et
indignatione succensi, illuc cursu celerrimo properarunt.</p>
<p>13. Ad quam paulo antequam pervenissent, sentiens
eos beatus martyr, revelante sibi Spiritu sancto,
in proximo esse, perstitit in loco quo docebat
<nobr><sub></sub></nobr> populum verba vitae, et cum eo multitudo maxima,
quae jam erat per praedicationem beatissimi viri Dei
ad fidem Christi conversa. Exhortabatur autem eos
tanto attentius, quanto securior de gloria aeternae
retributionis, dicens: Ecce fratres et filii charissimi,
jam mihi Dominus meus Jesus Christus laborum
meorum fructus et praemia olim repromissa donare
dignabitur. Unde, dilectissimi, perseverate fortes in
fide Christi: quoniam ego jam nimia senectute lassatus,
cum palma martyrii gaudens ad Christum ire
festino. Vos autem in accepta gratia stabiles perdurate.
Non vos terror Principum a fide Christi subvertat,
non minae deterreant, non suasio blandimentorum
decipiat, non ulla promissorum facultas revocet;
ut ibi vos aeterna gaudia recipiant, ubi sunt
<nobr><sub></sub></nobr> ineffabilia vobis praemia praeparata; ad quae ire intrepidus
festino, et ideo saevitiam persecutorum non
pertimesco. His ita dictis, elevatis oculis in coelum,
gratias egit Deo coram omnibus, qui eum dignatus
est computare cum sanctis martyribus, et a suis
sanctis sociis non dividere. Gratias, inquit, tibi ago,
Domine Jesu Christe, Fili Dei vivi, qui me cum B.
Dionysio ejusque sociis in fine consociasti, et laboribus
coaequasti. Unde peto ut me digneris in eorum
numero computare, et regni tui consortem fieri.</p>
<p>14. Quibus ita peroratis, egressus ab urbe Belvaco
juxta Domini praeceptum paululum secessit a civitate,
non timore supplicii, sed ut juxta Domini praeceptum
<strong>(Matth. X, 23)</strong> exemplum praeberet gregi.
Sicque iter faciens cum beatis martyribus, Maximiano
<nobr><sub></sub></nobr> scilicet et Juliano, non cessabat a colloquiis
divinis et orationibus per omnem viam, donec perveniret
ad montis cacumen, quo tendebat, <small>[Note: <nobr><sub></sub></nobr> Papirius Massonus de fluminibus Galliae: In
Bellovacis Picardiae populis, qui late patent, Tharam
majorem, et Therinam minorem amnes omittere non
<nobr><sub></sub></nobr> debeo. Uterque ab occasu profluit, uterque in orientem
fertur; quod rarissimum est. Milliacum autem
locus est Bellovacorum, Castellania hodie a Claromonte
dependens, ad regesque pertinens, certa tamen
ex parte ad Hadrianum Boflerium egregie nobilem,
cujus domicilium indicamus esse in Bellovacis
vico Cagnio. Hi duo fluvioli concurrunt atque
confluunt, et aquas suas permiscent, abundantque
troctis et cancris. Et post pauca: Prope Milliacum
autem mons est nomine Millius, et pratum in
ejus summo visitur, in quo Lucianus martyr capite
plexus vitam amisit. Montem illum Gallice <em>Montmille</em>
vocant, teste Loveto. Renatus Benedictus scribit
huc venisse <em>Lucianum,</em> non ut se persecutorum
furori subduceret, sed ut adventantibus occurreret.]</small> qui
mons sicut est secus amnem Tharae ab urbe ferme
tribus distans millibus. Ubi cum venisset, quasi civitas
supra montem posita latere non poterat, quoniam
et ipse mons pulchrum super fluvium populi
praebet prospectum. Ibi itaque quasi in specula positus
ipse vir beatissimus suam exspectare decrevit
martyrii coronam.</p>
<p>15. Interim milites praefati celeri volatu perveniunt
ad civitatem Belvacum: ubi cum sanctum Dei
Lucianum requisissent, non invenientes, diligentius
perscrutari coeperunt quo abisset. Quibus dictum
est, quod non longe ab urbe populum doceret. Illi
<nobr><sub></sub></nobr> vero continuo reascensis equis subito pennigero
equitatu adierunt montem, ubi vir Dei cum populo
et suis morabatur discipulis. <small>[Note: <nobr><sub></sub></nobr> In Ms. S. Max. sequitur hic exhortatio <em>S. Luciani</em>
ad suos.]</small> Quo pervenientes
ante ullam interrogationem judiciariae potestatis comprehenderunt
sanctos Dei, Maximianum scilicet atque
Julianum. Forte ut eorum poenis sanctum senem
deterrerent, et revocarent ad culturam deorum.
Quibus comprehensis, praecipiunt eum auctoritate
regia cum omni furore, idolis immolare: Alioquin,
inquiunt, nisi sacrificaveritis diis immortalibus,
gladio vos mox puniri jubemus. Illi autem fortes in
fide dixerunt, nunquam se idolis, quia vana sunt, et
opera manuum hominum, immolare: Quoniam novimus,
dicunt, unum et verum Dominum Jesum
Christum Filium Dei vivi, pro cujus fide parati sumus
<nobr><sub></sub></nobr> mori. Quibus auditis continuo coram beatissimi
Luciani obtutibus jusserunt eos gladio puniri. Quibus
ita patratis, promissas sibi a Domino immarcescibiles
perceperunt coronas, et in numero sanctorum
martyrum, cum pace sunt recepti. Pro quorum
gloria B. Lucianus Dominum collaudans voce
gratulabunda coram omnibus dixit: Exsulto et jucundor
in te, Deus meus, quia filios meos me praeire
ad coronam intueor.</p>
<br> <h4><center>CAPUT IV.
<em>S. Lucianus varie tortus, occiditur.</em> </center></h4>
<p>16. Tunc Latinus, Iarius, et Antor cum ira et indignatione,
quasi ex uno ore atrociter eum alloquuntur:
Tune es ille, inquiunt, qui maleficiis tuis
<nobr><sub></sub></nobr> seducis populum, ne obediant jussis invictissimi Augusti
atque Senatui Romano, ut immolent diis immortalibus
grata libamina? Quibus S. Lucianus respondit:
Ego maleficus non sum; sed sum servus
Jesu Christi, eruditus divinis doctrinis. Unde Dei
populo viam veritatis ostendo, et Dominum meum
Jesum Christum, qui facturam suam venit in mundo
redimere, et a cultura daemonum avertere, quomodo
inoffenso pede sequi debeant, innotesco, ut ad lucem
revocati supernam, a suis tenebris eruti, salventur,
quia justum est ut illi soli cervicem cordis inclinent,
qui pro omnium salute crucifixus voluit mori.</p>
<p>17. At haec illi: Quomodo, inquiunt, tu Deum asseris
quem non solum mortuum pronuntias, verum
etiam crucifixum? S. Lucianus respondit: Licet
<nobr><sub></sub></nobr> vestra infidelitas clementissimi Regis non mereatur
audire arcana, tamen propter multitudinem adstantem
paucis edisseram: Deus Dei Filius, qui semper
fuit cum Patre ante saecula, propter praevaricationem
primi hominis, in fine temporum pro reparatione
humani generis voluit fieri verus homo ex virgine,
ut esset verus Deus et verus homo, essetque idem
Deus et homo, unus Christus, verus Dei et hominis
filius; ut qui erat impassibilis in divinitate semper
manens cum Patre, fieret non solum visibilis, verum
etiam et passibilis pro nobis secundum humanitatem.
Hinc factus est obediens Deo Patri pro redemptione
nostra usque ad mortem, mortem autem Crucis.
Alias autem nisi Filius Dei, hominis etiam filius
dignaretur fieri, nec humanum genus ad veniam,
<nobr><sub></sub></nobr> nec mortales redirent ad vitam. Haec et alia multa
beatissimo prosequente Luciano, milites magis magisque
furore sunt repleti; qui et dixerunt: Jam
enim te senectutis invitaverat tempus, ut ab infantilibus
resipisceres; sed quoniam vanitas nimia te decipit,
et superflua invitat loquacitas, ad mortem ire
temeritate nimia confisus non formidas. Verumtamen
nisi cito resipueris et recesseris ab hac audacia,
et sacrificaveris diis immortalibus grata libamina,
senectutem tuam multis afficiemus tormentis.</p>
<p>18. Tunc residentibus illis, adstare eum coram
jusserunt. Aiunt itaque ad eum voce minaci: Nomen
siquidem nobis tuum conditionemque declara celerius.
Quibus athleta Christi respondit: Siquidem a
<nobr><sub></sub></nobr> progenitoribus quidem meis vere Lucius sum vocatus;
in regeneratione vero, qua renatus sum ad aeternam
vitam in Christo, Lucianus vocor. Conditionis vero
cujus sim; Romanum me esse genere, quod in omni
orbe notissimum est nomen, profiteor: sed quod nobilius
est mihi, servum me esse Christi Jesu ostendo;
quod lucide patet, quia mihi nihil aliud est vivere
nisi Dominus meus Jesus Christus, et mori lucrum:
ideo me ejus esse servum gaudeo et confiteor. Tunc
milites, hoc est, inquiunt, quod locuti sumus; quia
magus et seductor es eorum qui te audiunt: insuper
contumax comprobaris, quando et procaciter quaeque
loqui non cessas, et tuae nescis tandem aliquando
fessae succurrere senectuti. Quod si Romanus es,
cur a cultura deorum insanissime recessisti, quos
<nobr><sub></sub></nobr> Augustus Caesar veneratur cum omni Senatu Romano,
et colit universus orbis? S. Lucianus respondit:
Ex quo renatus sum in Christo, et verum cognovi
Dominum meum Jesum Christum, non solum
diabolo atque idolis, verum etiam omnibus operibus
ejus fide abrenuntiavi. Sed quod ego loquor, et confiteor
de Christo Domino, neque auribus percipitis,
neque retinere mente valetis. Excaecavit enim vos
infidelitas cordis, necnon et Caesarem Augustum
una cum Senatu, a quibus talia detulistis decreta,
ut nos homines rationabiles sacrificemus daemonibus,
et inclinemus cervices nostras idolis manu hominum
factis.</p>
<p>19. Latinus vero, Januarius, et Antor haec audientes
injuriam Caesaris impatienter ferunt: tuncque
<nobr><sub></sub></nobr> apprehendentes eum vinctis manibus tradiderunt
tortoribus: qui et extendentes eum diris atrociter
ceciderunt flagellis. Cumque ab eis nimium flagellatus
fuisset, et vinctus admodum teneretur, diu cruciatibus
tortus athleta Dei, nec doloribus superatur
nec minis deterretur; sed fortis in fide Christi pene
jam decrepitae senectutis membra puro vigore animi
roborabat, ita ut semper inter verbera eodem vultu,
eadem mente perdurans, Christi nomen viva voce
non cessaret confiteri, dicens: Christum Dei Filium
et corde credo, et ore laudare nunquam cessabo.</p>
<p>20. Tunc furore permoti, data sententia jusserunt
eum gladio feriri. Sicque unus ex militibus evaginato
gladio, parata jam sancta cervice, sanctum et
pretiosum ejus caput abscidit. Cumque sancti viri
<nobr><sub></sub></nobr> cadaver jaceret, adhuc et palpitaret exanime; videntibus
cunctis, etiam ipsis mortis ministris, lux de
coelo ingens supra corpus sanctum effulsit, et vox
magna pariter cum luce venit, dicens: Euge, bone
famule Luciane, qui pro me sanguinem tuum fundere
non dubitasti; veni, et suscipe coronam olim
tibi promissam, quia cum sanctis gratulaberis in
coelo. Veni, et percipe mansionem gloriae olim tibi
paratam cum angelis. Quae nimirum vox non propter
ipsum, qui semper hanc repromissionem in
corde gestaverat per fidem, facta est, sed propter
astantes, ut fidem Domini nostri Jesu Christi a S.
Luciano longe diu praedicatam, certiores de meritis
sancti viri fidissime retinerent. Hoc autem die Sabbathi
<nobr><sub></sub></nobr> hora <small>[Note: <nobr><sub></sub></nobr> Addit Lovetus, <em>post meridiem.</em>]</small> factum est in monte quem supra memoravimus,
tertio ab urbe milliario, <small>[Note: <nobr><sub></sub></nobr> Lovetus, 7.]</small> VI Idus Januarii.
Quod cernentes et audientes viri qui crediderant,
vel qui non crediderant, omnes nimio terrore
perculsi, nutu divino aliqui fugerunt; aliqui
vero stupefacti mirantes prae gaudio, quia videbant
se liberatos a laqueis diaboli, tamen non ferentes
claritatem lucis, paulisper recesserunt a loco.</p>
<br> <h4><center>CAPUT V.
<em>Caput proprium defert, sepelitur.</em> </center></h4>
<p>21. Tunc erigens se sancti viri corpus exanime,
apprehendit propriis manibus sanctum caput abscissum
stabili gressu Spiritus sancti gratia, cujus fuerant
membra corporis et organa, una cum ministerio
<nobr><sub></sub></nobr> angelico, ac si vivens in corpore, iter plantis
firmissimis carpere coepit: portansque pretiosum
caput, ductu angelico, a monte quasi millibus tribus
<small>[Note: <nobr><sub></sub></nobr> Ms. S. Max. <em>Tharae transposito vado.</em> Massonus
ex vita Ms. <em>Thare transacto, unde.</em> Lovetus ait in vico
<em>Miauroy</em> Tharam transisse; cerni etiamnum in monte
Millio semitam per quam ille caput gestans incessit,
et <em>Roseam</em> appellari, sive <em>Rosetum, la Rosi√®re,</em> inque
ea rosas nasci mirifici ruboris, quales eadem alio
transplantata roseta non ferunt: etsi vero asper et
praeceps ad latus unum sit mons Millius, nunquam
<nobr><sub></sub></nobr> tamen ex curruum carrucarumve lapsu cuiquam
equorum, vini, reive alterius jacturam contigisse:
idque etiam haereticos, qui cultum aversantur sanctorum,
opemque negant eos ferre mortalibus, saepenumero
se coram esse confessos, carrucas isthic
suas eversas, perque declive devolutas esse, se tamen
cum in ima descendissent, et vinum omne salvum,
et equos incolumes reperisse.]</small> transvadato fluminis alveo pervenit ad locum,
quem vir sanctus sibi funeri tradendum elegerat,
uno a praedicta urbe distantem ferme milliario: ubi
in agello publico cum palma victoriae sanctus requievit
in pace.</p>
<p>22. <small>[Note: <nobr><sub></sub></nobr> Agones MM. <em>Viri autem loci illius.</em>]</small> Unde viri devotissimi, qui ejus fuerant praedicatione
conversi, occurrerunt cum aromatibus et
sanctum linteaminibus mundis obvolventes corpus,
sepelierunt cum magno honore et reverentia in monumento,
ut videbatur, tunc novo. Verumtamen, ne
absque angelorum officiis viderentur exsequiae celebratae,
dum sanctissimum corpus reconditur, apertae
<nobr><sub></sub></nobr> sunt nares eorum subito, senseruntque mira odoramenta
valde fragrantia omnes qui aderant, donec exsequiae
beatissimi viri celebrarentur, et corpus humo
obtegeretur. Illi autem viri stupefacti admirantesque
prae gaudio dicebant ad invicem: Quidnam est hoc?
Gloria tibi, Domine Jesu Christe: quia nostrae nares
odorem talem tantumque nunquam senserunt. Gloria
tibi, Christe Salvator, quia sic sumus repleti, ut
nihil nobis ulterius boni deesse credatur. Porro
quanto amplius talia loquebantur, tanto amplius
odor affluebat divinus, ita ut jam nullus dubitare
posset, angelorum ad has exsequias a principio passionis
ejus interfuisse ministeria.</p>
<p>23. Quibus rite expletis prostraverunt se omnes
in terram cum nimio timore et magna cordis devotione
<nobr><sub></sub></nobr> clamantes et dicentes: Credimus te, Jesu Christe,
verum Dei Filium cum Patre et Spiritu sancto
regnantem in coelis; sicut a sancto martyre tuo Luciano
audivimus aure, et didicimus mente. Cum autem
multitudo populi qui quasi ad spectaculum de
diversis partibus ex villulis convenerant et vicis, talia
<nobr><sub></sub></nobr> vidissent, vel audissent a credentibus, eodem die,
ut aestimatum est, corde compuncti crediderunt in
Dominum Jesum Christum Filium Dei vivi ferme quingenti
homines ex diverso sexu. Jam enim conversi
fuerant per praedicationem beatissimi Luciani in
Galliis non minus quam triginta millia hominum,
aut multo amplius diversi generis et aetatis; qui relictis
idolis confitebantur Deum Patrem ingenitum,
et Filium ejus unigenitum, una cum sancto Spiritu,
in trinitate verum et unum Deum. Qua fide per lavacrum
regenerationis renati, et innovati, fabricaverunt
Domino mox nonnulli eorum devotissime in
eodem leco super sanctum corpus, ad honorem ipsius
martyris, basilicam.</p>
<p>24. Sanctorum autem Maximiani et Juliani corpora
<nobr><sub></sub></nobr> in monte, ubi decollati fuerant, sunt sepulta.
Sed crescente numero et devotione Christianorum,
a fidelibus inde levata beatissimi Luciani corpori
sunt conjuncta. Ubi postea in melius aedificata et
ornata ecclesia, Domino Patre cooperante, plurima
recte petentibus praestantur a Domino Jesu Christo
per merita et intercessionem sanctorum martyrum
beneficia. Quorum, quia una fuit fides, unaque charitas,
una et in martyrio confessio, idcirco jure credimus
eorum quod una sit in aeterna beatitudine societas,
unumque consortium meritorum. Et ideo gratias
agamus Creatori nostro, quoniam testes Christi
trino numero assumpti fidele consummaverunt propter
fidem Trinitatis in terra martyrium: quod quia
factum novimus, veneramur fideliterque recolimus
<nobr><sub></sub></nobr> et agnoscimus.</p>
<p>25. Ecce fratres, etsi purpurata est universa terra
sanguine martyrum, purpurata est civitas nostra horum
cruore, Christi respersa sanguine. Etsi floret
coelum coronis martyrum, floret et nostra tellus
istorum decorata virtutibus. Ornatae sunt reliquae
ecclesiae memoriis martyrum, ornata est ista horum
triumphis, et consecrata reliquiis. Insignita sunt
tempora natalitiis martyrum, insignita est et hodierna
festivitas, qua celebratur eorum natalis de
ascensione ipsorum ad coelos. Crebrescunt et hic ad
eorum tumulum insignia virtutum et exuberant beneficia
sanitatum: aegroti veniunt et sanantur, caeci
illuminantur, claudi curantur, vexati a daemonibus
liberantur: et quod majus est, fidelium exaudiuntur
<nobr><sub></sub></nobr> preces, suscipiuntur vota, peccatorum vincula resolvuntur,
aperitur coelum pulsantibus: praemia assequuntur
Ecclesiae. Felix nimium et Deo grata beatorum
martyrum societas, quorum ex consortio angelorum
chori gratulantur in coelis, meritis vero
eorum et precibus omnium fidelium digna petitio
<nobr><sub></sub></nobr> praestatur in terris, praestante Domino nostro Jesu
Christo, qui cum coaeterno Patre ac Spiritu sancto
<nobr><sub></sub></nobr> vivit et regnat per immortalia saecula saeculorum,
Amen.</p>

