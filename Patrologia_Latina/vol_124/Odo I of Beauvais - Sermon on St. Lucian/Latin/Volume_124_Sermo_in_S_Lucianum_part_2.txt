CAPUT PRIMUM.
S. Lucianus mittitur in Gallias.  
1. Pretiosorum martyrum victorias et gesta, fratres
charissimi, enarrare, nihil aliud est, quam laudes
Christi dicere, et triumphum virtutis ejus in suis martyribus
ad gloriam sui nominis praedicare: quoniam
in omnibus ipse victor exstitit, qui ait suis: Confidite,
quia ego vici mundum (Joan. XVI, 33). Ergo in omnibus
benignissimus ipse Jesus vicit, qui pro omnibus solus
 prior pugnavit. Et ideo sancti martyres tanto proximiores
sunt Christo prae omnibus honorificati in gloriam,
quanto imitatores ejus fuerunt in passione.
 Ipsi siquidem suppleverunt quae deerant passionibus
Christi: et ideo iterum jure dicitur in his omnibus
Christus passus, quia ipsi membra ejus
erant; unde et in ipsis rursus recte victor praedicatur,
quia toties per eos vicit, quotiescunque martyr
in passione pro Christo victor occubuit.  Oportet
 itaque nos laudare viros gloriosos, quorum doctrinis
longe lateque per orbem gloriosa Christi refulget Ecclesia,
et ipsi sub ara Dei, amictis stolis candidis,
cruore proprio purpurati, et in Christi sanguine dealbati,
feliciter requiescunt.
2. De quorum collegio exstitit beatissimus Lucianus
insignis et gloriosus martyr:  quem ipso fontis
lavacro,  divina perfudit gratia, ita ut ex eventu rei
daretur indicium, quod magnus futurus esset pro
merito sanctitatis in populo. Lucius enim a progenitoribus
secundum carnem est vocatus,  a magno
consule Lucio trahens non solum carnis originem,
verum etiam et vocabulum. Sed demum per gratiam
sancti Spiritus, more sanctorum Patrum, in melius
commutatum est nomen ejus; ut qui erat parentibus
 dictus Lucius, diceretur Deo postea per gratiam aucto
nomine Lucianus: quatenus ex hoc patesceret
indicium, quia in nova luce progenitus ipse lux factus
in Domino, tandem eamdem lucem, qua renatus
erat in Christo, una cum caeteris sanctis viris praedicare
primum deberet in gentibus. Claret igitur
Romanum eum fuisse genere, nobili ex prosapia:
sed nobilior factus est in spiritu, quia per adoptionem
gratiae inventus est aeterni Regis filius. Quod si
quaeritur ab eo, cujus institutus sit doctrina, et eruditus
magisterio, vere Petri apostoli discipulus fuit,
et in ejus fundatus fide, atque coelestibus imbutus
disciplinis: quod satis series gestorum, tempus, et
ordo loquuntur.  Conversatus est autem jam renatus
in Christo perfectus tiro Christi Romae positus,
 ac si in castris militaribus; ut quandoque egressurus
ad gentes strenuus haberetur bellator, et propugnator
in fide fortissimus.
3. Cum autem enutritur doctrina Dei in virum
perfectum, factum est ut inclytus martyr Dionysius
Christo duce Romam deveniret:  ubi post excessum
apostolorum jam B. Clementem pontificem apostolicae
sedis apicem gubernantem invenit. A quo idem
S. Dionysius, qui et Macarius, officiosissime est
susceptus, et digno honore satis venerabiliter habitus,
tam pro suae sanctitatis merito, quam et propriae
vitae longa jam dia familiaritate in Christo,
unde et apud eumdem summum pontificem non
parvo temporis spatio conversatus est, ut se mutuis
recrearent aspectibus, et divinis se refoverent colloquiis,
 atque suis se vicissim corroborarent virtutum
exemplis. Cui inter quamplura Scripturarum sanctarum
 colloquia B. Clemens divino afflatus spiritu
ait: Videsne, mi frater charissime Dionysi, quanta
est messis in gentibus Dominicae sationis, et quam
pauci suat operarii in verbo divinae praedicationis?
Quia ergo de omnibus Catholicae fidei sufficienter es
eruditus doctrinis, et omni religione Christiana imbutus,
atque virtutibus corroboratus; perge, rogo,
in nomine Domini Jesu Christi ad occiduas partes,
ut bonus miles, et praeliare contra hostes immanissimos
praelia Domini Dei tui.
4. Quibus ita edictis, cum jam ad hoc beatissimus
Dionysius assensum praebuisset proficiscendi, coepit
S. Clemens socios ei quaerere et adjutores strenuos
in verbo, necnon in vita et sanctitate idoneos, ministros
quoque divini officii praecipuos et quamplures:
 inter quos etiam elegit idem pontifex in sanctitate
hunc probatissimum virum Lucianum consortem,
quem et  ordinavit episcopum, quia fuerat
sub doctrina Petri apostoli ad fidem penitus institutus,
ut non deessent singula Ecclesiasticae disciplinae
officia inter tam probatissimos viros. Quem ideo,
quia antiquior Christi et Petri fuerat discipulus, ita
consociavit S. Dionysio ut ejus esset interpres, et
caeteris quasi Pater venerabilis et egregius magister
in doctrina et religione sanctitatis. Quibus ita dispositis
inter quamplurima doctrinae Christi instituta et
monita pietatis ad ultimum eos ita alloquitur, dicens:
Ite, charissimi, et fortissimi ac strenui bellatores
Christi: et sicut fuit Dominus cum sanctis Patribus
nostris apostolis, et cum eorum cooperatoribus;
 ita sit vobiscum in omnibus operibus verbi
divini. Vos enim, inquit, maximam et innumerabilem
plebem Domino acquisituri estis ex gentibus,
et introducturi in terram repromissionis. Sicque
post multa singulis contradita et omnibus simul reserata
fidei Sacramenta, dans pacem omnibus, ita
eos absolvit, et jussit sanctam illam fraternitatem
in pace abire.