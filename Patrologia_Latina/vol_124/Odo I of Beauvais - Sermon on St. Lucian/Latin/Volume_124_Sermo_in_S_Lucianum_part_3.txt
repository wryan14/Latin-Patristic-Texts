CAPUT II.
In Italia praedicat, venit Arelatem. 
5. Qui simul pergentes ac praedicantes primum
per omnem Italiam verbum Dei, antequam Ticinum
appropinquassent,  quodam in loco non multum
longe a civitate, quae dicitur Parma, in via visum
 est beatissimo Luciano, ut evangelizaret populo eodem
in loco verbum Dei; et revocaret eos a vana
 superstitione et cultura idolorum, propter illud quod
canitur in psalmo: Euntes ibant et flebant mittentes
semina sua; et quae acceperat ac si fidelis dispensator
erogaret in populo. Sed homines loci illius cum
essent adhuc gentiles, et nimium idolorum cultibus
implicati, injurias deorum suorum non ferentes, neque
sibi verbum evangelizari divinum, mox apprehendunt
sanctissimum Lucianum, et contumeliis affectum
posuerunt eum in custodia publica, quae adhuc
hodie monstratur omnibus eo in loco transeuntibus.
In qua cum ingrederetur, magno psallebat
cum gaudio, ita dicens: Deduc me, Domine, in via
tua, et ingrediar in veritate tua; atque illud: Perfice
gressus meos in semitis tuis, ut non moveantur vestigia
mea.
 6. Sicque vir sanctus in hac se agebat custodia,
quasi sub umbra alarum Dei, et totus in spe protectionis
Christi positus orabat Dominum, ita dicens.
Educ, Domine, de custodia animam meam, ad
confitendum nomini tuo; quoniam me exspectant
justi: ut per me, Christe salvator mundi, ad te justificentur
ex gentibus, qui praedestinati sunt ad vitam.
Cum talia et hujuscemodi beatus et sanctus
corde Domino decantaret, mox petitio ejus penetravit
coelos, ne sine suis remaneret in via, qui cum eis
optabat ire ad passionem, et pervenire ad quos missus
fuerat. Non itaque praeclarus athleta Christi refugiebat
pro Christo vitae dispendium percipere, sed
rogabat devotus ut prius faceret fructum sibi a Domino
 repromissum, et tum demum cum multo foenore
messis perveniret una cum sociis suis ad palmam
martyrii, et ad vitae praemium. Cui itaque mox
adfuit divina virtus in adjutorium.  Erant ibidem
jam quidam Christiani, quos tetigit divina virtus:
scientes quod factum fuerat in sancto viro, venerunt
nocte ad eum in carcerem, et arte qua potuerunt
pro Christi amore absolverunt eum de ergastulo,
 atque una cum sanctis suis commilitonibus
liberum abire fecerunt.
7. At vero illa sancta societas prosperis successibus
hinc inde Ticinum veniunt  ad regiam Italiae
civitatem. Ibi siquidem paululum requiescentes, non
cessabant a laudibus divinis, neque deficiebant ubi
vel ubi praedicare verbum Dei, ita ut cerneres eorum
prophetiam, quia speciosi pedes evangelizantium pacem,
evangelizantium bona (Rom. X, 15). Huc illucque
discurrentes confidenter agebant, confisi ex Dei
auxilio. Ibant igitur gaudentes memores eorum quae
in Actis leguntur apostolorum, quoniam et ipsi jam
participes erant facti passionum Christi, et digni habiti
pro ejus nomine contumelias pati (Act. V, 41).
Qui simul pergentes, nullus est qui edicere queat
 quot millia hominum conversi sint in tempore ad
Christum: et praedicabant evangelizantes omnibus
verbum salutis. Comitabatur autem eos virtus divina,
ita ut cernentes eos ac si coeli cives, et agnos
inter lupos, signis et virtutibus coruscare, portantes
et illuminantes Dei electorum animas.
8. Sicque tandem exeuntes ab Italia, ingressi
cursu prospero mare flantibus ventis, navigio pervenerunt
ubi eos Spiritus sanctus recto perduxit itinere,
et portui appulerunt Arelatensium civitatis
alacriter cum gaudio. Qui exeuntes de navi, hospitio
recepti sunt ab incolis ejusdem civitatis, qui eis non
modicam praestabant humanitatem. Ubi cum essent
pariter aggregati, more sanctorum apostolorum coeperunt
ibidem simul coinquirere, singuli quas partes
 in praedicationem eligerent, quive pariter juncti ire
deberent. Sicque factum est ut  Marcellinum sanctissimum
cum paucis, ut fertur, ad Hispanias mitterent;
 Saturninum vero Tolosam dirigunt,  ac si
ad Aquitaniae caput, ut longe lateque aeterni regni
Evangelium propagarent in gentibus, et plantarent
Ecclesias Christi passim usque ad Oceanum Britannicum
.