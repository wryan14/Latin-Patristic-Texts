CAPUT III.
Bellovaci praedicat; SS. Maximianus et Julianus
martyrio coronantur.  
9. Quibus ita dispositis B. Dionysius, qui et alio
nomine Macarius pro nimia sanctitatis religione est
vocatus, qui et honorem apostolatus tradente B.
Clemente susceperat, et privilegium praedicandi in
gentibus, secum adhuc sacratissimum Lucianum retinuisse
noscitur: donec Lutetiam  Parisiorum oppidum
perveniret. Unde paucis secum retentis S.
Lucianum, quem sibi nobilitas fidei sociaverat,
fidesque Christi germanum fecerat, probitas vero
mox et instantia conjunxerat, cum  S. Maxiano presbytero
et Juliano diacono, evangelizandi gratia
Belvacus misit: quo custodia Romanorum et militaris
 exercitus, ut legimus, residebat, quoniam gens
Belvacensium semper bellicosa fuisse narratur. Unde
solummodo, sicut in historiis continetur publicis, ex
eodem pago  sexaginta et eo amplius armatorum
millia exisse leguntur obviam ad praelium contra Julium
Caesarem, et contra Romanorum exercitum una
cum reliquis Galliarum concivibus. Et ideo propter
 custodiam caeterarum civitatum Romanus tunc
temporis versabatur exercitus.
10. Contra quam feritatem utrarumque gentium
fortissimus athleta Christi, solatio fretus discipulorum,
non est perterritus venire Christi praecinctus
armis, ac divina gratia corroboratus.  Erat enim
fide constantissimus, sermone facundissimus, et virtutibus
 cunctis admirabilis. Coepit igitur praedicare
nomen Domini, potestates aerias debellare, Christique
Ecclesiam plantare. Spiritus quoque sancti gratia
debriatus, non minus exemplis instruebat populum,
quam verbis. Accedebat namque virtus miraculorum,
et omnes morbos per virtutem Domini depellebat.
Tantam enim gratiam in effugandis acceperat
daemonibus, ut imperio ejus audito, mox a
 corporibus decederent obsessis. Et diebus ac noctibus
praedicando non cessans perseverabat astruere
verum et unum Dominum. Semper enim erat occupatus
in oratione et  officio divino, in vigiliis plurimis,
et jejuniis quotidianis, in abstinentia ciborum,
et in omni afflictione carnis, qua se quotidie macerabat,
quatenus juxta Apostolum se hostiam vivam,
beneplacentem, Christo Domino exhiberet (Rom. XII,
1). Unde assiduus ei victus nullus alius erat, nisi
modicus panis, esusque herbarum, et aqua frigida
potus. Sustentabat autem eum virtus divina, ac
membra debilia Christi gratia roborabat: sic quippe
anhelabat beatus pervenire ad palmam martyrii, ut
jam mundo mortuus crucem portaret quotidie post
Christum Dominum: quia pro certo noverat duo
 esse martyrii genera, unum siquidem in occulto,
aliud vero in manifesto, et idem primum istud ferebat
in abscondito (quanquam manifesta esset omnibus
virtus abstinentiae), ut ad illud perveniret post
modum a Domino coronandus. Erat enim mortificatione
carnis confectus, patientia decorus, mira humilitate
fundatus, mansuetudine repletus. Unde
tanta circa eum excreverat virtus bonorum operum,
ut in terris adhuc in corpore positus, cum angelis
jam spiritu videretur conversari in coelis. Hinc erat
quod semper vultu placidus videbatur, et mente
tranquillus, mira canitie decoratus, ut totus moribus
et corpore probaretur conspicuus atque praeclarus.
11. Sed cum ejus fama longe, lateque percrebuisset,
veniebant ad eum plurimi ut ab eo baptizarentur
 in nomine Patris et Filii et Spiritus sancti. Destruebantur
idola, a quibus fuerant fabricata. Unde hostis
antiquus videns sibi deperire quos Christus per suos
acquirebat famulos, tota artificii sui machinamenta
ad impugnandam sanctam Dei Ecclesiam convertit:
 et Domitianum, qui post Neronem perditionis filium
secundam persecutionem in Christianos exercuit, ita
inflammavit, et ad tantam rabiem indignationis commovit,
 ut ubicunque in universo Orbe romano Christiani
invenirentur, cogeret aut diis sacrificare, aut
diversis cruciatibus affectos crudeliter interfici. Ex
quo per totum sibi subjectum orbem in cunctis civitatibus,
oppidis, municipiis quoque et vicis publicum
pependit edictum, ut omnes ministri Reipublicae
Christianos idola colere compellerent, et sacrificare
diis, aut diversis poenis perimerent.
12. Diriguntur proinde huc illucque persecutores
Christiani nominis; inter quos  Fescenninus Sisinnius
ad Gallias una cum reliquis apparitoribus ocius
venire jubetur, ad perquirendos Christi milites,
maxime eos qui Roma dudum exierant, quorum
fama jam excreverat, quatenus nomen Christianorum
a Galliis pellerent. Tunc siquidem missi sunt
 tres atrocissimi viri,  Latinus scilicet,  Jarius, et
 Antor, specialiter ad perquirendum sanctum Dei
famulum Lucianum cum suis exsecutoribus; ut ubicunque
eum reperissent, aut praesidis eum audientiae
praesentarent, aut gladio mox feriretur, si nollet
idolis immolare. Cumque civitates et loca praefati
viri perlustrassent, nequaquam continuo repererunt.
Interea pervenit ad eos fama viri Dei, quod praedicando
aeterni regni Evangelium Belvacensium plebem
occupasset. Quo audito, magis magisque ira et
indignatione succensi, illuc cursu celerrimo properarunt.
13. Ad quam paulo antequam pervenissent, sentiens
eos beatus martyr, revelante sibi Spiritu sancto,
in proximo esse, perstitit in loco quo docebat
 populum verba vitae, et cum eo multitudo maxima,
quae jam erat per praedicationem beatissimi viri Dei
ad fidem Christi conversa. Exhortabatur autem eos
tanto attentius, quanto securior de gloria aeternae
retributionis, dicens: Ecce fratres et filii charissimi,
jam mihi Dominus meus Jesus Christus laborum
meorum fructus et praemia olim repromissa donare
dignabitur. Unde, dilectissimi, perseverate fortes in
fide Christi: quoniam ego jam nimia senectute lassatus,
cum palma martyrii gaudens ad Christum ire
festino. Vos autem in accepta gratia stabiles perdurate.
Non vos terror Principum a fide Christi subvertat,
non minae deterreant, non suasio blandimentorum
decipiat, non ulla promissorum facultas revocet;
ut ibi vos aeterna gaudia recipiant, ubi sunt
 ineffabilia vobis praemia praeparata; ad quae ire intrepidus
festino, et ideo saevitiam persecutorum non
pertimesco. His ita dictis, elevatis oculis in coelum,
gratias egit Deo coram omnibus, qui eum dignatus
est computare cum sanctis martyribus, et a suis
sanctis sociis non dividere. Gratias, inquit, tibi ago,
Domine Jesu Christe, Fili Dei vivi, qui me cum B.
Dionysio ejusque sociis in fine consociasti, et laboribus
coaequasti. Unde peto ut me digneris in eorum
numero computare, et regni tui consortem fieri.
14. Quibus ita peroratis, egressus ab urbe Belvaco
juxta Domini praeceptum paululum secessit a civitate,
non timore supplicii, sed ut juxta Domini praeceptum
(Matth. X, 23) exemplum praeberet gregi.
Sicque iter faciens cum beatis martyribus, Maximiano
 scilicet et Juliano, non cessabat a colloquiis
divinis et orationibus per omnem viam, donec perveniret
ad montis cacumen, quo tendebat,  qui
mons sicut est secus amnem Tharae ab urbe ferme
tribus distans millibus. Ubi cum venisset, quasi civitas
supra montem posita latere non poterat, quoniam
et ipse mons pulchrum super fluvium populi
praebet prospectum. Ibi itaque quasi in specula positus
ipse vir beatissimus suam exspectare decrevit
martyrii coronam.
15. Interim milites praefati celeri volatu perveniunt
ad civitatem Belvacum: ubi cum sanctum Dei
Lucianum requisissent, non invenientes, diligentius
perscrutari coeperunt quo abisset. Quibus dictum
est, quod non longe ab urbe populum doceret. Illi
 vero continuo reascensis equis subito pennigero
equitatu adierunt montem, ubi vir Dei cum populo
et suis morabatur discipulis.  Quo pervenientes
ante ullam interrogationem judiciariae potestatis comprehenderunt
sanctos Dei, Maximianum scilicet atque
Julianum. Forte ut eorum poenis sanctum senem
deterrerent, et revocarent ad culturam deorum.
Quibus comprehensis, praecipiunt eum auctoritate
regia cum omni furore, idolis immolare: Alioquin,
inquiunt, nisi sacrificaveritis diis immortalibus,
gladio vos mox puniri jubemus. Illi autem fortes in
fide dixerunt, nunquam se idolis, quia vana sunt, et
opera manuum hominum, immolare: Quoniam novimus,
dicunt, unum et verum Dominum Jesum
Christum Filium Dei vivi, pro cujus fide parati sumus
 mori. Quibus auditis continuo coram beatissimi
Luciani obtutibus jusserunt eos gladio puniri. Quibus
ita patratis, promissas sibi a Domino immarcescibiles
perceperunt coronas, et in numero sanctorum
martyrum, cum pace sunt recepti. Pro quorum
gloria B. Lucianus Dominum collaudans voce
gratulabunda coram omnibus dixit: Exsulto et jucundor
in te, Deus meus, quia filios meos me praeire
ad coronam intueor.