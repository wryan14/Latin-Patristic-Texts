S. P. N. LUCIFERI

EPISCOPI CALARITANI

DE NON PARCENDO IN DEUM DELINQUENTIBUS,

AD CONSTANTIUM IMPERATOREM,

LIBER UNUS. (C)  S. P. N. LUCIFERI

EPISCOPI CALARITANI

DE NON PARCENDO IN DEUM DELINQUENTIBUS,

AD CONSTANTIUM IMPERATOREM,

LIBER UNUS. (C)   Superatum  te, Imperator, a Dei servis ex omni

 cum conspexisses parte, dixisti passum te ac pati a

 nobis contra monita sacrarum scripturarum contumeliam:

dicis nos insolentes exstitisse circa te, quem

honorari decuerit. Si quisquam Dei cultorum pepercit

 apostatis, sint vera quae dicis de nobis. Unde

ordiamur, ut tu nunc a nobis corriperis, ita esse correptos

omnes erraticos per Dei cultores, quo probare

possimus? unde? nisi a Mosis Dei servi actibus. Legimus

in Exodo, ascendisse montem Mosen post

testamentum sibi traditum, et plurimos interfecisse

eorum propter idololatriae reatum. Stetit, inquit,

Moses  ad portas castrorum, et dixit: Quis ad Dominum

paratus veniat ad me? Et convenerunt ad eum omnes

filii Levi, et dixit eis: Haec dicit Dominus Deus

Israel: Ponite unusquisque gladium suum in femore

suo, et pertransite, et revertimini a porta usque ad

 portam per castra, et occidite unusquisque fratrem

suum, et unusquisque propinquum suum, et unusquisque

proximum suum. Et fecerunt filii Levi, sicut dixit

eis Moses. Et ceciderunt de populo in illa die quasi tria

millia hominum. Et dixit eis Moses: Implestis  hodie

manus Domino unusquisque in filio aut in fratre dari in

vobis benedictionem (Ex. XXXVI, 26). Sumus tibi contumeliosi

ut fuit Moses populo insulso illi: neque illis placebant

illa quae dicebantur, aut fiebant a Mose, quando

jam delegissent non servire Deo, qui eos eripuisset

de potestate Pharaonis, sed illi vitulo quem illis fuderat

ignis: ita et tu jam non Deo mancipatus, sed

Arii idololatriae, qui errasse arguaris, indigne fers,

contumaces nos clamitas, dicis indignum nos circa

te facinus perpetratos, ut imperatori Romani regni

 dicere auderemus: Male, Constanti, facis idololatriam

introducere in ecclesiam. Moses primus prophetarum

ille Deo amantissimus gladio est persecutus eos, quorum

te instituisti imitatorem, et ego contumax esse

notor a te, quia dixerim Deum te dereliquisse, et

idololatriae temet mancipasse? Adhuc filios Israel

fornicatos clamat sacra scriptura in filias Moabitarum,

et quod vocati ab eis manducaverint immolata idolis,

et eadam adorasse idola; contra quos quia ita

 exarserit zelo devotionis incensus Phinees sacerdos,

propterea vel maxime quod gladio idololatres  media

in synagoga interemerit, adeo placuit Deo, ut sit

scriptum ad hoc factum Domini indignantis quievisse

iram, et ipsum nimio praecipuum apud Dominum

effectum: Et locutus est Dominus ad Mosen dicens:

Phinees filius Eleazar filii Aaron sacerdotis compescuit

 iram meam a filiis Israel, in  eo quod zelatus est zelo

in eis, ut  non occiderem filios Israel in zelo meo: et 

ecce dabo ei testamentum meum, testamentum pacis ei et

semini ejus cum ipso in testamentum sacerdotii aeternum,

quoniam  zelatus est Deo suo, et exoravit pro filiis

Israel (Num. XXV, 10). Et tu nos arbitraris contumaces

quia tibi erranti vera dicamus? existimas cum

tibi displicemus non nos tunc Deo placere? Sed oro

 te dicas, Constanti, qua auctoritate viam justorum

patriarcharum, prophetarum, apostolorum ac martyrum

nos volueris deserere, et comprehendere istam

tuam novam, quam per Arium instituerat diabolus.

Numquidnam somnio es admonitus et dictum est ad

te, ne patiaris Christi nos tenere viam, quam tenuerunt

Abel, Enoc, Noe, Melchisedech, Abraham,

Isaac, et Jacob, Joseph, Moses, Aaron, Jesus Nave,

Job, Judices, et caeteri reges, hoc est, David, Josaphat,

Ezechias, Josias, quam tenuerunt cuncti prophetae,

apostoli, ac martyres, quam tenuerunt omnes

qui Deo inveniuntur placuisse? Si hoc tibi a

daemonum dictum est principe, audi quid fieri Deus

statuerit de te per gloriosum prophetam Mosen: Si

autem surrexerit  in te propheta, aut somnium somnians,

 et dederit signum aut prodigium, et venerit 

signa faciens aut prodigia, et dixerit ad te, dicens:

Eamus et serviamus diis  alienis, quos nescitis; non

audietis verbum prophetae illius, aut somniantis, quoniam

tentat Dominus  Deus vos videre, si diligatis Dominum

Deum vestrum ex toto corde vestro, et ex tota

anima vestra: post  Dominum Deum vestrum abibitis,

et ipsum  timebitis, et mandata ejus custodietis, et

vocem ejus audietis, et illi apponemini: et propheta

 ille, aut somnium  somnians illi  moriantur. Locuti

 sunt enim seducere vos a Domino Deo vestro (Deut.

XIII, 1). Cognoscis quid pati jussus sis? sive etenim

te somnio dicas admonitum; sive te prophetam velis

astruere nobis, inimicus Dei es, qui velis nos fidem

apostolicam derelinquere, atque suscipere eam, quae

negat unicum Dei Filium. Illos etenim cunctos, quos

recitavi, propterea quod credentes fuerint in unicum

Dei Filium, tantos ac tales effectos est clarum: siquidem

qui  non crediderit in Filium, nec Patrem

habeat: qui vero credit in Filium, et Patrem et Filium

habeat (I Joan.). Haec cum vox sit beati Joannis, cum

quo quia sit faciens chorus sanctorum apostolorum,

omnes utique debes intelligere, sicut crediderunt

apostoli, quod sic ante fuissent credentes patriarchae

 atque prophetae, sic cuncti qui fidei merito honorati

esse noscantur. Neque enim poteris mihi probare,

quia aliter crediderunt Abraham, Isaac, et Jacob, et

aliter Joannes vel omnes coapostoli ejus. Si enim non

ita crediderunt apostoli, ut crediderunt patriarchae,

cur beatus Paulus omnes ad Abrahae comprehendendam

provocat fidem? Sed inquis: Ego te arguo cur

insolens sis, cur contumeliosus  imperatori exstiteris;

et tu fidei causam retexis. Fidei itaque; ut probem

te esse sacrilegum, ut probem te a via deorbitasse

veritatis; hinc contumeliosus tibi videor, quia dicam

tibi deseruisse te iter omnium Dei cultorum, atque

comprehendisse illam quam tenuerunt ac sunt tenentes

hi, qui non Deo, sed phantasiae servierunt ac

sunt servientes. De te itaque a Deo me recedere suadenti

 accipe quid sanxerit fieri Deus per Mosen: Si

autem rogaverit te frater tuus ex patre vel matre, aut

filius tuus, aut filia tua, aut mulier, quae in gremio tuo

est, aut amicus qui animae tuae par est, clam dicens:

Eamus et serviamus diis  alienis, quos nescis, nec

patres tui, ex diis nationum quae circa te aut proxime

 aut longe , ne velis ire cum illo, et ne audieris eum,

non parcet oculus tuus super eum, nec  salutabis eum,

nec celabis eum: annuntians annuntiabis de eo: manus

tuae erunt in eum in primis ad occidendum eum , et

manus populi tui in novissimo. Et lapidabitis illum,

et morietur, quoniam quaesiit absistere  a Domino Deo

tuo (Deut XIII, 6). Praeceptum  te interfici, quippe

Deum me derelinquere invitantem, ignorans dicis,

Contumeliam mihi facit Lucifer. Aut negabis te ad

 idololatriam invitasse nos suscipiendam? Si censes

negandum, convincent te expositiones  sectae tuae

episcoporum, comblasphemorum videlicet tuorum;

convincent te  libelli recitati a te, ac dati Romae

episcopis etiam catholicis, ad hoc videlicet, ut omni

in loco tua roborari posset blasphemia. Quas incurreris

 errorum tenebras non sentis? non conspicis quo

possis perire modo? quando videas cur contra divina

fecerit monita Achar unus e populo, cur furto

abstulisset ab Hiericho certam partem vestis, argenti,

aurique, sic fuerit multatus morte. Quid tibi

sit futurum conspice, qui sis negans aeternam unici

Filii Dei divinam majestatem, accipe quid circa

Achar fuerit celebratum; et tandem consule tuae

saluti, redi ad Dei ecclesiam, a qua te per Arianos

abigavit  coluber ille refuga, qui verterit Adam quoque

et Evam: Et erat, inquit, Dominus cum Jesu ,

et erat nomen ejus super universum terram (Jos. VI, 27.)

Et neglexerunt filii Israel negligentia , et fraudaverunt

fraude de anathemate, et indignatus est ira Dominus

filiis Israel. Et misit Jesus viros in Ge, quae est

 conjuncta Bethel, dicens: Considerate Ge. Et ascenderunt

viri, et consideraverunt Ge: et reversi sunt ad

Jesum, et dixerunt ad eum: Non ascendat omnis populus,

sed duo vel tria millia virorum ascendant, et

devastent civitatem, ne inducas illos  universum populum:

pauci enim sunt. Et ascenderunt cum illo fere

 tria millia virorum, et fugerunt a facie virorum qui

erant in Ge: et occiderunt ex ipsis viri Ge triginta sex

viros, et persecuti sunt illos a porta , et contribulaverunt

illos in proclivo, et expavit cor populi, et factum

est ut aqua. Et conscidit Jesus vestimenta sua, et procidit

Jesus  in faciem ante Deum usque ad vesperum,

ipse et seniores Israel, et miserunt pulverem super

capita sua, et dixit Jesus: Precor , Domine, ut quid

transjecit puer tuus populum istum Jordanem tradere

eum Amorrhaeo, perdere nos? si mansimus in terra,

commorati sumus apud Jordanem. Et quid dicam,

quod convertit Israel dorsum contra inimicum suum?

et audiet Chananaeus, et omnes qui commorantur terram

, et circumibunt nos, et  contribulabunt nos a

terra: et quid facias, nomen tuum magnum? Et dixit

 Dominus ad Jesum: Surge, ut quid tu procidisti in

faciem tuam? Peccavit populus, et transgressus est testamentum

meum quod disposui ad eos, et furati sunt

de anathemate, et miserunt  in vasa sua. Non poterunt

filii Israel resistere contra faciem inimicorum suorum,

dorsa convertent in conspectu inimicorum, quia

facti sunt anathema. Non ero ultra vobiscum, nisi abstuleritis

anathema ex vobis ipsis. Surge, sanctifica populum,

et dic : Sanctificetur in crastinum. Haec enim

dicit Dominus Deus Israel: Anathema est inter vos,

non poteritis resistere contra inimicos vestros usque

dum auferatis anathema ex vobis ipsis. Et convenite

mane omnes per tribus , et erit tribus quae ostensa

fuerit mane per Deum, adducite per plebes, plebem

quam ostenderit Dominus offerte per virum, et quisquis

 ostensus fuerit per Dominum, cremabitur igni, et omnia

quae sunt ejus, quia transgressus est testamentum Domini,

et fecit iniquitatem in Israel. Et vigilavit Jesus

mane, et obtulit populum per tribus, et ostensa est tribus

Juda: et oblati sunt per plebes, et ostensa est plebs

Zara: et obtulit plebem Zarae per domus, et ostensa

est Domus Jambri : et oblata est domus per viros, et

ostensus est Achar  filius Charmi filii Jambri. Et dixit

Jesus ad Achar: Da honorem hodie Domino Deo Israel,

et da confessionem, et indica mihi quid feceris, et

ne celaveris me. Et respondit Achar ad Jesum, et dixit:

Vere peccavi ante conspectum Domini Dei Israel, taliter

et taliter feci: vidi in praeda vestem variam optimam,

 et ducentos siclos argenti, didragmam, et ligulam

unam auream quinquaginta didragmarum; et concupivi

eam , et sustuli, et ecce haec abscondita sunt in tabernaculo

meo, et argentum absconsum est sub ipsis. Et

misit Jesus nuncios, et cucurrerunt in tabernaculum,

et haec erant abscondita in tabernaculo, et argentum sub

ipsis: et tulerunt ea de tabernaculo, et attulerunt ad

Jesum, et ad seniores Israel, et posuerunt ea ante

Deum. Et  apprehenderunt Achar filium Charmi, et

perduxerunt in vallem Achar , et filios ejus et filias,

et vitulos ejus, et subjunctoria ejus, et oves ejus, et tabernaculum

ejus, et omnia quae erant ejus: et

omnis Israel cum eo erat, et perduxerunt eos in

Mecachor. Et dixit Jesus ad Achar: Quid exterminasti

nos? Disperdat te Dominus sicut hodierna

 die. Et lapidaverunt  eum omnis Israel lapidibus,

et imposuerunt super illum congestum lapidum magnum.

Et cessavit Dominus ab indignatione irae suae (Jos. VII, 1).

Considera, Constanti, quali sis periturus exemplo,

nisi tibi provideris tu, quas sis in aeternum daturus

poenas. Achar propter praevaricationem mandatorum

talia est consecutus; tu qualia mereris hinc intelligi

datur, quod sis apostata. Si ille etenim quia habuerit

de anathemate, tanto est punitus exitio, quanto magis

tu sine dubio punieris gravius, qui fueris factus

anathema negando Dei Filium! In eo nos scelesti

apud te, in eo superbi ac pervicaces, in eo petulantes,

quia dicamus tibi, Sacrilegium fecisti, unici

filii Dei existendo negator; quia dicamus, Consule tibi,

eripe animam tuam de laqueis diaboli. Quid novi facimus

 episcopi, si tibi ea dicamus, quae tu mereris

audire? cum inveniamus illum sanctissimum Samuel

Dei sacerdotem haec dixisse ad Saul regem, quae

infra lecturus es: Dolores et gemitus ad te adducentur

. Pro quibus nullius momenti fecisti verbum Domini,

nullius momenti te faciet Dominus ne regnes

(I Reg. XV, 23). Et iterum: Quoniam  nullius momenti

fecisti verbum Domini, et ad nihilum rediget te

Deus, ne sis rex super Israel (Ibid. 26). Et infra:

Disrumpet  Dominus regnum tuum ex Israel de manu

tua hodie, et dabit illud proximo tuo meliori te

(Ibid. 28). Si haec ille dixit ad Saul, propterea quod

Domini praecepta praeterierit, cur nos putas non

 libera voce dicere potuisse te esse sacrilegum, qui

nisi converteris temet ad Deum, quod sit te ad nihilum

redacturus? Si non te fuissemus hortati, si non

ad satisfactionem provocaremus, merito diceres odiri

te a nobis. Aut cum audias nos dicere, Poenitere, imperator,

corrige vias tuas, ut misericordiae invenias

locum, arbitror considerare te oportuisse, quod enim

diligaris a nobis, amaris a nobis; et tu in eo nos

exsecraris; cur maneamus in fide apostolica, reddis

mala pro bonis. Non miramur, si vos, ex quo receditis

a Dei voluntate, et facere non desinitis desiderium

diaboli, bene vobis fieri poscentibus Deum

atque cupientibus repraesentetis mala; quandoquidem

sit vobis insitum male agere, quippe qui a bono

ad malum feceritis transitum, hoc est ad diabolum.

 Si nos tu persequeris diligentes te, omnia tibi summa

cupientes provenire, non magnum nec novum,

quando et istum Samuel prophetam atque sacerdotem

Domini Saul fuerit persecutus. Persequebatur

eum, per quem et in regem unctus fuerat, et cujus

preces ad Dominum jugi obsecratione dirigebantur

pro incolumitate utique istius persecutoris. Si nobis

non credis dolere nobis sacerdotibus Dei pro te,

propterea quod tantas hauseris errorum tenebras,

quod sic temet sis mactans, Deo dicenti crede ad

Samuel propter Saul: Usquequo  luges tu in Saul?

Ecce ego expello illum ne regnet super Israel

(I Reg. XVI, 1). Et supra: Et factum  est verbum Domini

ad Samuel, dicens: Poenitet me quod constituerim

regem Saul, quoniam aversus est a me, et verba mea

 non statuit. Et contristatus est Samuel et clamavit ad

Dominum tota nocte et ante lucem (Ibid. XV, 10). Cum

haec propter Saul regis incolumitatem Samuel sacerdos

egerit, tamen Saul postea persequebatur Samuelem,

nec cognoscens miser, quod prophetam

atque sacerdotem persequeretur Domini: ita et tu

ignorans quid faciens sis, persequeris nos, qui te

placere Deo cupiamus, et amas eos qui secum te ad

aeternam mortem trahant, ad perpetuam Domini offensam:

indignaris cur vera audias, cum videas Samuel

sacerdotem Domini non adulatum  regi animum.

Quid decuerat aliud praecessores nostros, aliud

nos agere? Cur tibi vera dicamus, superbi tibi videmur.

Quid a nobis audisti? nempe quod homicida

sis: si mentimur, tunc contumeliosi, tunc superbi

 recte dicimur a te: si vero rem dicamus veram, non

sumus contumeliosi, sed hi, qui imitemur illos, qui

commissis sibi non adulando, sed eos salubriter praemonendo,

Dei effici meruerint dilectissimi. Ad Heliseum

interficiendum prophetam ut rex misit Israel,

si minime legisses dixisse Heliseum ad eos, qui secum

fuissent, Si vidistis, quoniam filius homicidae

 illius misit  ad auferendum caput meum (IV Reg.

VI, 32), merito ut reum me injuriarum peteres.

Spiritu sancto plenus propheta homicidae filium vocavit

regem Israel, hoc est filium diaboli, non quia

patrem illius carnalem dixisset homicidam, sed diabolum,

cujus se filium esse, ut tu nunc te actibus

tuis aperis, et ille se esse monstrabat Dei persequendo

servos, prophetas illius clementiae interficere

audendo. Omnia haec ut faciatis, diabolus vestra

instigat corda. Quod ita esse accipe Dominum dicentem

Judaeis in Evangelio: Vos  de diabolo patre

nati estis, et concupiscentias Patris vestri facere vultis:

ille enim homicida fuit ab initio (Joan. VIII, 44).

Propheta inquam Domini plenus Spiritu sancto regem

Israel homicidae filium vocat, hoc est diaboli,

 et nos arbitraris contumeliam tibi facere, quia dicamus

te esse interfectorem servorum Dei, esse carnificem

corporum nostrorum, esse te totius cogitationis

virum injustitiae, destructorem religionis, negatorem

unici Filii Dei? Quae te facere cernimus, haec

dicimus ; quod es, hoc te esse clamamus. Dicis

nos petulantes, quoniam quidem quod est tibi dicamus.

Dicas velim, unde meruerit a Domino talia audire

rex Israel? Eapropter quod fecisti bona coram me,

et fecisti secundum cor meum, et secundum animam

meam, domui Achab: filii tui quarta progenie sedebunt

tibi in throno Israel (IV Reg. X, 30). Dic, inquam,

cur haec audire a Deo meruerit? quia pepercerit

Dei inimicis? an quia eos quam acerrime fuerit

etiam gladio persecutus? an quia interfecerit filium

 Achab idololatram et quadraginta ejus filios? Jezabelem

quoque reginam quod exstinctam projecerit canibus,

omnesque servos Baal cum omnibus sacerdotibus

et prophetis confusionis ore exstinxerit gladii,

quod simulacra destruxerit, placet Deo. Nos quid

agere circa te decuerat, ne nos contumeliae designares

reos te circa, quem Achab et Jezabel

vias tenentem videmus? non est novum quod

agis facere contra Deum, impugnare ejus domum,

persequi ejus antistites eos, per quos te

monet ut tibi consulas, ut dum est locus poenitentiae,

temet trahas a malo. Fuerunt tibi ante te in

sacrilegio similes sic idolis servientes derelicto Deo

patrum suorum. In libro secundo Paralipomenon

Amasiam  regem Judae commonitum a Deo per

 prophetam, ne ex filiis Israel, quos centum millibus

 talentis argenti conduxerat, secum fuissent

profecti ad bellum, propterea videlicet quod Deus

dereliquisset Israel, quoniam quidem dereliquissent

Deum, et idolis serviissent: obtemperavit rex

prophetae verbis, credidit Dei fuisse comminationem.  Quid  hic facit? Posteaquam adversarios suos subigit,

eorumdem idola tollenda, atque ad regnum

suum transferenda putavit, et ipsa adoranda; cui quia

dixerit ille Dei homo, non bene illum egisse, ut

Deum derelinquens idola coleret gentium, fortiter

est Domini prophetam iste rex persecutus. Conspicis,

quod in vobis conversis in apostasiam semper unus

fuerit animus ad persequendos eos, qui vobis bene

velint. Et factum est, dicit scriptura sancta, posteaquam

venit Amasias percutere Idumaeam, et attulit

inde deos montis Seir, et statuit eos sibi in deos, et in

conspectu eorum adorabat, et ipse eis immolabat. Et

facta est super  eum ira Domini in Amasiam, et misit

ad eum prophetam Baneam, dixitque ei Baneas:

Quid quaesisti deos populi, qui non liberaverunt populum

 suum de manu tua? Et factum est, ut loqueretur ei,

dixit ad eum: Numquid consiliarium regis dedi te? cave 

tibi ne flagelleris (II Paralip. XXV, 14, seq.). Vides, Constanti,

quam amentes efficiamini, postea quam placuerit

vobis diabolo vivere servientes, posteaquam placuerit

vobis nescire Deum totum potentem, posteaquam

elegeritis vobis in contumeliam Dei vos oportere statuere

idololatriam. Ut enim ille dixit: Numquid in 

consiliarium regis dedi te? cave tibi ne flagelleris

(Ib. 16); ita et tu: Numquid vos mihi consiliarios elegi,

dicis, utnon prout mihi placitum est geram, ut non

hanc teneam viam quam tenuerit Arius? Nec conspicis

quo exemplo interierit Arius? quomodo in eum fuit 

vindicatum divinitus? Interea, quia dicis nos tibi

esse contumeliosos, vide hunc Dei hominem non

 pepercisse consacrilego tuo illi regi, sed posteaquam

dictum est ei, Tace ne flagelleris (Ib.), dixisse ad illum:

Scio ego quoniam Dominus Deus disperdet te, qui fecisti

istud, et non obaudisti consilium meum. In qua re

nos sentis contumeliosos? nempe quia dicimus tibi:

Nos scimus, quod enim, nisi tibi provideris ut convertaris

ad Deum, sit te Dominus ad aeternam poenam

damnaturus (Ibid.). Haec est contumelia, haec omnis injuria,

quia tibi dicatur per Dei antistites, in aeternum te

interiturum, nisi correxeris vias tuas. Non credidit

ille rex homini Dei. Quid statim ei acciderit, dicit

sancta scriptura sic: Et in tempore, quo discessit

Amasias a Domino, insurrexerunt ad eum insurrectione.

Et fugit ab Hierusalem in Lachis, et interfecerunt

eum in Lachis (Ibid. 27). Sic et te malorum tuorum facta

 potuerunt conservare, tueri, ac defendere, quomodo

et illum, qui dixit homini Dei pro salute ipsius loquenti:

Numquid consiliarium te regi constitui ?

 lace ne flagelleris. Non est a nobis primum factum, si

dicamus tibi erranti, ordinationi Dei resistenti,

novas vias constituere laboranti: Male facis non ire

per viam, per quam omnes Dei cultores ad coelestia

regna pervenerunt. Legisti Oziam  regem jurgatum

a sacerdotibus Domini, cur illicita fuisset ausus gerere:

Et intravit, inquit Scriptura, in templum

Domini incensum ponere super altare: et intravit post

eum Ozias  sacerdos, et cum ipso sacerdotes Domini

triginta  filii virtutis, et surrexerunt super Odiam

regem: et dixerunt ei: Non licet tibi Odia incendere

Domino, sed sacerdotibus filiis Aaron, qui sanctificat;

sunt ut incendant. Exi de sanctis, quoniam recessisti

a Domino, et non erit tibi istud in honore a Domino Deo

(Ib. XXVI, 16, seq.). Dicis contumeliosos illi  fuisse regi

 Domini sacerdotes, necne? Si nec dum fuerunt contumeliosi,

nec nos tibi videamur, quandoquidem similia

audias a nobis quae audierit et ille: Non licet tibi,

Constanti: Ariano cum Dei convenire populo. Non licet

tibi idololatriae Arianae haeresis auctori, negatori unici

Filii Dei de Dei sacerdotibus judicare, sacrilego  fingens

te Christianum cum sis Antichristi praecursor. Non erit

tibi bonum, ut Dei tollens sacerdotes ordines  adversarios

ejus, collegas scilicet sacrilegii tui. Cum haec

audis, irasceris nobis: iratus est et illis tunc sacerdotibus

Domini Odias rex: sed adverte illos Deo

dicatos perpetuum status sui tenuisse honorem,

Odiam vero ad opprobrium sempiternum leprae

confestim varietate maculatum. Et iratus est, inquit,

Odias, et in manu ejus erat altare , ut incenderet in

 ara : et lepra apparuit in fronte ejus in conspectu sacerdotum

in domo Domini (Ibid. 19). Haec ita sunt, et arbitraris

te contumacem praevaricatorem non trahere

offensam apud eum, qui nos suae claritudini perpetuo

praeceperit sacerdoti repraesentare officia? Quae

ista nostra, Constanti, superbia est, quaeve arrogantia?

si, quia te videamus morbidum esse, pestiferum,

quippe Arianum, elephantiam in te esse,

quia istam consideremus illam quam Arius habuerit,

quod urgeamus te secedere e populo Dei, sicut illi

sacerdotes Domini Odiam de templo compulerint

egredi, quia te ita cogamus dare Deo honorem. Si

enim Odiam Dei sacerdotes idcirco pellebant ex aula

Dei, quia meminissent divinitus praeceptum, leprosos

ante expiationem ingredi templum prohibitos,

 quanto magis nos digne te, conspice , ex ecclesia

pellere Christi, de domo Domini, quia non sit licitum

haereticum convenire cum catholicis, insanum

 cum sanis, plenum immundis spiritibus cum eis, in

quibus inhabitat spiritus Dei! Quae haec contumelia

est, si sacerdotes Domini zelo eo accensi, quo sunt

semper praedecessores nostri, tibi dicimus quae nostrae

conducant ac tuae saluti? Petulans est, inquis,

Lucifer. Hinc petulans, quia te urgeam elephantiam

rejicere Arii, atque per hanc, quam praedicaverunt

apostoli beatissimi fidem, quamque nos sumus (ut

cernis) tenentes, tuae menti es  adeptus sospitatem,

teque totum ereptum e laqueis diaboli temet in aeternum

gaudeas Deo quaesitum. Tu, qui nos ingentis

supercilii esse flagitas, invenisti scriptum, quod 

Josias rex Judae de consacrilegis fecerit tuis, de talibus

qualis tu esse hodie conspiceris, quomodo eorum

quamplurimos etiam post mortem fuerit persecutus,

 ossa eorumdem ignibus consumens. Sed 

illum decuit regem tanto zelo persequi Dei hostes;

nos episcopos, nos Dei sacerdotes indignum fuerat

tibi resistere, idololatriam introducenti in ecclesiam;

ille gladio interfecit consacrilegos tuos, reliquias

etiam olim sepultas est persecutus, cupiens

cultor inveniri Dei fidelissimus; nos contra nec

verbo tibi resistere oportuerat, tibi Dei inimici amico,

tibi omnium carissimo in apostasiam conversorum

angelorum , tibi qui factus es per hanc blasphemiam

tuam Deo inimicus. Accipe igitur in quarto

Regnorum libro, quae propter illa, quae circa coimmundos

tuos gesserit Josias servus Domini rex

Judaeae , adeptus fuerit; et tandem desine de nobis

dicere, Superbi sunt atque contumeliosi. Fecit, inquit,

 quod rectum est ante conspectum Domini, et ambulavit

in via patris sui David, et non declinavit dextra aut sinistra

(IV Reg. XXII, 2). Item infra, posteaquam domos

reaedificavit Domini, et sacerdos misisset legis librum

ad regem: Et factum est, cum audisset rex verba libri

legis, conscidit vestimenta sua (Ib. 11): et mandavit rex

Helchiae sacerdoti, et Alchinae filio Josaphat, et Achiliae

filio Melchiae, et Sapham scribae, et Joas filio regis,

dicens: Quaerite a Domino pro me et pro omnibus Juda

de verbis libri hujus inventi, quoniam magna ira Domini

accensa est in nobis, quoniam non audierunt patres

 nostri verba libri hujus secundum omnia scripta ut

facerent. Et abiit Elchias sacerdos et Acicam , et Saphan.

et Joas ad Oldam prophetissam, uxorem Sellae

filii Tacuellarum , vestis custodem, et ipsa habitabat

in Jerusalem: et locuti sunt ad eam secundum haec.

Et dixit eis: Haec dicit Dominus Deus Israel, viro 

qui misit vos ad me, dicit Dominus: Ecce adducam

mala super hunc locum, et super inhabitantes in eum;

secundum omnia verba libri hujus quae legit rex Juda;

pro quibus dereliquerunt me, et intenderunt diis olienis,

et exacerbaverunt me in operibus manuum suarum:

et incensa est ira mea in hoc loco, et non exstinguetur.

Et ad regem Juda qui misit vos, ut quaereretis

a Domino, haec dicetis: Haec dicit Dominus Deus

Israel: Verba mea quae audisti et reveritus es a facie

 mea, quia audisti quae loquutus sum in locum  istum,

et inhabitantes in  illum. fieri in  eremo, et in maledictionem;

et scidisti vestimenta tua, et plorasti ante

conspectum meum, et ego audivi, dixit Dominus virtutum:

propter hoc ego abduco  te apud patres tuos, et

adaugeris in pace, et  videbunt oculi tui omnia mala

quae ego induco  in locum istum, et super inhabitantes

in  illo. Et respondit regi verbum, et misit rex Josias,

et collegit ad se omnes presbyteros Juda in Jerusalem

(Ib. XXIII, 1) et ascendit rex ad Dominum, et omnes viri

Juda, et sacerdotes, et levitae, et omnis populus a pusillo

usque ad majorem: et legit rex in auribus populi omnia

verba libri testamenti, qui inventus est in domo Domini.

Et stetit rex ad columnam, et disposuit testamentum

quod  inventum in domo Domini ante conspectum Domini,

 ire  post Dominum, et observare mandata ejus, et

testificationes, et praecepta ejus in toto corde ejus ,

et tota anima, statuere omnia verba testamenti istius

scripta in libro isto. Et transivit omnis populus in testamentum,

quod disposuit rex ex libro. Et mandavit

rex Helchiae sacerdoti magno, et sacerdotibus

secundariis, et custodientibus ephod, ut ejicerent

de domo Domini omnia vasa quae fecit

ad Baal et Asera , et omni militiae coeli: et

combussit illa foras extra Jerusalem in  incendio rivi

Cedron. Et sumpsit cineres illorum, et sparsit in rivum,

 et abiit in Bethel. Et combussit sacerdotes quos constituerant

reges Judae , ut incenderent excelsis civitatum

Juda, et circa Jerusalem, incendebant Baali, et soli, et

lunae, et omni militiae coeli. Et extulerunt de domo Domini

foras extra Jerusalem in  rivum Cedron, et extenuavit

cinerem, et projecit in monumentum filiorum

plebis: et extraxit filios illorum, qui erant in domo

Domini, quorum mulieres officiabantur ibi ad stolas:

et introduxit omnes sacerdotes ex civitatibus Juda, et

coinquinavit sancta, ubi incendebant sacerdotes Agabae

 usque de Rasabae; et detraxit excelsos illorum. Et infra:

Et coinquinavit Phem  quod erat in Cepenam (IV

Reg. XXIII, 10), quoniam perduxerunt  quisque filium

suum et filiam suam in igne Moloch: posuerant  reges

Juda soli ab introitu domus  Domini ad pastorium, quos

posuit tres equos,  qui in Faradin et fontem solis combussit

 in igne in domo domus, quam aedificaverant reges

Israel excelso illi Baal, et omni militiae coeli: et sacraria

 erant supra aedificia superiorum, Achas quae fecerit

rex Juda, et sacraria quae fecit Manasses in duobus

aedificiis domus Domini, detraxit rex, et expulit illa

inde, et projecit cineres illorum in rivo Cedron: et excelsos

 quae fecerant a facie Jerusalem, quod erat in

dextro montis Amissa, quod aedificavit Salomon rex

Astarte simulacro Sidoniorum, et Camos idolum, et

Mulcro, simulacro filiorum Ammon polluit rex. Et

contribulavit titulos et implebat loca illorum ossibus

hominum: et sacrarium quod  in Bethel excelsum

quod fecit Hieroboam filius Natae, in quo fecit peccare

Israel, et sacrarium illud excelsum detraxit, et contribulavit

lapides illius, et attenuavit in pulverem, et

 accendit  lucos eorum. Et reversus est Josias rex, et

vidit monumenta quae erant ibi in monte. Et sumpsit

ossa de monumento, et combussit super sacrarium, et

 polluit illud secundum verbum quod locutus est homo

Dei, cum staret Hieroboam in die festo ad aram. Quid

cognoscis, Constanti, factum esse a rege cultore

Dei? et nos te idololatriam introducentem in ecclesiam

quia verbo percutimus, Contumeliam, inquis,

mihi facit Lucifer? cum, si illius fuisses temporis

homo, gladio possis exstingui, aut, si jam fuisses

defunctus, etiam ossa tua, quippe sacrilegi, fuissent

igni perducta ad nihilum. Ille gladio reos tanti sceleris

percutit, nos te nec verbo vulnerare decuerat?

Conspicis interea hoc etiam loco in civitatem Dei, in

Domini domum, et in templum ejus introduxisse

consacrilegos tuos illos reges idololatriam, quam

iste exterminarit Josias rex Deo dicatissimus; nec

existimes te tantum hoc opus implere contra Deum

fuisse aggressum? Noli itaque dicere: Si male agerem,

 jam in me Deus dedisset vindictam; sed potius

obsecro videas captum te detineri a diabolo, in ejus

te degere potestate, sicuti et illi reges, quorum operam

Josias persecutus est rex. Cur blasphemias

exsecremur tuas, cur resistamus iniquis conspirationibus

tuis, videmur tibi esse injuriosi: sic et

Judaeis, quorum imitatores estis, videbantur contumeliosi,

superbi sanctissimi prophetae, beatissimique

apostoli. In libro Amos prophetae: Et misit, inquit

(Amos. VII, 10), Amasias sacerdos in  Bethel ad Hieroboam

regem Israel, dicens: Conventum facit adversum

me  Amos in media domo Israel: non poterit terra

sufferre verba ejus. Propter  quod haec dicit Amos:

In gladio morietur Hieroboam, Israel autem captivus

ducetur a terra sua. Et dixit Amasias ad Amos: Vade,

  discede in terram Juda, et ibi commorare, et ibi

prophetabis. In Bethel autem jam  non adjicies prophetare,

quia sanctificatio regis est, et domus regni

 erit. Et respondit Amos, et dixit ad Amasiam: Non

eram propheta , neque filius prophetae sum ego, sed

pastor eram caprarum vellicans, et assumpsit  me Dominus

de ovibus: et dixit ad me: Vade prophetare in

plebem meam Israel. Et nunc audi verbum  Domini:

Tu dicis: Non prophetabis in Israel, et non congregabitur

in domo Jacob. Propter hoc  haec dicit Dominus

Deus: Uxor tua in civitate prostabit, et filii tui

et filiae tuae gladio decident, terra tua funiculo metebitur,

et tu in terra immunda morieris, Israel autem

captivus ducetur a terra sua . Cum haec esse facta

videris ab eo, qui veritatem et correptionem populo

suo erranti voluerat nuntiari, cur dicas nos insolentes,

cur contumeliosos, quia quae sunt erratico

tibi vera dicamus? quia non tuam audiamus vocem

 dicentem, Nolite credere sicuti crediderunt patriarchae,

prophetae, apostoli, ac martyres, sed credite quomodo

tradiderit Arius? In quibus rebus apud te superbi

invenimur? nisi in hoc quod sacrilegia tua exsecremur,

praeceptaque tua ut gladios atque venena vitemus.

Non hoc factum a nobis est primum: omnes

illi, qui jam Deo placuerunt hanc tenentes fidem,

quam nos praedicamus, istud fecerunt; nemo mortem

timuit suscipere pro Deo ex ejus servis, nemo

famulorum ejus cogitavit tormentorum genera quae

a vobis inferuntur tyrannis, sed illius praecepta ante

oculos habuit. Sic Tobias gloriosus praecipuus invenitur

factus apud Dominum, dum non comperditi

tui regis timet edictum, sed solum totum potentem

Deum. Haec ita esse ipsi crede Tobiae dicenti: Ubi

  venit Sennacherim rex, de Judaea fugiens (Tob. I, 21)

propter defensionem quam fecit ex illis Dominus, propter

blasphemias illius quae blasphemavit, et occidit in

ira sua multos ex filiis Israel: ego autem corpora illorum

involabam, et sepeliebam: et  renuntiatum est

regi, quoniam sepelio, et quaerebat ut occideret me. Ego

autem fugi, et direpta est omnis substantia mea, et nihil

 mihi remansit plus quam uxor mea Anna, Tobias  filius

meus. Et  contigit post dies quadraginta quinque,

occiderunt regem illum filii ejus, et regnavit Arcedonossar

filius ejus pro eo illic. Et  cum venissem in domo

mea, et reddita est  mihi uxor mea Anna, et filius

meus Tobias. In Pentecoste die festo nostro, qui est

sanctus ex  septimanis, factum est mihiprandium bonum

(Tob. II, 1), et discubui ut pranderem, et posita

est mihi mensa, et vidi pulmentaria quamplurima, et

dixi Tobiae filio meo: Vade et adduc quemcumque

pauperem inveneris ex fratribus nostris qui sunt captivi

in Ninive, qui tamen in mente habent  Deum in toto

corde suo; hunc adduc; et manducet pariter mecum hoc

prandium: ecce sustineo te, fili, donec venias. Et exiit

 Tobias inquirere aliquem pauperem captivum ex fratribus

 nostris, et reversus dixit mihi: Pater. Et dixi:

Quid est, fili? Et dixit mihi: Ecce unus de natione

nostra occisus laqueo circumdato, projectus est. Et exii

relicto prandio meo, antequam aliquid ex illo gustarem;

et  tollo illum de platea in unum locum apud me,

donec sol occiderét, ut illum sepelirem: et revérsus lavi,

et manducavi prandium meum cum luctu, et rememoratus

sum sermonum prophetae Amos, quos  locutus

est in Bethel, dicens: Converténtur dies festi vestri in

luctum, et omnia cantica vestra in lamentationem: et

lacrymatus sum. Et postquam sol occidit, abii et fodi,

et sepelivi illum: et omnes proximi mei deridebant me

dicentes: Quomodo non timet hic homo? jam enim

inquisitus est hujus rei caussa ut interficeretur, et fugit,

 et iterum sepelire coepit mortuos. Cum conspicias

 itaque Dei servos non vestram crudelitatem tyrannorum

semper timuisse, ac nunc timere posse, sed

praecepta cogitasse Domini ac cogitare, quomodo tu

nos dignaris petulantes judicare? nempe quia faciente

Deo tuam calcemus ut lutum potentiam: hoc

non faciunt vires nostrae, sed tribuit illius misericordia

quem exsecrari dignaris in nobis. Dicit Deus ad Ezechielem

 prophetam (Ezech. II, 3): Fili hominis,

mitto te ad domum Israel, quia amaricaverunt  me

ipsi, et patres eorum usque in hodiernum diem. Et

dices ad illos: Haec dicit Dominus: Si audierint aut

trepidaverint quoniam domus amaricans est, et cognoscent

quoniam propheta es tu in medio eorum: et tu,

fili hominis, ne timueris eos, neque trepidaveris a facie

eorum, quoniame ffuriabuntur, et concurrent super te in

circuitu, et in medio scorpionum tu inhabitas; sermones

eorum ne timueris, et a facie eorum ne trepidaveris,

quoniam domus amaricans est: et loquéris verba

mea ad eos, si forte audierint vel expaverint quoniam

domus amaricans est. Contumaces videmur tibi,

ut iste Deo soli dicatus videbatur propheta illis,

quorum tu tenebras sequeris; nempe hinc Ezechiel

propheta apud Judaeos coapostatas tuos contumax,

hinc superbus regibus videbatur Israel, quia Domini

 impleret mandata, qui eisdem loqueretur quae praecepisset

eum loqui Deus. Recte nos superbos appellas,

nos, per quos omnia praecepta sua voluit ad

populorum credentium perferri notitiam: recte, inquam,

insolentes designas nos Dei antistites, si nos

ea tibi dicamus, quae voluerit Deus dici ad vos. Odis

amantes te, persequeris bene tibi cupientes, sed non

metuere possumus frendores carnificinae tuae. Audis

etenim Dominum dicere: Et tu, fili hominis, ne timueris

eos, neque trepidaveris a facie eorum, quoniam

effuriabuntur, et concurrent super te , et in medio

scorpionum tu habitas: sermones eorum ne timueris, a

facie eorum ne trepidaveris, quoniam domus amaricans

est (Ibid. 6). Non, inquam, possumus metuere minas

 imperii tui, quia nullae sunt vires tuae scorpiaces 

adversum nos, quos Dei virtute tegi cernas, quorum

esse defensorem ac protectorem Deum advertas.

Non itaque cessabimus tibi Domini ingerendo

praecepta, illi solimet uni servantes timores, qui dicit:

Fili hominis (Ib. III, 4), ingredere ad domum Israel, et

loquere sermones meos ad eos, quoniam non ad populum

alti sermonis tu mitteris ad Israel, neque ad populos

multos aliae vocis aut aliae linguae, neque graves qui

sint in lingua, quorum non audies sermonem: et si ad

tales misissem te, illi forsitan audissent sermones tuos:

domus autem Israel nolent  audire te, quoniam nolunt

audire me, quoniam tota domus Israel contentiosi 

sunt, et duri corde. Et ecce dedi faciem tuam potentem

 adversus facies eorum, et constantiam tuam confortabo

adversus contentionem eorum, et eris semper firmior

petra, ne timueris ab eis, neque expaveris a facie

eorum, quoniam domus amaricans est. Metuere

te quis poterit nostrum, quos videas potentia

 Dei solidatos atque firmatos ad tuam contumaciam

retundendam fixo gradu stare contra tuam rabiem,

immobiles ut saxa mole solent robusta aequor contra

tumidum? Hinc nos judicas hostes tuos, quia te urgeamus

Dei fieri servum ex scorpione. Nunc etenim

unum te esse ex scorpionibus non  poterit dubitari ex

illis, dictum de quibus audisti prophetae a Domino: Et

tu, fili hominis, ne timueris  neque trepidaveris a facie

eorum, quoniam effuriabuntur, et concurrent super te

in circuitu, et in medio scorpionum tu habitas (Ib. II, 6).

Hinc tibi injuriosi sumus, quia videas te a nobis scorpium

vocari. Si non te esse scorpium dixisset Deus,

merito me diceres contumeliosum: nunc vero actibus

te tuis manifestas esse scorpium, et es frustra clamitans

contumeliam te pati a nobis, Deus te scorpium

 esse dicit, et mihi irasceris cur te eo vocem nomine?

Quae haec contumelia est, si dicatur tibi: Nisi te verteris

ad Deum, eris semper unus ut nunc es ex scorpionibus,

ex vastissimis unus inimicis Dei? Percurre reliqua

Ezechiel prophetae, et aude me dicere insolentem, superbum,

contumeliosum, contumacem: Et factum est

(Ib. III, 16) verbum Domini ad me dicens: Fili hominis, ecce

dedi te speculatorem domus Israel, et audies de ore meo

sermonem, et comminaberis eis a me in eo quod dicam ad

sceleratum: morte morieris: et non distinxisti illi, neque

locutus es, ut distingueres scelerato avertere a viis suis, ut

vivat, ille sceleratus in injustitia sua morietur, et sanguinem

ejus de manu tua inquiram: et tu si distinxeris scelerato,

et non aversatus fuerit ab scelere suo, et via sua,

sceleratus ille in injustitia sua morietur, et tu animam

 tuam liberabis: et in eo, in quo adversatur justus a justitiis

suis, et faciet delictum: et dabo tormentum in facie

ejus, ipse morietur, quoniam non distinxisti illi, et in

peccatis suis morietur, eo quod non sint in memoriam justitiae

ejus, et sanguinem ejus de manu tua exquiram: tu autem

si distinxeris justo ne derelinquat , et ipse non derelinquat,

justus ille vivens vivet, quoniam distinxisti

illi, et tu animam tuam salvabis. Quid, Constanti,

dicis ad haec? tacendumne sacerdotibus Dei erit, et

mandata celare divina eis? An dignum est aperire

tibi cuncta praecepta Domini? omnem voluntatem

perferemus ne Dei ad vos nobis commissos? an eam ad

nosmet jugulandos vobis fraudabimur? Sanguinem

etenim tuum dicit Dominus requisiturum a me: quinimmo

si non obedieris Deo, cujus nos tibi ingerimus

 divina monita, tu in tuo morieris sceleratus scelere,

et a nobis jam non requiretur salus animae tuae;

quoniam quidem minis tuis non fuerimus territi, sed

solum timuerimus eum, qui praeter se neminem

mandarit timendum; quoniam quidem ut temet eriperes

 a nefandis semitis tuis, in  nomine Domini

Dei conveniremus. Ne tibi imperatori viderer  facere

contumeliam, quid me agere oportuit tempore, quo

te judico natum ad nos Dei servos a via vertendos

veritatis? Cum  in Nabuchodonosor Holofernem

virtutis suae principem misisset, et Jerusalem obsideret,

quid orat Judith Deum? nempe ut destrueret

inimicos Israel. Numquid dixit: Custodi insurgentes

adversus domum tuam? Domine Deus patris mei Simeon,

qui  dedisti gladium in ultione alienigenarum,

qui violaverunt vulvam virginis in coinquinationem, et

denudaverunt femur in consummationem, et coinquinaverunt

matricem in improperium: dixisti enim: Non

sic erit, et fecisti; propter quod  dedisti principes eorum

in occisionem, et torum eorum qui accepit dilectam

 in sanguinem, et percussisti servos super potentes,

super thronos eorum: et dedisti mulieres eorum in

praedam, et filias in captivitatem, et omnem  praedam

in divisionem filiorum dilectorum, qui zelaverunt zelum

tuum, et abominaverunt  coinquinationem generis tui,

et invocaverunt te in adjutorium tuum: Deus meus

exaudiet me viduam. Tu enim fecisti priora  eorum

cum illis, et illa postea, et nunc, et quae supervenientia.

Omnes enim viae tuae paratae, creatura  tua in providentia.

Ecce enim Assyrii repleti sunt in virtute sua,

et exaltati sunt in equo et ascensore, et gloriati sunt in

 brachio peditum, speraverunt in clypeis, et tenso arcu ,

et fundibulis , et nescierunt quoniam tu es Dominus,

qui  conteres bella, Dominus nomen est tibi. Tu

 projice illorum vires, aeterne, contere illorum plenitudinem

virtute tua, et deduc eorum tenacitatem in ira

tua: cogitaverunt enim frustrare sancta tua, coinquinare

tabernaculum requietionis tuae, nominis honorifici

tui, apprehendere ferro cornu altaris tui. Respice

in fastigio  eorum: da in  manu mea viduae quam

cogitavi virtutem, et percute  os eorum labiis persuasionis

meae in principe, et principem super servum suum:

quassa substantiam ejus in manu viduae . Non enim

in multitudine virtus  tua, sed nec potentia, neque

datum tuum in fortibus: sed humilium es Deus, infirmorum

adjutorium, infirmorum susceptor, desperatorum

 salvator, etiam  Deus patris mei, et Deus haereditatis

Israel. Domine dominator coelorum et terrae,

creator aquarum, rex totius creaturae, exaudi obsecrationem

meam, da  versutiam et suasionem in vulnere,

et in livorem eorum, qui adversus testamentum et domum

sanctam tuam, et vertices Sion, et domui retentionis

filiorum tuorum cogitaverunt  dura facta super

omnem gentem et tribum omnem. Sciant  quia tu es

Deus universae potestatis et virtutis, et non est altus

defensor generis Israel praeter te (Judith. IX, 2 et seq.).

Quid ad haec prudens mens tua sentire dignabitur?

 Numquidnam poteris dicere post hanc Deo fusam

contra religionis hostes obsecrationem, quod enim

nos malo ordine te contra nitamur, quia dicamus

tibi, Aut corrige vias tuas pravas, et noli tibi in imperii

tui placere potentia, aut cognosce ad nihilum te

perventurum? Quid aliud nos hodie facimus Dei servi,

ejus divinae magnitudinis sacerdotes, nisi quae

fecerunt illi, quorum cupimus inveniri imitatores?

Puto etenim dignum esse non derelinquere populos

nobis commissos in tanta hac a te illata persecutione,

sed eos hortari,  quod enim potens sit

cujus sumus nos eripere de inimicorum suorum

manibus, non esse te metuendum hostem Dei domus;

advertendum quod sis nihil, quia videlicet

noster Deus ac Dominus omnia potens ad nihilum

 redacturus sit omnia contra ejus domum instituta

impia tua conamina. Quae hic tibi injuria fit a nobis?

quae ingeritur Imperatori Romano contumelia ab

antistitibus Dei vivi, si ut aut vitam aeternam habeas

rogaris aut dicatur tibi propterea quod contra Dei

susceperis arma domum, nisi te correxeris, ingenti

exitio sis interiturus? Qua etenim de re tibi cunctorum

Dei domus inimicorum proferimus interitum?

nisi ut aut metu Dei territus temet mutes, aut cum

temet in aeternum esse feceris  punitum, nos securi

ex omni triumphemus parte; quia et tuus sanguis a

nobis non possit a Deo requiri, et quia interitum adversariorum

ecclesiae ejus viderimus. Persevera

denique in hac tua injustitia, et invenies quae te

pro tantis consequitur  meritis. Superbia inflatus

 est, inquis, Lucifer; quia vera tibi dicat. Quid me

jubebas facere tempore isto, quo tu antichristi praecursor

ad nos interficiendos arma contra Dei levasti

domum? tempore quo exstitisti unici Filii Dei negator?

Taceremne? et te lupum venientem ad Dei

vastandum gregem sinerem? An dignum fuisse censes

obviam pastores tibi iremus siccis parato faucibus

ad nosmet nobiscum  commissos transvorandos?

Magnalium fuerat satis, ut mulier ista Deo cupiens

placere Judith manu interimeret sua hostem, et nos

ne quidem verbo tibi a Domino restitissemus instituti

 pastores? Dicit Dominus in Evangelio (Joan. X, 11):

Pastor bonus animam suam ponit  pro ovibus: qui

 mercenarius est, et non est pastor, cujus non sunt

oves propriae, videt lupum venientem, et relinquit oves,

et fugit; et lupus rapit illas et dispergit, quoniam

 est, et non pertinet ad eum de ovibus.

Quid itaque nobis erat gerendum, ne tibi contumeliosi

exstitisse videremur? Cognovimus te lupum, vidimus

ad oves te tetendisse Domini manus, conspeximus

te uno tempore conatum laniare cunctos Domini invocantes

nomen. Numquidnam fuerat dignum non

pastores, sed mercenarios exhibere nos? Petro dicit

beato: Pasce  agnos meos (Ib. XXI, 16). Et iterum:

Pasce oviculas meas (Ibid. 17). Et tu veniens lupus

vis eos, qui successores exstitisse inveniuntur beato

 Petro, vicem gerere mercenariorum? eos quos jampridem

per Jeremiam promiserat populo suo dicens:

Et dabo vobis pastores secundum cor meum, et pascent

vos pascentes cum disciplina : et non dixit: Dabo

vobis Constantium imperatorem, qui vos possit in diaboli

vertere praedam (Jer. III, 15). Dicas nos male

agere, quia sacrilegio tuo resistamus virtute protecti

Dei. Videamus quid etiam tempore, quo contyrannus

tuus Antiochus persecutor nostrae religionis exstitit

quid fecerint hi, qui meminerant praeter Deum

neminem timendum. Sed prius est cognoscas, quae

ille, cui tu similis es, scripserit; sic etenim poteris

intelligere illos Dei servos, quoniam  nos cupimus

inveniri participes, restitisse Antiochi sacrilegio, sicut

et nos tibi Deo propitio resistamus. Loquitur

 sancta scriptura dicens in Machabaeorum primo libro:

Et scripsit rex  omni regno suo, ut esset universus

populus unus, et relinquerent unusquisque legitima

sua. Et  receperunt omnes gentes secundum verbum

regis, et multi ex Israel consenserunt  simul cum

illis, et polluerunt sabbatum. Et misit rex libros in

 manu nuntiorum Jerusalem, et civitates Judae, ut

irent post legitima exterae terrae, et prohibere  holocausta,

et sacrificium, et libationem de sanctificatione,

 contaminare sabbata et dies solemnes, et  polluere

 sanctificationem, et statuere  delubra et idola, et immolare

porcinam, et pecora communia, et  relinquere

filios suos incircumcisos, et polluere animas eorum in

omni immunditia et abominatione, ita ut obliviscerentur

legem, et mutarent justificationes: et  quicumque

non fecisset secundum verbum regis moreretur. Secundum

 omnia verba haec misit scripta universo regno

suo, et fecit consideratores super populum: et  mandavit

civitatibus Juda immolare per civitatem et civitatem:

et congregati sunt multi de populo ad eos  omnes

derelinquentes  legem, et fecerunt mala in terra (I Machab.

I, 43, seq.). Et infra (Ib. 57): Et aedificaverunt  abominationem

desolationis super altare, et in civitatibus

Juda in circuitu struxerunt aras; et  in ostiis domorum,

et in plateis incendebant: et  libros legis

 invenerunt, et succenderunt igne conscissos, et apud

quem inveniebatur liber testamenti, et si quis consentiebat

legi, constitutio  regis interficiebat eum. In  virtute

sua faciebant ad Israel, his qui inveniebantur in

omni mense et mense in civitatibus; et quarta 

et vicesima

mensis sacrificabant super aram, quae erat super

 altare: et  mulieres quae circumciderant natos

suos, interficiebant secundum praeceptum: suspendebant

 infantes a cervicibus eorum , et in domos eorum,

et eos qui circumciderant eos: et  multi in

Israel obtinuerunt, et confirmati sunt in eis, ut non

manducarent communia, et susceperunt mori, ut non

polluerentur escis, et  non profanarent testamentum

sanctum. Et  facta est ira magna super Israel nimis

in diebus illis. Et (Ibid. II, I)  surrexit Matathias filius

Joannis Simeonis, sacerdos filiorum Joarib ab

Jerusalem, et  huic filii quinque. Et infra (Ibid. 6):

Et viderunt blasphemias  quas faciebant in Juda et in

Israel, et  dixit: Heu me, ut quid istud factus sum

videre contritionem populi mei, contritionem sanctae civitatis,

et sederunt illic cum daretur in manu inimicorum

 sanctificatio  in manu exterorum? Et infra (Ibid.

11): Omnis  ornatus ejus ablatus est: ex libera

facta est ancilla. Ecce  sancta nostra, et speciositas

nostra, et gloria nostra desolata est, et polluerunt

eam gentes. Ut  quid nobis adhuc vita? Et conscidit 

Matathias et filii ejus vestimenta sua, et percooperuerunt

 se ciliciis, et luctum habuerunt valde. Et  venerunt

qui erant a rege, et compellebant discessionem in

Modiin civitatem ut sacrificarent: et  multi Israel

accesserunt ad eos. Et Matathias et filii ejus congregati

sunt: Et  responderunt qui a rege missi fuerant,

et aiunt Matathiae dicentes: Princeps et nobilis et magnus

es in civitate ista, et confirmatus  filiis: nunc

 accede primus, et fac imperium regis, sicut fecerunt

omnes gentes, et viri Juda et qui derelicti sunt in

Israel; et eris tu et filii tui amici regis et tu et

filii tui gloriamini  argento et auro, et muneribus

multis. Respondit Matathias voce magna, et dixit: Si

 omnes gentes quae in domo regis audiunt eum, ut

discedat unusquisque ab officio patrum suorum, et elegerunt

in mandata ejus, et ego  et filii mei ibimus in

 testamentum patrum nostrorum. Dominus propitius

nobis sit, non  derelinquemus legem et justificationes:

verbum  regis non audiemus, non declinabimus officium

deservitionis nostrae dextra vel sinistra. Ut  cessavit

loqui sermones istos, accessit vir Judaeus in oculis

omnium sacrificare in Modiin secundum praeceptum

regis: et  vidit Matathias, et zelatus est, et contremuerunt

renes ejus, et attulit iram secundum judicium:

et accurrens ad aram interfecit eum, et  virum regis

qui cogebat immolare, occidit in illo tempore, et aram

destruxit, et aemulatus  est in lege, sicut fecit Phinees

Jambrim filio Salom. Et  exclamavit Matathias in

civitate voce magna dicens: Omnis aemulus statuens

testamentum exeat post me. Et fugit et ipse et filii ejus

in montem, et reliquerunt quaecumque habebant in civitate.

 Quid tale a nobis factum conspexisti, ut digneris

dicere: Contumeliam mihi fecit Lucifer? Ille gladio

occidit regis ministrum, sed et eum quem viderat

de populo suo regis edicto  quam Dei temperasse;

ego, quia tibi ac tuis verbo resisto et dico, Non

derelinquo apostolicam atque evangelicam fidem, sic

credo quomodo crediderunt Abraham, Isaac, et Jacob

patres nostri; inde apud te reus contumeliarum sum.

Si fuisses inter manus Matathiae istius zelantis

Deum, aut in manu Phinees, cui testimonium in

Numeris apud Moysen perhibet Deus, et alienigenarum

more vivere tentares, sine  dubio te gladio

interficerent, illi te gladio fuerant interfecturi: ego,

quia verbo animum illum tuum cruore Christianorum

madidatum vulnero, reus judicor contumeliarum

 a te. Cur, imperator, non ulcisceris te de me?

cur contumelias tuas non digneris defendere, vindicare

te de homine mendico? cur non satis agens ?

non quia nolis, sed quia tibi adhuc non fuerit data

potestas ab eo, cujus me esse confidens tibi haec

libera dico voce, quae quidem juxta tuos nefandos

actus prava mihi videantur. Tibi omnibusque divitiis

regni tui, patri  quoque tuo renuntiasse nos

cum videris, et a fide nullo pacto recessuros, pollicitus

 inspexeris, multum misereri  nos scias,

quod cum ore gladii soleas displicentes tibi devorare,

nobis  parcas. Credo  pietatis causa, et possumus

istud sentire de tua lenitate. Nullum etenim

te interfecisse, ex  nimia tua benignitate potui colligere.

Dicis, superbus est. Unde tibi superbus esse

 videor? nempe quia audis a me ea te gerere, quae

semper fecerint hostes Dei religionis. Est officii mei,

ut haec ingeram tibi haeretico. Aut non es haereticus?

Si autem haereticus es, cur me incusas, quod  enim

sim tibi injuriosus, qui id facio te contra, quod me

voluerit facere Deus? Loquitur sanctissimus propheta

Jeremias dixisse ad se Deum: Et tu accinge

lumbos tuos, et surge, et dic omnia quaecumque mandavi

tibi, et ne timeas a facie eorum, nec formides in

conspectu eorum (Jer. I, 17). Cum haec ita sint, et

nos urgeat necessitas officii nobis a Deo impositi,

ut vobis agentibus dicamus, quaecumque vobis dici

jusserit Deus, superest aut ut obedias Dei mandatis,

conventus a me ipsius clementiae servo ac sacerdote,

aut probes de Scripturis sacris, fortassis quia

 rex sis, quod enim non liceat mihi te in nomine Domini

convenire ut temet corrigas. Si probare non

potes mihi prohibitum, sed invenire magis incipies

mihi praeceptum, ut te arguam, et increpem, et

exhorter, et deprecer, et admoneam, atque provocem

ad Deo placendum, cur me dicis tibi facere

contumeliam? Eo etenim usque nobis antistitibus

suis dedit potestatem ad vos nobis commissos increpandos,

docendos, ut dixerit: Ne timeas a facie

eorum, ne  formides in conspectu eorum. Ecce posui

te in hodierna die sicut civitatem firmatam, et sicut

murum aereum, firmum, omnibus regibus Juda, et

principibus ejus, et plebi terrae: et pugnabunt ad  te,

et non poterunt adversum te, quia ego tecum sum, ut

liberem te, dicit Dominus. Quae sunt quae dicebat

 Jeremias regibus Juda, et principibus ejus, et plebibus

terrae? nempe haec quia dereliquerunt Dominum,

et immolaverunt diis alienis. Haec et tu fecisti ac

facis: dereliquisti apostolicam atque evangelicam

fidem, suscepisti haeresim Arianam, et cogis omnes

idololatras fieri Dei servos: quia haec audes, vocas

superbos saluti tuae cupientes consultum. Dicit Deus

Jeremiae: Et tu accinge lumbos tuos, et exsurge ,

et dic omnia quaecumque dico tibi. Ne timeas a facie

eorum, nec formides in conspectu eorum (Ibid.). Et Constantius

imperator indignaris cur tibi erranti dicamus:

Redi ad viam salutiferam, derelinque errorem per

Arium instinctu diaboli inventum? Deus se solum timendum

mandat; praeter se esse neminem formidandum

praecepit; et tu ea statuisti implenda, quae

 Domini auferant metum, et te faciant formidandum?

Deus dicit Jeremiae: Ecce posui te in hodierna die

sicut civitatem firmam , et sicut murum aereum, firmum,

omnibus regibus Juda, et principibus ejus, et

plebi terrae: et pugnabunt ad te, et non poterunt adversum

te, quia ego tecum sum, ut liberem te, dicit

Dominus (Ibid. 18); et tu existimas te timeri posse

a quoquam servorum Dei? Cur me dicis arrogantem,

superbum? cur contumeliosum vocas? nempe quia

te repererim operibus tuis esse unum ex illis de

quibus beatus Joannes: Audistis quia antichristus

venit : nunc autem antichristi multi sunt (I Joan. II, 18).

Sic nos injuriarum reos designas, tamquam primi

restiterimus ne idololatriam tuam in Dei introduceres

Ecclesiam. Legisti in Machabaeorum libro primo:

 Et dixit vir proximo suo: Si omnes fecerimus sicuti

et fratres nostri fecerunt, et non pugnaverimus adversus

gentes pro  anima nostra, et justificationibus

nostris, nunc citius disperdent nos a terra. Et cogitaverunt

in die illa dicentes: Omnis homo, quicumque

venerit ad nos in  bellum die sabbatorum, pugnemus

adversum eum, et non moriemur omnes, sicut mortui

sunt fratres nostri in occultis. Tunc congregati sunt

ad eos  conventus fortis in viribus ab Israel, omnis

voluntarius in lege, et omnes qui fugiebant a malis ad

eos , et facti sunt illis in firmamentum , et  constituerunt

virtutem, et percusserunt peccatores in ira sua,

et viros iniquos in indignatione, et caeteri fugerunt ad

nationes, ut se liberarent, et circumivit Matathias et

amici ejus, et destruxerunt aras, et circumciderunt

 pueros incircumcisos quotquot invenerunt in finibus

Israel in  fortitudine, et persecuti sunt filios superbiae,

et prosperavit  opus in manu eorum, et obtinuerunt

legem de manibus gentium et regum, et non dederunt

cornu  peccatori (I Mach. II, 40, seq.). Quid sentire dignatur

venenis  Arii sauciata mens tua? Quid poterit

excogitari  contra hanc nostram defensionem morsibus

serpentis concisum cor tuum? Illos cum illa

advertas egisse; nobis quiescendum fuerat ore tuo

prolatis blasphemiis ad populum nobis divinitus commissum

sauciandum? Et circumivit, inquit, Matathias

et amici ejus (Ib. 45), et destruxerunt aras, et circumciderunt

pueros incircumcisos quotquot invenerunt in

finibus Israel in fortitudine, et persecuti sunt filios

superbiae, et prosperavit opus in manu eorum, et obtinuerunt

 legem de manibus gentium et regum, et non

dederunt cornu peccatori. Cum illi, haec qui ita

egerint, fuerint facti Deo amantissimi, nos tibi

adulando, tecumque in tuo currendo scelere,

fuerat dignum, ut tu es, efficeremur Deo inimicissimi?

Si nos tibi hinc videmur injuriosi, quia idololatriam

tuam suscipere nequiverimus, des unum,

quaeso, qui pepercerit ex Dei cultoribus adversariis

ejus religionis. In secundo libro Esdrae, contradicentibus,

ne domum, et templum, et civitatem in

Hierosolymis Domino instaurarent, Deus, inquit,

coeli ipse prosperavit nobis, et nos servi ejus surgemus

et aedificabimus, vobis autem non est  portio, neque

mentio in Jerusalem (II Esd. II, 20). Et infra dicentibus

adversariis: Numquid sacrificabunt? an manducabunt

 in loco suo? nonne ascendet vulpes, et demoliet

 muros lapidum eorum (Ibid. IV, 3)? Et haec dicit

ad Deum servus ejus Esdra: Exaudi , Deus noster,

quia facti sumus contemptibiles, et converte convitia

ipsorum in capita ipsorum, et da illos ut sint in derisu,

et in terra captivitatis; et ne operias iniquitatem ipsorum,

et peccata eorum a facie tua non deleantur (Ibid. 4).

Quid tale nos circa te locuti sumus? est testis quem

oravit Esdras, quemque et ego oro, et omnis per

totum mundum constituta ejus orat beata ecclesia,

mea circa te haec esse vota, ut corrigas errores,

sisque unus ex nobis. Conspice interea quomodo

Dei homines neque adversarios timuerint, neque

contra inimicos Dei domus precem fundendo desiverint,

ut videlicet vires Dei religionis adversariorum

 fuissent deductae ad nihilum. Sic etenim etiam

sanctissimus Moyses dicit in cantico Exodi ad Deum:

Decidat  super eos timor et tremor magnitudinis brachii

tui; fiant tamquam lapides donec transeat populus

tuus hic quem acquisisti (Ex. XV, 16). Talia illi ad

Deum verba fecerunt  sibi traditis: nos quia tibi

dicimus, Aut convertere ad Deum, aut  habe certum

quod Deus ad nihilum sit deducturus omnem inanem

superbiam tuam, videmur tibi petulantes. Conspice

adhuc quid fecerit Matathias sanctissimus ille vir

devotus Deo post tam illustria illa quae egerit, quae

etiam in fine exitus sui dixerit ad filios, et vide an

recto contra te ordine Dei haec agamus sacerdotes.

Loquitur Scriptura sancta dicens: Appropiaverunt

 dies Matathiae moriendi, et dixit filiis suis: Nunc

 confortata est superbia, et castigatio, et tempus eversionis,

 et ira indignationis: nunc, filii, aemuli estote

legis, et date animas vestras ad testamentum patrum

nostrorum, et mementote operum patrum, quae fecerunt

in  saeculis suis, et accipietis gloriam magnam, et nomen

aeternum. Abraham nonne in tentatione inventus

est fidelis, et reputatum est ei ad justitiam? Joseph in

tempore angustiae suae custodivit mandatum, et factus

est dominus Aegypti. Phinees pater noster in  zelando

zelum accepit testamentum sacerdotii aeterni. Jesus

dum  impleret verbum, factus est dux in Israel. Chaleb

dum testificatur in Ecclesia, accepit haereditatem.

David in sua misericordia consecutus est sedem regni

in saecula. Helias dum zelat zelum legis, raptus  est

ad coelum. Ananias, Azarias, et Misahel credentes liberati

sunt de flamma. Daniel in sua simplicitate liberatus

 est de ore leonum. Et ita cogitate per generationem

et generationem, quia omnes qui sperant in eum

non infirmabuntur . Et a verbis viri peccatoris non

timueritis, quia gloria ejus in  stercore, et vermes:

hodie extollitur, cras non invenietur, quia conversus

est in terram suam, et cogitatio ejus peribit . Filii,

confortamini, et  praevalete in lege, quia in ipsa

gloriosi eritis. Et ecce Simeon frater vester, scio quod

vir consilii est; illum audite , ipse vobis pater erit.

Et Judas Machabaeus fortis viribus a juventute sua,

sit vobis principalis  militiae, et expugnabit bellum:

et adducetis ad vos omnes factores legis et vindicate

vindictam populi vestri, retribuite retributionem gentibus,

et intendite in praeceptum legis (I Mach. II, 49, seq.).

Quando itaque videas talia praecepta dedisse filiis,

 et ea mandasse fieri quae etiam fecerit ipse, cum

doceat sic patriarchas, prophetas et cunctos justos

Deo placuisse, quid nos, tu tenebrose, ne tibi contumaces

videremur, volueras facere? Cessissemusne

tibi mortuo vivi, Dei servi satelliti diaboli? cum

cernas istum Matathiam dicere ad filios: Et ita cogitate

per generationem et generationem, quia omnes

qui sperant in eum non infirmabuntur. Et a verbis viri

peccatoris non timueritis, quia gloria ejus in stercore ,

et vermes: hodie extollitur, et cras non invenietur, quia

conversus est in terram suam, et cogitatio ejus peribit

(Ibid. 61). Ne tibi injuriosi videamur, parcamus

tibi Dei domum destruenti, tibi qui hodie sis, et

cras eris in vermes et stercore, et hanc trahamus

apud Deum offensam, quo tecum mereamur redigi

 ad nihilum. Cognosce post haec, quid etiam filii

 Matathiae istius religiosissimi fecerint, si timuerint

concarnificis tui manum, si exercitum illius ante

oculos habuerint, et non Dominum nostrum, quem

omnia potentem, ut nos credimus, credentes contra

hostem omnibus suis viribus semet erexerint. Et

surrexit Judas qui vocabatur Machabaeus filius ejus 

pro eo: et adjuvabant eum omnes fratres ejus, et

universi qui se conjunxerant patri ejus; et praeliabatur

 praelium Israel cum laetitia: et dilatavit gloriam populo

suo, et  induit se lorica sicut gigas, et succinxit

vasa bellica sua, et praelia constituit, protegens castra

gladio: et similis factus est leoni in operibus suis, et

sicut catulus leonis rugiens in  venationem: et persecutus

est iniquos, et perscrutans , et hos qui perturbabant

populum suum, succendit: et  subducti sunt

 iniqui prae timore ejus, et omnes operarii iniquitatis

conturbati sunt, et prospera facta est salus in manu

ejus. Et exacerbabat reges multos, et delectabat  Jacob

in operibus suis, et usque in saecula memoria ejus in

benedictione: et perambulavit in  civitatibus Juda,

et disperdidit impios omnes ex ea, et avertit iram ab

Israel: et nominatus est usque ad novissimum terrae,

et congregavit pereuntes (Ib. III, 1, seq.). Illi tali zelo accensi

contra Dei domus fecerunt inimicos; nobis te

contra non fuerat surgendum, ne dicti fuissemus petulantes?

Sed bene me petulantem diceres, si non

recte contempsissemus sacrilegum edictum tuum .

Respice etenim comperditi tui quid praeceperint

duces Judaeorum apostolis, et contra quid fecerit

beatorum chorus apostolorum, et invenies nos non

 esse petulantes, sed et tibi et nobis consultum esse

cupientes. Petrus autem et Joannes ascendebant in

templum ad horam orationis nonam. Et quidam vir

claudus ex utero matris suae portabatur , quem quotidie

 ponebant ad januam templi quae dicitur Speciosa,

ut peteret eleemosynam ab introeuntibus in templum.

Hic  cum vidisset Petrum et Joannem introeuntes in

templum, rogabat eleemosynam. Intendens  autem in

illum Petrus cum Joanne dixit: Aspice in nos. At

 ille respexit in eos, sperans se aliquid accepturum ab

eis. Ait  autem illi Petrus: Argentum et aurum non

habeo, sed quod habeo, hoc tibi do: In nomine Jesu

Christi Nazareni surge et ambula. Et  apprehensa

dextra manu ejus erexit eum, confestimque confirmati

sunt pedes ejus et plantae, et exsiliens stetit et ambulabat

, et intravit cum illis in templum ambulans ac

saliens, laudans Deum. Et vidit eum omnis populus

ambulantem et laudantem Deum, et cognoscebant  quia

ipse erat, qui ad eleemosynam sedebat ad Speciosam

 portam templi, et repleti sunt pavore et admiratione

in eo quod acciderat ei (Act. III, 1, seq.). Et infra (Ib.

IV, 1): Loquentibus autem illis ad populum haec verba,

insurrexerunt  sacerdotes et pontifex templi, et Sadducaei,

dolentes  quod docerent plebem, et annuntiarent

in Jesum resurrectionem mortuorum, et injecerunt

in eos manus, et posuerunt in custodia . Et

infra (Ib., 13): Videntes Petri  constantiam et Joannis,

et comperto quod homines imperiti sint et sine litteris

mirabantur: cognoscentes etiam illos, quia cum Jesu

erant: hominem etiam videntes cum ipsis stantem qui

curatus erat, nihil  poterant contradicere. Cum  jussissent

autem illos foras extra concilium discedere,

conferebant ad invicem, dicentes: Quid faciemus

hominibus his ? Nam quia notum factum est signum

 per ipsos omnibus habitantibus Jerusalem, manifestum

est, et non possumus negare: sed ne amplius innotescant

 in populum verba haec, comminemur illis ne

amplius loquantur in nomine hoc ulli hominum. Consentientibus

  autem omnibus, accersientes eos, praeceperunt

illis ne omnino loquerentur neque docerent in

nomine Jesu. Respondentes autem Petrus et Joannes

dixerunt : Si justum est coram Deo vos audire potius

quam Deum, judicate; non enim possumus nos quae

 vidimus et audivimus, non loqui. At illi comminantes

 dimiserunt eos, non invenientes quomodo punirent

eos propter populum. Omnes enim honorificabant

Deum in facto. Annorum erat plus quadraginta

homo, in quo factum est signum  sanitatis. Dimissi

 autem venerunt ad suos, et retulerunt quanta ad

illos principes sacerdotum et seniores dixerunt. At

 illi cum audissent, uno animo levaverunt vocem ad

Dominum et dixerunt: Domine tu Deus qui fecisti

coelum, et terram, et mare, et omnia quae in eis sunt,

 qui per Spiritum sanctum, et os patris nostri David

pueri tui dixisti : Quare fremuerunt gentes, et populi

meditati sunt inania? adstiterunt reges terrae, et

principes convenerunt in unum adversus Dominum et

adversus Christum ejus? Convenerunt enim vere in hac

civitate adversus  sanctum Filium tuum Jesum, quem

unxisti, Herodes et Pontius Pilatus cum gentibus et

populis  Israel, facere quae  manus tua et consilium

praefiniit. Et nunc, Domine, respice in minas eorum,

et da servis tuis cum omni fiducia loqui verbum tuum,

dum  extendis manus ad sanitates, ac signa et prodigia

facienda per nomen sancti filii tui Jesu. Et cum 

orassent, motus est locus in quo erant congregati, et repleti

sunt omnes Spiritu sancto, et loquebantur verbum

Dei cum omni fiducia. Si collegisti jam, cuncta cur

 haec protulerimus, si imbibisti omne penitus praescriptionis

nostrae desiderium, dicere audebis ulterius

nos esse petulantes? quandoquidem videas nec apostolos

beatos temperasse ducibus Judaeorum, nec minis

succubuisse eorum, sed magis intrepide semper

duxisse ad effectum, sibi delegatum totidem etiam

Dei populum non solum non fuisse perterritum comminationibus

 incredulorum, sed etiam fuisse obsecratum,

ut fiduciam loquendi, constantiamque defendendi

veritatem fuisset apostolis suis dignatus

tribuere Deus. Si igitur hoc et ab apostolis factum

est beatis et populis Deo dicatis, et non sunt neque

contumaces neque petulantes dicti a Deo, quod restiterint

inimicis ejus, quomodo nos dicimur a te superbi,

petulantes, contumeliosi, qui, licet peccatores,

tamen sanctam teneamus fidem apostolorum, atque

illorum populorum, qui credentes fuerant in unicum

Dei Filium? cum apostolis idcirco superbi, quia vocem

tuam apostatae, quia terrores tuos sacrilegi

Christi milites ducamus pro nihilo, quia Dei Filium,

verum Dei praedicemus Filium, sicut praedicaverint

beatissimi apostoli. Sic nos tibi protervi, petulantes,

 superbi videmur, ut Judaeis videbantur sanctissimi

apostoli, quibus, si hodie fuissent in corporibus, potueras

haec dicere quae dignaris dicere ad nos. Invenimus

etenim semper praeceptum eis ore comblasphemorum

tuorum Scribarum, Pharisaeorum, principum,

atque pontificis Judaeorum, ne docerent, neve

praedicarent unicum Dei Filium: tamen quid illi fecerint,

accipe adhuc quae scripta sunt, ne  forte

possit tenebris saginatum cor  tuum ad videndam

adduci veritatem: Per manus apostolorum fiebant

signa, et prodigia multa in  plebe: et erant uno

animo omnes in porticu Salomonis; caeterorum autem

nemo audebat ad  illos accedere, sed magnificabat

illos plebs: magisque  addebantur credentes Domino

multitudo virorum ac mulierum, ita ut in plateis ejicerent

 infirmos , et imponerent in lectulis et grabatis,

ut veniente Petro vel umbra inumbraret aliquem eorum:

et liberabantur ab infirmitate sua. Concurrebat  autem

multitudo vicinarum civitatum Jerusalem, portantes

infirmos, et eos qui a spiritibus immundis vexabantur,

et omnes sanabantur. Exsurgens  autem princeps

sacerdotum, et omnes qui cum illo erant haeresis

 Sadducaeorum, repleti sunt invidia, et injecerunt manus

 apostolis, et posuerunt illos in custodiam. Angelus

autem Domini aperuit  januas carceris, et

eduxit illos, dicens: Ite, et stantes in templo loquimini

omnia  verba vitae hujus. Cum  haec itaque audissent,

introierunt sub luce in templum, et docebant. Adveniens

autem princeps sacerdotum, et qui cum eo erant,

convocaverunt concilium, et omnem congregationem filiorum

Israel, et miserunt in carcerem ut eos adducerent.

Venerunt  autem ministri, et non invenerunt

illos in carcere, et regressi renuntiaverunt dicentes:

Quoniam  carcerem quidem clausum invenimus in

omni diligentia, et custodes stantes in janua: cum aperuissemus

autem, neminem intus invenimus. Ut autem

audierunt hos  sermones principes et pontifex sacerdotum,

 haesitabant de illis, quid illud esset. Adveniens

autem quidam renuntiavit illis, dicens : Ecce viri

quos posuistis in custodia, in templo sunt stantes et docentes

populum. Tunc abiit princeps  cum ministris

et adduxit illos, non cum vi: timebant etenim populum

ne lapidarentur. Cum autem adduxissent eos, statuerunt

 eos in concilium: et interrogavit eos sacerdos

dicens: Denuntiatione  denuntiavimus vobis ne doceretis

in hoc nomine, et ecce replestis Jerusalem doctrina

vestra, et vultis inducere super nos sanguinem hominis

illius. Respondens autem Petrus et apostoli dicentes

: Utrum obedire oportet Deo an hominibus

 (Ibid. v. 12)? Si igitur Deo est obediendum et non

hominibus, cur nos contumaces, cur nos injuriosos

vocas, quos videas Dei obedire praeceptis? Audientes

 autem haec fremebant, dicit scriptura (Ibid. 33),

et cogitabant eos occidere. Ita et tu retines nos in

custodias, minitaris interficere, quia sis eo obsessus

spiritu, quo capti detinebantur Judaei atque detinentur.

Si non eo captus immundo spiritu detineris, cur

nos prohibes confiteri ac praedicare unicum Dei Filium?

Angelus Dei producens apostolos ex Judaeorum

condesperatorum tuorum  carcere: Ite,  docete

in templo verba vitae hujus (Ibid. 20): et tu tollens

sacerdotes de ecclesia Dei in carcerem conjiciendos

putasti, ne praedicaremus verbum vitae. Interea oro

te respondeas, quid  sit inter te et conscotinum

  tuum, quem verso ordine Sirmienses  vocant

Photinum? Quid intersit, quid distet rogaris distinguas.

Ecce si tunc dixerint ad apostolos principes et

pontifex et omne concilium Judaeorum, Vultis introducere

 super nos sanguinem hominis illius (Ibid.

28); etiam Photinus hominem tantum profitetur Dei

Filium, dicit  illum non fuisse ante beatam Mariam:

tua quoque haec est professio, quod enim ante

omnia quidem, hoc est, ante coelos, terram, mare,

et omnia quae in eis sunt, Dei sit Filius, sed quod

constiterit ex nihilo, sed quod creatura sit. Quid interesse

arbitraris inter te et Paulum  Samosatenum,

 vel eum tum ejus discipulum tuum conscotinum ,

nisi quia tu ante omnia dicas, ille vero post

omnia? Caeterum una vobis crudelitatis  atque incredulitatis

mens est, ut diceretis, non habere Deum

 verum Filium. Contra videte, quomodo sit credens

sancta ecclesia. Credimus  in unum Deum

Patrem omnipotentem, visibilium  et invisibilium,

factorem, et in unum Dominum Jesum  Christum

Filium Dei natum de Patre , hoc est de substantia

Patris, Deum de Deo, lumen de lumine, Deum verum

de Deo vero, natum non  factum, unius  substantiae

cum Patre, quod Graeci dicunt ὁμοούσιον, per

quem omnia facta sunt, sive  quae in coelo, sive quae

in terra sunt, qui propter nos homines et propter nostram

salutem descendit, et incarnatus est, homo 

 factus est, passus est, resurrexit  tertia die, ascendit

 in coelum, venturus  judicare vivos et mortuos:

Credimus  et in Spiritum sanctum. Conspicis fidem

apostolicam, evangelicamque esse hanc, quae semper

Filium cum Patre regnasse et regnare defendat, quae

fateatur et perfectam esse divinam Trinitatem, et

unam habere substantiam. Caeterum quid inter ecclesiam

et vos haereticos vel Judaeos erat inter, si

non sic crederet beata ecclesia? quae sancta fides, ut

sciretis quid in vobis punit Domini ecclesia, dixit atque

dicit de vobis: Eos  autem qui dicunt: Erat

quando  non erat, et priusquam nasceretur non erat,

et quia ex  nullis exstantibus factus est, vel  ex alia

substantia, dicentes mutabilem  et  convertibilem Filium

Dei, hos anathematizat catholica et apostolica ecclesia.

 Propter hanc sanctam fidem recludebantur

apostoli in carcerem, vincula accipiebant, verberibus

per horarum momenta vexabantur, ne mundo revelarent

veritatem, et tamen praedicare eo voluerunt

usque quo etiam mactati fuissent. Et dicis nos maximae

esse homines contumaciae, quia videlicet viam

teneamus apostolorum? quia tibi dicamus, erraticum

te factum? Quid fecerit  Herodi beatus Baptista

 Joannes? Herodes autem tetrarcha cum corriperetur ab

illo propter  Herodiadem uxorem fratris sui, et de omnibus

malis quae fecit Herodes, adjecit hoc super omnia, et

inclusit Joannem in carcere (Luc. III, 19). Qua de re

inclusit Joannem Herodes? certe quia arguebantur

opera ejus: ita et tu cum servis Dei agis, quia dicamus

tibi: Noli gerere quae geris, noli esse homicida,

noli persequi ecclesiam Domini, noli apostolicam reprobare

fidem, probare vero haereticam, noli idololatriam

introducere in ecclesiam. Nos arbitramur haec

propter tuam specialiter dicere salutem: qui si nolueris

temperare, sine dubio sic tibi sis aeternam quaesiturus

mortem, quomodo quaesierit et Herodes.

Joanni etenim nocere non potuit, sive quod eum in

carcerem conjecerit, sive quod interfecerit, quandoquidem

 videas Joannem Dei amicum, Herodem vero

esse Dei inimicum. Quaerens nocitum nobis, qui

tibi aeternam sospitatem tribui desideramus, omnibus

nos persequeris modis: sed valere non poterunt

vires auctoritatis tuae ad Dei unici Filii servis nocendum,

quia tu unus esse ex illis inveniris, quos nobis

credentibus subjecit dicens: Ecce dedi  vobis potestatem

calcandi super serpentes et scorpiones, et supra

omnem virtutem inimici: et nihil vos nocebit (Ibid.

X, 19). Tu qui dicis, quia vera tibi dicam, superbum

quem me vis inveniri? illum ne servum qui acceperit

unum talentum et absconderit, atque ipsum solum

domino repraesentaverit; propterea quod non

per fenus eumdem multiplicatum, sicuti conservi

ejus, domino repraesentaverit, meruit etiam ipsum

 talentum amittere, et audire: Serve  nequam et piger

(Matth. XXV, 26)? an illum qui acceptam quantitatem

decies multiplicatam repraesentaverit, cuique

fuerit dictum: Euge, serve bone et fidelis, quia in

 modico fuisti fidelis, et in plurimis te constituam;

intra in gaudium domini tui (Ibid. 21)? Sed istud unde

audire potero, si te metuens, quae tibi fuerint

placita fecero? Intuere in evangelio quid nos facere

 voluerit Dominus, et desine nos dicere arrogantes.

Homo quidam erat dives: is  abiit in regionem longe

accipere regnum et reverti. Et vocavit decem servos, et

dedit illis decem talenta  et ait ad illos: Negotiamini

dum venio. Cives  autem oderant illum, et miserunt

legationem post illum dicentes: Nolumus hunc regnare

super nos. Et factum est dum  reverteretur accepto

regno, et jussit vocari servos, quibus dedit pecuniam,

ut sciret quantum quisque negotiatus esset. Venit autem

primus dicens: Domine, talentum  tuum decem talenta

acquisivit. Et ait illi: Euge, bone serve, quia in

modico fidelis fuisti, eris potestatem habens supra

decem civitates. Et alter venit dicens: Domine,

mina  tua fecit quinque talenta. Ait et huic:

Et tu esto supra quinque civitates. Et alter venit

 dicens: Ecce  talentum tuum quem habui repositum in

sudario, quia timui te, quod homo austerus es: tollis

 quod non posuisti, et metis, quod non seminasti. Et

dixit ei dominus : De ore tuo te judico, infidelis serve;

sciebas quod homo austerus ego sum, et tollo quod non

posui, et meto quod non seminavi: et quare non dedisti

pecuniam meam ad mensam, et ego veniens cum

usuris utique exegissem illam? Et astantibus dixit:

Auferte ab illo talentum , et date illi, qui decem talenta

habet. Dico autem vobis, omni habenti dabitur;

ab eo autem, qui non habet, et quod habet auferetur .

Verumtamen inimicos meos illos, qui noluerunt me regnare

super se, adducite huc, et interficite ante me.

(Luc. XIX, 12). Nempe si non te mutaberis , unus

eris ex his, qui interfici fuerunt jussi. Hinc superbus

 videor tibi, quia te cupiam non interfici, quia sim

exoptans illa  quantitate mihi commissa, quam cupio

multiplicari, te quoque inveniri. Quia tali modo

tecum geramus luctam, videmur tibi inimici, hi qui

praeceptum retinentes beati apostoli indesinenter

propter tuam incolumitatem fundamus precem. Obsecro

 igitur primo omnium fieri obsecrationes, orationes,

postulationes, gratiarum actiones, pro omnibus

hominibus, pro regibus, et omnibus qui in sublimitate

sunt, ut  tranquillam et quietam vitam agamus, cum

pietate et gravitate. Hoc enim bonum et acceptum coram

salutari nostro Deo , qui omnes homines vult salvos

 fieri, et ad agnitionem veritatis venire (I Tim. II,

1). Videmur tibi inimici hi qui te agnitionem veritatis

cupimus consequi; contumeliosum me dicis,

quia dicam quae tuae et meae conducant saluti. Sed

haec quoque asseveratio tua, quae astruit me tibi facere

injuriam, ostendit te imprudentem. Si etenim

fuisses prudens, primo numquam sacrilegus repertus

fuisses, deinde correptus sacrarum litterarum auctoritate

temet jam hominem praebuisses: at nunc, quia

sis imprudens, dicenti tibi episcopo: Imperator, provide

saluti tuae, es enim ingentibus sarcinis scelerum

tuorum praegravatus, dicis, Contumeliam mihi facis.

Testor coram Deo, dicit apostolus Timotheo, et

Christo Jesu, et electis angelis, ut haec custodias sine

discrimine , nihil faciens in aliam partem, sed  aequitatem

 custodire (Ibid. V, 21); et tu contumeliosum

appellas eum, qui te in tantis sceleribus deprehensum

nunc increpet, cur illa fueris perpetratus, nunc

deprecetur ut temet dum facultas est malis eripias

tuis, sisque talis, quem non Deus puniat inter illos

quos nequam esse ac perfidos designat dicens: Filios

genui  et exaltavi, ipsi autem me spreverunt (Isai. I, 2)?

Hinc tibi superbus videor, quia cupiam te inveniri inter

eos, quos unicus Dei Filius ad regnum suum invitat

dicens: Venite, benedicti Patris mei, percipite

 regnum quod vobis paratum est ab origine mundi

(Matth. XXV, 34). Tu tibi arbitraris contumeliam te

pati, quia dicantur tibi quae vera sunt; apostolus

gloriosus contra mandat dicens: Peccantes coram

omnibus argue, et ut caeteri timorem habeant  (I Tim.

 V, 20). Cui auscultare me oportet, tibi ne, qui dicas:

Sine me destruere Dei religionem, servos ejus convertere

ad antichristum, sine me in sacrilegio hoc meo

cunctos statuere; an beato apostolo, qui mihi praecipit

ut te peccantem arguam coram cunctis? Sed si existimas

parcere me tibi debuisse, propterea quod sis

imperator, et in hoc inveniris imprudens. Audis enim

dicere apostolum: Peccantes coram omnibus argue,

ut et caeteri timorem habeant (Ibid.): et tu, Debueras,

inquis, mihi specialiter parcere, quia fuissem rex Romani

imperii? Et ubi istam testificationem praetermittebam?

Testor coram Deo et Christo Jesu, et electis

 angelis, ut haec custodias sine discrimine, nihil faciens

in aliam partem declinando  (Ibid. 21). Hinc certe

tibi videor esse contumeliosus, quia praecepta tua

Dei praeceptis non anteposuerim. In Actibus apostolorum

lego beatos apostolos raptos ab eis, quorum

es particeps non solum in incredulitate, sed et crudelitate,

et praeceptum fuisse illis ne docerent in nomine

Domini nostri Jesu Christi. Sed videamus pariter

ipsam sacrae scripturae partem, si apostoli praeceptis

Dei unici Filii inimicorum temperaverint, an

ea quae implenda susceperant, instantissime fuerint

praefinientes. Vocantes , inquit, apostolos, caesos

eos dimiserunt, praecipientes ne loquerentur in nomine

Jesu ulli hominum. Illi ergo ibant gaudentes a conspectu

concilii, quod  pro nomine digni habiti sunt

 contumeliam pati. Omni  autem die in templo et domi

non cessabant, docentes et evangelizantes Dominum nostrum

Jesum Christum (Act. V, 40). Cum haec referat apostolos

beatos egisse sacra scriptura, te ad negandum

Dei Filium omnium invitantem corda, et haeresim tuam

firmare satis agentem, nobis erit tacendum praepositis

Dei ecclesiarum, ne videlicet tibi blasphemo, homicidae,

destructori Dei religionis inveniamur contumeliosi

exstitisse? Apostolos loquitur sacra scriptura

nec verbera, nec minas filiorum pestilentiae,

timuisse, sed semper docuisse; nos caduci regni tui

docuerat frangi vigore, quo tu omnes iniquos posses

tuos implere conatus? Contumaces aestimamur a te,

quia vera tibi dicantur a nobis. Sic et comblasphemi

tui Stephanum beatissimum judicaverunt, quia eis

 diceret: Dura cervice, et non  circumcisi corde et auribus,

vos semper Spiritui sancto restitistis, sicut patres

vestri, et vos. Quem prophetarum non sunt persecuti patres

vestri? et occiderunt eos qui annuntiabant de adventu

justi cujus nunc vos proditores  et interfectores fuistis,

quia cepistis legem in ordinationem  angelorum

et non custodistis (Ibid. VII, 51). Haec cum audissent

 Judaei, digne sunt commoti contra sanctissimum

martyrem Stephanum, an indigne? Si indigne, utique

et te indigne inspice moveri contra eos, qui te

salvum velint. Adverte in ea te parte stare contra

Dei ecclesiam, in qua et tunc steterint, et nunc sunt

Judaei stantes, sic te esse durae cervicis, sic incircumcisum

corde et auribus: inde est quod, sicut illi

audientes vera non sustinuerint, sed ad necem Dei

cultoris prosilierint, sis etiam tu prosiliens ad nostram

integra  et manifesta tibi dicentium necem.

Cum  autem haec audissent, inquit divina scriptura,

fremebant in cordibus suis, et stridebant dentibus in eum

(Ibid. 54). Et infra: Clamantes autem voce magna, compresserunt

 aures suas, et impetum fecerunt uno animo

in eum: et  ejectum extra civitatem lapidabant (Ibid., 56).

 Sic tu corde fremens, dentibus stridens sis adversum

nos nulla alia de re, nisi quia te persecutorem dicamus

Dei domus, nisi quia destructorem Dei religionis,

quia fusorem sanguinis servorum Christi, quia

sacrilegum vocemus juste, quippe blasphemum, haereticum,

quippe fidem apostolicam evangelicamque

expugnantem. Non facimus rem Deo odibilem si tibi

isto modo, quo tecum conlido, agentes, quod te esse

intelligimus, dicamus. Invenimus etenim sic egisse

tales, qualis sis tu, contra gloriosum . Deservientibus

 autem illis (Ibid. XIII, 2), dicit sacra scriptura,

et jejunantibus Domino, dixit Spiritus sanctus: Segregate

mihi Barnabam et Saulum in opus, ad quod

vocavi eos. Tunc jejunantes et orantes imposuerunt

 eis manus, et dimiserunt eos. Et  illi quidem dimissi

 a sancto Spiritu, descenderunt Seleuciam, et illic  navigaverunt

Cyprum: et cum venissent Salamina , praedicabant

verbum Domini in synagogis Judaeorum: habebant

autem Joannem ministrum: et cum perambulassent

 universam insulam usque Paphum, invenerunt

quemdam virum pseudoprophetam Judaeum, cui nomen

erat Bariesuban , quod interpretatur Paratus, qui erat

 cum proconsule sergio Paullo viro prudente: qui  cum

advocasset Barnabam et Saulum, quaerebat audire verbum

Dei. Resistebat autem illi  Etaemus  magnus

(sic enim interpretatum dicitur nomen ejus), qui quaerebat

avertere proconsulem a fide. Saulus autem, qui

Paullus, repletus Spiritu sancto intendens  in eum

ait : O plene omni dolo et fallacia, filius diaboli, inimice

omnis justitiae, non desinis pervertere vias Domini

rectas. Et nunc ecce manus Domini adversum  te, et

eris caecus non videns solem usque ad tempus. Et protinus

cecidit super eum caligo et tenebrae, et circumiens

quaerebat, qui se  ad manum deduceret. Videns  autem

proconsul quod erat factum, credidit cum admiratione

stupens in doctrina Domini. Credimus hoc instructum

testimonio non te dicturum: Contumeliam

 mihi Lucifer facit imperatori. Quid mea interest quid

sis, cum ego ei haec dicam, quae audivit ab apostolo

ille qui agnitus est pseudopropheta fuisse? Talem

etenim ego habeo te Constantium imperatorem, qualem

habuerint gloriosi Paullus et Barnabas Bariesuban

Judaeum? Sic etenim tu contrarius inveniris

esse nomini Domini, quomodo et ille fuerit: sic tu

resistis veritati, ut ille restitit; sic tu non vis credere

homines in Dei unicum Filium, tibi  atque

illi Judaeo pseudoprophetae, nisi quia sic tu adverso

 spiritu agaris, quomodo et ille ageretur. Cum enim

audis proconsulem virum fuisse prudentem et cupientem

ab apostolis beatis se instrui, quo posset viam

comprehendere veritatis, et illum, cujus tu imitator

es, restitisse apostolis, ne proconsulem ad credendum

in Dei Filium perduxissent, manifestum est talem

te esse, qualis iste  fuerit Judaeus pseudopropheta.

Item cum Paullum dicat scriptura sancta repletum

Spiritu sancto illam dixisse invectionem, debes intelligere

Judaeum illum pseudoprophetam immundo

fuisse spiritu plenum. Sicut ergo ille adverso actus

spiritu contradicebat, quia et tu ita instinctu adversarii

resistere inveniris, non te alium esse debes

judicare, nisi Bariesuban Judaeum pseudoprophetam.

Igitur quia te alterum Bariesuban Judaeum

 pseudoprophetam esse intelligis, quotiens fuerit dictum

ore tuo sacrilego , Deus non  habet verum Filium,

ne moleste feras, si dicantur tibi a nobis illa,

quae sunt dicta ab apostolo praedecessori tuo Judaeo

pseudoprophetae: Plenus  omni dolo et fallacia, filius

diaboli, inimicus omnis justitiae, qui non desinis

pervertere vias Domini rectas (Ibid. 10). Si fueris

motus cur haec tibi dicantur quae fuerint dicta illi,

cujus sis tenens iter mortis, multum te insulsum

ostendis, qui velis hoc esse quod fuit ille Judaeus

 pseudopropheta, et nolis te illis nominari vocabulis

nominum, quibus fuerit et ille vocatus. Iterum et

hortor et deprecor, ut et moneo, ut tibi velis consulere,

ne aeterna te accipiat poena. Si enim ille ita

meruit excaecari, quia tentarit resistere, conspice

quae tibi homicidae, quae sacrilego, destructori Dei

religionis possint mala repraesentari et in hac vita

et in perpetuum. Accipe adhuc ea quae te formare

possunt, non esse contumeliosos nos, sed veraces.

Antiocho septem illi gloriosissimi fratres restiterunt,

nempe ut nunc tibi nos restitimus. Legisti quartus

quid responderit compestilenti tuo, qui me contumeliosum

dignaris clamitare, quia dicam tibi, quod

nisi conversus fueris ad Deum, in aeternum sis interiturus;

nempe dicit: Potius est ab hominibus morti

 datos spem exspectare a Deo, iterum ab ipso resuscitari

: tibi enim resurrectio ad vitam non erit (II Mach.

VII, 14). Si a nobis tu tyrannus audis quod ad vitam

sis resurrectionem non accepturus, si in hac incredulitate

manseris, quod non ad requiem, sed ad poenam

sis resurrecturus sempiternam, quae contumelia

est? Quintus quoque cum admotus fuisset et vexatus,

dixisse loquitur scriptura regi: Potestatem inter

homines habes  cum sis corruptibilis, facis quod vis:

noli autem putare genus nostrum a Deo esse derelictum;

patienter  sustine, et vide, magna potestas illius

qualiter te et semen tuum torquebit (Ibid. 16). Quid

tibi videtur, quia tali constantia Dei servus invectus

fuerit in contyrannum tuum? Numquidnam injuriosum

fuisse cultorem Dei diaboli judicabis cultor?

 Illum vera dicentem negabis superbum? nec me debes

judicare insolentem, quia dicam tibi, non derelinqui

nos a Deo, propter quem  haec sustineam, te

contra, nisi fueris correctus, cum corruptibili gloria

tua ad nihilum venturus. Quid etiam sextus dixerit

inspice, et invenies nos eo cuneo reniti tibi turbido

procellae, quo illi fuerunt renitentes: Noli frustra

errare (Ibid. 18); nos enim propter nosmetipsos haec

patimur, peccantes in Deum nostrum, et digna admonitione

 facta sunt: tu autem ne te existimes impune

 futurum, cum contra Deum pugnare tentaveris. Probant

epistolae  meae mediocritatis, et libri rustico

licet sermone descripti, me saepe dixisse, quod peccata

quidem fecerint nostra, ut in tuas antichristi praecursoris

veniremus manus, te tamen pugnare contra

Deum, et idcirco nisi tibi prospexeris, te quidem ut

 istum Antiochum in aeternam poenam futurum, nobis

vero propitiaturum Dominum. Dolens es, cur

commissis nobis te, et quisnam sis revelemus, et

quod sit dignum antichristi umbram te calcari a

cunctis Christi militibus: qui me, inquis, calcare potuerunt?

illi , quos, cur se Christianos fateantur,

carceribus retines reclusos, patrimonio privas, facis

extorres, torques, interficis. Hinc nos insolentes

esse censes, quod cunctos nobis creditos deprecemur

diaboli calcare caput, sacrilegos conatus tuos

virtute passionum suarum illatarum pro Christo Dei

unico Filio deducere ad nihilum. Sit tibi et illa gloriosissima

mater septem horum filiorum insolens,

quia ad coamentem  tuum vincendum Antiochum

suos illicere dignata  filios dicens: Nescio qualiter

 in utero meo apparuistis, neque ego spiritum  donavi

vobis et vitam, et singulorum membraturam non ipsa

compegi: sed enim mundi creator, qui formavit hominis

nativitatem, quique omnium scrutator  originum,

et spiritum vobis cum misericordia iterum

reddet et vitam, sicut nunc vos ipsos despicitis

propter leges ejus (Ibid. 22). Haec dicere non destitit

filiis religiosa mater, fortiter filios diligens,

quoad usque cunctos advertisset interfectos. Nos

contra, quos praedixerat ore prophetae futuros pastores

gregi suo dicens. Et dabo vobis pastores secundum

cor meum, et pascent vos pascentes cum disciplina

(Jer. III, 15), tacere decuerat, ne tibi ad mactandas

venienti rabido lupo Dei oves fuissemus

visi insolentes? Mulier eo usque corda incendit Dei

 amore filiorum, ut eorum interitu gladii  fuisset

potita victoriarum: et nos Christi dicere militibus

fuisse congruum arbitratus es: Nolite arma sumere

contra Constantium diaboli satellitem, nolite resistere

templo omnium daemonum: magis autem facite quaecumque

fieri praeceperit. Quae haec est nostra contumacia,

si officium nobis delegatum a Deo nitamur implere,

si denique istius mulieris imitatores fuerimus

inventi? Tu vis diabolo placere, cujus opus inveniris

celebrare, nos minime; vis Deo haec te gerendo

contra fieri acceptissimos. Si te adhuc movet, cur,

quod es, voceris a nobis, accipe etiam ab illo septimo

hujus mulieris sic clamitatum contra Antiochum

filio: Antiochus autem contemni arbitratus  (II Mach.

VII, 24), et ejus quae increpabat vocem despiciens, cum

adhuc adolescentior superesset, non verbis hortabatur

 tantum, sed etiam cum juramento affirmabat divitem

et beatum facturum, translaturum  a patriis, et

hospitem habiturum, et res necessarias crediturum.

Sed  ad ista adolescentem non intendentem vocavit matrem,

et suadebat ut adolescenti fieret in salutem. Cum

autem multis  esset hortatus, suscepit suadere se filium.

Itaque inclinata ad illum derisit  crudelem tyrannum,

et ait patria voce: Fili, miserere mei, quae te

in utero mensibus decem portavi, et lac triennio dedi,

et alui, et in aetatem istam perduxi. Peto, nate, aspicias

 in coelum et in terram, et omnibus quae in eis sunt

inspectis, intelligere quia ex nihilo fecit illa Deus, et

hominum genus: ita fiet, ut non timeas carnificem istum,

sed dignus  fratrum effectus, suscipias mortem, ut in

illa misericordia cum fratribus te recipiam. Cum haec

 illa  dixisset, ait adolescens: Quem sustinetis? non

obedio regis imperio, sed praecepto legis obedio, quae

data est nobis per Moysen: tu vero, qui inventor omnis

malitiae factus és in Hebraeos, non effugies manum

Dei. Si  enim propter increpationem et correptionem

Dominus noster nobis vivis modice iratus est (Ibid. 33),

sed iterum reconciliabitur servis suis; tuque , o sceleste,

et omnium hominum flagitiosissime, noli frustra

extolli vanis speciebus in servos ejus : nondum enim

omnipotentis, omnia conspicientis  Dei judicium effugisti.

Nam patres  nostri, modico nunc doloré sustentato,

sub testamento Dei aeternae vitae reciderunt: tu

vero judicio Dei justas superbiae poenas exsolves: ego

autem sicut et fratres , et animam et corpus trado pro

patriis legibus, invocans Deum maturius genti nostrae

 fieri propitium, teque cum tormentis ac verberibus confiteri

quod ipse est Deus solus. In me vero et in fratribus

meis statuere  omnipotens iram, quae super omne genus

nostrum juste superducta est. Quid, Constanti, a nobis

 plus audisti quam ea, quae ab hoc Dei sunt dicta fideli

servo? Si ille dixit ad Antiochi satellites: Quem

sustinetis? non obedio regis imperio, sed praecepto le

gis obedio, quae data est nobis per Moysen (Ibid. 30):

et nos tuis dicimus: Quid est quod nos ad Constantii

antichristi praecursoris voluntatem posse existimatis facere

Arianos? ut sumus Christiani, semper erimus (Ibid.

31). Si ille Antiocho dixit: Tu vero qui inventor omnis

malitiae factus es in Hebraeos, non effugies manum

Dei; et tibi nos diximus atque sumus dicentes, quod

enim, quia te potior nullus umquam fuerit persecutor

sacrae legis Dei, quia sis non effugiturus Dei manum.

Si audit Antiochus, quod arguendi gratia suis tunc

Dominus fuerit iratus, et quod iterum esset reconciliaturus

se servis suis, haec et tu nos dicere audis.

 Si illi dictum est regi: Tuque, o scelerate, et omnium

hominum flagitiosissime, noli frustra extolli vana  spe

in servos ejus inflatus: nondum enim omnipotentis Dei

 judicium effugisti (Ibid. 34): haec et tu audis a

nobis, quod enim sis sceleratus omnium hominum

flagitiosissimus, qui iccirco haec geras ut nos coapostatas

facias tuos, sed tamen frustra te elatum, vana

instinctu diaboli in nos Dei servos spe inflatum: quia

neque tuos possis implere conatus malignos, neque

Dei omnia conspicientis, omniaque potentis evadere

judicium. Audis a nobis, sicut et per illum illustrem

adolescentem audit Antiochus: Quod  enim fratres

nostri pauca perpessi sub testamentum Dei aeternae vitae

reciderunt, tu vero quod sis judicio Dei justas superbiae

poenas persoluturus (Ibid. 36). Audis et a nobis nos

 ita esse paratos interfici a te carnifice pro Deo, sicuti

jam fratres nostros interfecisti, animas et corpora

nostra tradere nos paratos pro Jesu Christo Dei

vero unico Filio, confidere praeterea nos de ejus

 infatigabili pietate, quod enim omnem quidem gregem

suum sit maturius erepturus ex te rapace lupo,

ex te cane rabido; tu vero quod sis, nisi tibi consulueris,

semper in tormenta abiturus. Quid ego

plus sive per scripturam, sive in praesenti tibi dixerim,

volo revincas tu nostri temporis tyrannus. Si

te ego carnificem dixi, dixit non solum iste adolescens

justissimus, sed et ejus mater Antiocho coamenti

tuo: si inventor omnis malitiae dictus es a

me si quod non sis effugiturus manum Dei, si sceleratus

et omnium hominum flagitiosissimus, quia non

sis omnia potentis, omnia conspicientis judicium

effugiturus, sed in judicio Dei tu justas poenas sis

exsoluturus, haec omnia jam ab isto religioso adolescente

dicta fuerant collegae tuo Antiocho. Contumeliosum

 me clamitas, quia videas digna tuis factis nomina

tibi imposita, illa quae jam contyrannis tuis imposuerunt

nostri praedecessores, cultores Dei vivi. Petrus

beatus apostolus, Sobrii, inquit, estote, vigilate, adversarius

 vester diabolus tamquam leo rugiens circumit,

quaerens, quem transvoret, cui resistite firmi in fide, scientes

has easdem passiones in omni hoc saeculo fraternitatem

vestram perpeti (I Petr. V, 8). Si putas, quia contumeliosus

sum, propterea quod audias mala esse quae

geris, in quo invenior diabolo resistere secundum

apostoli praeceptum? Ecce enim vino suo hic draco

ad omnem te perducens ebrietatem, immisit in omnem

Dei gregem, ut cunctos, tuo regali usus adminiculo,

sicut ipse es, efficias ebrios: hoc est, insanos,

vecordes dementesque. Te etenim quis de Sodomorum

 vite, de vinea Gomorrhae sic efficit ebrium, ut

temet fornicatum, sicuti sunt fornicati Judaei, non

videres? In quo, inquam, resistemus diabolo, si tibi,

per quem ad nos transvorandos semet armarit, non

itum fuerit obviam? si non tibi fuerit dictum a sobriis

ebrio, a sospitibus aegro, ab integris vulnerato, a

videntibus caeco, a stantibus eliso, a piis impio, ab ovibus

Dei rapaci lupo, a benignissimis misericordiamque

diligentibus crudeli carnifici, saevo homicidae, a Deum

clarificantibus blasphemo, a cultoribus Dei sacrilego, a

Christianis haeretico Ariano, si non tibi fuerit dictum

a nobis: Discede, minister adversarii nostri, da honorem

Deo? In quo resistemus diabolo, si tibi voluntatis illius

sagenae pepercerimus, si non universis ebrietas

tua, hoc est insania, fuerit declarata, si denique non

 per id quod saevis adversum nos fueris omni orbi

 manifestatus? ex eo quod gerens sis haec, non te

Christi servum posse sentiri, sed plane mancipium

illius, qui sit tamquam leo rugiens adversum nos.

Hinc tibi videmur esse petulantes, quia dicimus

tibi, vino illo te factum ebrium, de quo fuerint et illi ad

omnem perducti ebrietatis dementiam; illi, ad quos

vel propter quos dicitur: Peccaverunt non ei filii

maculati, natio  prava et perversa. Haec domino retribuistis,

sic plebs  fatua, et non sapiens (Deuteron.

XXXII, 5). Et infra: Bibit vinum, et manducavit Jacob

et satiatus  est, et calcitravit dilectus: pinguis factus

est, et incrassatus est, dilatatus est, et dereliquit Deum

qui fecit eum, et recessit a Deo salvatore suo (Ibid. 14).

Exacerbaverunt me in alienis, in abominationibus suis

concitaverunt  me, et sacrificaverunt  daemoniis et

 non Deo, deos quos non noverant, novi ad praesens

venerunt, quos nesciebant patres ipsorum. Deum qui

te genuit, dereliquisti, et oblitus es Deum alentem te.

Sic te ut Judaeos dereliquisse Deum, et idololatriam

secutum probat quidem perfidia tua quam praedicas.

Sed nunc ad hoc te solum arbitratus sum perducendum,

ut videres non esse nos, quia quod sis tibi

dicam, injuriosos petulantes atque superbos, sed

veraces, sed praeter Deum timentes neminem. Joannes

beatissimus apostolus, Charissimi nolite, cum dicit,

omni spiritui credere, sed probate spiritus si ex Deo

sunt, quoniam multi pseudoprophetae exierunt  (I Jo.

IV, 1): tu mihi unus esse ex his pseudoprophetis

manifeste videris, siquidem negando Dei unicum

Filium, non te habere nisi antichristi spiritum in

 ore tuo sacrilego declares: hinc efficitur, ut nec audire

possis nos loquentes de divina aeternitate unici

Filii Dei, siquidem spiritus ille qui in te manet antichristi

non possit sustinere, et nolit se ex te pelli,

sed sit cupiens eo usque in te mansitare, donec te

videat ad illa raptum loca, in quibus ipse sit in perpetuum

futurus: dolet enim te tam fidelissimum delicium

 suum, te omnibus desideriis suis parentem

ex se eripi. Charissimi, inquit, nolite omni spiritui

credere, sed probate spiritus si ex Deo sunt: quoniam

multi pseudoprophetae exierunt in saeculo . Ex hoc

intelligite  spiritum Dei. Omnis spiritus, qui confitetur

Jesum Christum in carne venisse, ex Deo est. Et

omnis spiritus, qui  destruit Jesum, ex Deo non est,

 et hoc  est quod est antichristi (Ibid.). Et infra: Isti de

 saeculo  sunt, propterea de saeculo loquuntur, et saeculum

audit eos: nos  autem ex Deo sumus. Qui cognoscit

Deum, audit nos; qui autem non est ex Deo, non

audit nos. Ex hoc intelligimus spiritum veritatis, et

spiritum erroris (Ibid. 5). Clarum est, Constanti, te

esse antichristi portantem spiritum, te spiritu agi

erroris. Sicut enim qui dixerunt, non suscepisse

hominem de utero beatae Virginis unicum Filium

Dei qui non illum crediderunt  incarnatum, hominem

factum, habere erroris astruantur spiritum, et antichristi

nuncupantur, sic et vos Ariani cum unicum

Dei Filium natum vere de Patre negatis, hoc est, de

substantia Patris, verum illum esse Filium cum

despuitis et semper illum cum Patre regnasse, numquam

Filium fuisse sine Patre, neque Patrem sine

 Filio cum credere detrectatis, cum unam habere

Patrem et unicum Filium ejus deitatem negatis,

cujus vos spiritu esse plenos manifestatis, nisi antichristi?

Non etenim potest dicere Dei habens spiritum,

Erat quando non erat, et factus est ex nihilo,

de unico Dei Filio, cum illum sine initio credat cum

Patre regnasse, et regnaturum sine fine. Itaque cum

 non esse illum verum Dei Filium dicitis, cum denique

ὁμοούσιον τῷ πατρὶ, quod dicunt Graeci, nos

vero Romani  dicimus unius substantiae cum Patre,

illum esse destruere tentatis, utique et vos de illis

esse pseudoprophetis, et inter antichristos pronuntiatis

. Non me debes contumeliosum judicare, quia

dicam te immundo spiritu agi, qui dicam te antichristi

praecursorem; os etenim tuum te hoc esse

 revelat, neque enim habens spiritum Dei poterit talia

adstruere quae vos asseritis Ariani, aut cuncti variarum

 sectarum vestri quoque haeretici. Negas Deum

verum habere Filium, dicis illum esse adoptivum ,

et judicas ne  non intellectum, quod enim unus

sis ex illis antichristis ore pronuntiantis  Joannis:

 revelatus es inquam te spiritu adverso duci. Inde

est denique quod nec crediderimus tibi dicenti de

Filio, Factus est ex nihilo. Cognovimus etenim haec

non posse  dicere, nisi pseudoprophetae spiritum,

nisi antichristi praecursorem, nisi satellitem atque

mancipium daemonum. Non tibi haec dicenti potuimus

credidisse, quandoquidem Spiritus sanctus et per

prophetas fuerit locutus de unico Dei Filio, illum

esse verum Filium Dei, illum aeternum esse, et coaeternum

Patri, numquam neque Filium sine Patre,

neque Patrem fuisse aut esse sine Filio, et beati haec

eadem apostoli retulerint: siquidem sanctus Spiritus

paracletus, qui fuerit in prophetis, etiam in apostolis

manserit, qui sanctus paracletus Spiritus, quia

in Dei sit ecclesia, et vos sitis constituti extra ecclesiam

 Dei, cum non manens sit in vobis, utique

probamini antichristi vos habere spiritum; qui immundus

spiritus, ne haec quae ingerimus videatis,

corda haeretica vestra tenebris offundit errorum

 caligine caeca, ne scilicet ex ejus possetis emergere

laqueis. Judicas nos esse contumeliosos, quia te

qualem esse videmus pronuntiemus. Ecce etiam cum

in evangelio κατὰ  Matthaeum dixisse Dominum invenio:

Ecce ego mitto vos, sicut oves inter  lupos

(Matth. X, 16); tu mihi esse unus ex illis lupis videris,

et quidem omnium luporum contra Dei gregem

rugientium rabiem in quem videam congestam.

Quis etenim Dei unici Filii negator non gaudeat, non

prae se ferat, cum videat sic te Christi depopulatum

gregem? Ex illis quoque unum te accipio incredulis,

 ex illis perfidis, ad quos dicitur: Progenies viperarum,

quomodo potestis  quae bona sunt loqui, cum sitis

mali? nam ex abundanti corde unusquisque loquitur de

ore suo. Bonus homo de bono thesauro emittit  bona,

et malus homo de malo thesauro profert mala (Ibid.,

XII, 34). Si bona sunt, Constanti, quae loqueris,

 bonum pote, habere thesaurum. Petulans sum, quia

dicam tibi, tenebras tuo habitare in corde; inde

ex tenebrosissimis sensibus tuis, ut es, immunda

tenebrosaque audes proferre. Ecce, etiam illud quod

dictum est beato Petro a Domino si audias, dicturus

sine dubio me contumeliosum. Matthaeus sanctissimus,

Adhuc, inquit, ipso loquente, ecce Judas unus

de duodecim , et cum eo turbae multae cum gladiis et

fustibus, missi a principibus sacerdotum, et senioribus

plebis: qui autem tradidit eum , dedit eis signum dicens:

Quemcumque osculatus fuero, ipse est, tenete

eum. Et confestim accedens ad Jesum ait: Ave Rabbi.

Et osculatus est eum. Dixit  autem Jesus: Ad quid

venisti amice? Tunc accesserunt, et manus injecerunt

in Jesum, et tenuerunt eum. Et ecce unus ex his qui

 erant cum Jesu, extendens manum, exemit gladium

suum, et percussit servum principis sacerdotum, et amputavit

auriculam ejus. Tunc ait illi Jesus: Converte

gladium tuum in locum suum ; omnes enim qui accipiunt

gladium, gladio peribunt (Ibid. XXVI, 47). Contumeliosum

me dicas necesse est, cum audieris,

quia, si gladio utaris, sis periturus gladio. Aut

numquid non es usus gladio  Christianorum? Si

nullum gladio interemisti, si nullum ad mortem usque

persecutus es, cur Dei unicum Filium verum

Filium fuerit esse confessus, cur apostolicam atque

evangelicam tenuerit fidem, cur non esse Arianus

voluerit, poteris non perire gladio? Audis enim dictum

beato Petro et utique a Deo Dei unico Filio,

omnis, qui gladio utitur, quod gladio sit periturus.

 Contumeliosus sum quia dixerim tibi: Christianis

non licet interficere, quia pati, non facere dignum

sit injuriam Christianos, interfici : debes etenim pro

Christo non Christianos se clamitantes interficere. Haec

nobis dedit mandata Dominus; si custodita fuerint,

tunc Christiani esse perseverabimus. Contra tu cum

gladio digneris ejus persequi servos, non te utique

jam Christianum poterimus nuncupare, sed plane

 latronem vel gladiatorem. Interea, quoniam recitavimus,

quomodo coamens tuus Scarioth Judas tradiderit

Dominum, isto in loco ejus penitus retractemus

sacrilegii causas et tuas, et invenies unum vos

esse te et Judam Scariotham. Ille tradidit Dominum

Judaeis, quia non fuerat credens, nisi quomodo sit

nunc credens conscotinus tuus Sirmiensium, qui dicebatur

ac dicitur indigne Photinus. Tu tradidisti

eum, et quidem toti orbi, ut cuncti ejus possint

negare divinitatem. Quis vestrum in scelere major

est? Ego arbitror quia tu. Omnis  enim qui peccaverit

in Filium hominis, dimittetur ei: qui autem blasphemaverit

in Spiritum sanctum, non dimittetur ei,

neque hic neque in futuro (Ibid. XII, 32). Et tu deitatis

illius, quo cuncti possunt  negare, exstitisti traditor.

 Quantum enim apud te est, tradidisti eum, de

quo et libros  scriptos dedisti, et praedicatores benigni

voti tui omni in loco constituisti. Quem quo

possent omnes negare verum illum esse Dei Filium,

apostolicam atque evangelicam contra vos haereticos

apud Niciam descriptam fidem fecisti  judicare haereticam,

et blasphemiam tuam fecisti dici catholicam.

Et tamen iste Judas, qui eum tradiderat, videns in

suae salutis se operatum necem, poenitentia ductus,

retulit triginta argenteos principibus sacerdotum et senioribus

dicens: Peccavi, quod tradiderim sanguinem

justum. At illi dixerunt : Quid ad nos? tu videris.

Et projectis argenteis in templo, secessit; et abiit, et

laqueo se suspendit (Ibid. XXVII, 3). Ille licet uno

momento poenituit, et pretium quod acceperat reddidit;

 tu quid tale? qui conventus piaculum te facere

ab ejus servis non solum non poenitueris, sed

et magis in contumaciam creveris; tu quid tale? qui

sis dans omnes copias regni tui, ut possis sacrilegium

tuum firmare, qui, quos alio modo corrumpere non

potueris a veritate, nonnullos ingenti praemio facultatum

tuarum corruperis, qui certum numerum egenorum

ita locupletaveris, ut comitibus  tuis de divitiarum

 magnitudine possint aequari. Judas posteaquam

facinus suum advertit, laqueo finivit vitam:

tu qui pro magnitudine maleficii tui majori mereris

plecti supplicio, quid eris acturus, cum male te fecisse

sero licet cognoveris? cum ea, quae nunc possunt

conspicere, minime suppurati veneno haeretico

oculi tui videre coeperint? et tamen, si velis credere,

dimittatur tibi necesse est id quod ex ignorantia geris,

sicuti dimissum beato Paullo apostolo advertis:

sin vero, sic eris ut Judas descensurus ad infernam

noctem, tunc dicturus eis, qui te nunc haec facere

compulerunt, hoc est coarianis tuis: Peccavi vobiscum,

negans unicum Dei Filium; peccavi tribuendo

vobis auctoritatem ad ejus aeternam negandam clementiam.

Tunc cum cognoscere coeperis Patris et Filii et

 Spiritus sancti unam nos recte confiteri aeternitatem,

cum videre coeperis quod una sit magnitudo unaque

potentia in Patre, et in unico Filio ejus, et in sancto

paracleto Spiritu, ubi tunc erunt qui te impulerunt

ad hoc perpetrandum sacrilegium, ut dicas ad eos:

Poeniteor, quia vobiscum Dei inimicis cucurrerim, quia

vobiscum fuerim persecutus Dei domum? tecum erunt

sine dubio in gehenna. Ubi tunc erunt divitiae regni

tui, quae tibi non ad salutem, sed proficiunt ad aeternum

tuum interitum? Optamus quidem, ut tibi salutis

tuae inimico dignetur revelare Deus veritatem,

emergasque e tantis periculis. Caeterum quantum in

scelere sis eminentior ab Scarioth Juda, non est laboris

aestimare; quandoquidem tu  ad ejus divinitatem

negandam omnem convocaveris orbem; Judas

 vero solis illis Dominum tradiderit, qui in eum nec

dum crediderant; tu contra etiam eos provocare dignatus

es ad negandam ejus deitatem, qui jam crediderant.

Judas nulli vim intulit ut secum periret,

tu contra cum militari manu sis pugnans contra nos,

quos cognoscis credere, quomodo patriarchae, prophetae,

apostoli, ac martyres crediderunt; utique

quantum distet inter te atque Judam non est magni

 laboris perpendere. Dicis me contumeliosum, qui

et me et mihi commissos sim cupiens non tua pestifera

doctrina vulnerari, quia dicam tibi morbo te

plenum, et iccirco esse  a Dei vitandum servis, ne

jam ipsi morbidi effecti una hac tua pereamus peste.

Utinam, inquit Corinthiis apostolus, sustineretis

 pusillum insipientiae meae, sed et supportate me.

Aemulans  enim vos Deo aemulor. Statui enim vos

uni viro virginem castam exhibere Christo. Timeo autem

ne sicut serpens Evam seduxit astutia  sua, corrumpantur

sensus vestri a castitate quae est in Christo Jesu

(II Cor. XI, 1). Iccirco tibi videor esse contumeliosus,

quia sim timens, ne per blasphemias tuas corrumpas

castitatem quam habemus in Christo Jesu,

quia sumus metuentes ne sicut serpens charissimus

 tuus Evam seduxit astutia sua, seducas nos a Deo,

et facias reos mortis. Dicis me contumacem, quia

dicam te operarium dolosum pseudochristianum.

Non sunt primum per me adversum te prolata. Audis

etenim beatum apostolum operarium te designasse

dolosum pseudoapostolum: nam ejusmodi pseudoapostoli

sunt operarii dolosi, transfigurantes se in apostolos

Christi. Nec mirum: ipse enim satanas transfigurat se

sicut angelus lucis: non magnum si ministri ejus

transfigurantur, sicut ministri justitiae, quorum finis

est secundum operationem ipsorum. Hinc tibi videor

esse superbus, quia dicam te cognoscens ex actibus

tuis ex illis esse, quos tales futuros Spiritus

sanctus per apostolum praeostenderit. Si non es tu

operarius dolosus, revince me. Ego enim scio quod

 fingis te Christianum, cum Arianus sis, omnes nos

volueris servos cujus tu satellis  es facere. Nisi non

es operarius dolosus, tu proba nos. Etenim videmus

in quibusdam pium  te fingere, cum omnem exerceas

in nos Christianos impietatem tuam. Si non es

tu operarius dolosus, quomodo fingens pacem  te

firmare, conatus fueras ad omnem Dei ecclesiam

destruendam, ad pacem ei per unicum Filium  traditam

 dissolvendam? neque enim pacem Domini habere

possim exinde, ex quo fecissem id quod mihi

jubebas contra Domini praeceptum, ex quo ipsum

denique unicum Dei Filium, ut tu negas, coepissem

negare. Si non  transfiguratus es in apostolos

Christi, qui, tamquam vere ad te omnis cura ecclesiae

pertineat, sic sis sollicitus videlicet, ne quis

alicubi catholicus praesit ecclesiae episcopus, ne quis

relinquatur, qui se possit fateri Christianum. Tollis

 episcopos catholicos, ordinas haereticos, scribis

horrendas comminationes, ne forte oriatur seditio:

utique qui ignorat, arbitratur te, dum haec agere

conspicit, esse Christianum: nos contra, qui instruente

apostolo beato cognoscimus transfigurasse

sicut angelum lucis satanam, qui haec cuncta adversum

ecclesiam sanctam per te gerit, mirari non possumus

 si te ministrum ejus conspiciamus, si velut

justitiae transfiguratum ministrum, justitiae  hortatamur.

Utinam temet convertas ad hoc, quo possis

credi Dei servus, quo possis judicari et intelligi Christianus.

Quotiens dicitur a nobis tibi, non te potuisse

Dei unici Filii negatorem existere, nisi quia sis adverso

plenus spiritu, dicere es solitus, quod enim

tibi injuriam faciamus: et quamvis rem hanc plurimis

in locis jam probaverim, immundis spiritibus

instigantibus corda vestra, vos venire contra Dei

familiam, adhuc in Actibus apostolorum sume quae

acciderint. Factum est autem euntibus nobis ad orationem,

puellam quamdam habentem spiritum pythonis

occurrere  nobis, quae reditum multum praestabat dominis

 suis divinando. Haec subsecuta Paullum  et nos,

clamavit dicens: Hi servi Dei excelsi sunt, qui praedicant

 nobis  viam salutis. Hoc autem faciebat per multos

dies: quod  cum indoluisset Paullo, conversus ad

Spiritum ait  Praecipio tibi in nomine Jesu Christi, ut

exeas ab ea. Et exiit eadem hora. Videntes autem domini

ejus quia exiit spes : reditus eorum, apprehensum

Paullum et Sileam, extraxerunt ad forum ad magistratus,

et obtulerunt  eos dicentes: Homines hi conturbant

civitatem nostram cum sint Judai, et praedicant

sectam  quam non licet nobis recipere nec facere,

cum simus Romani. Et consurrexit  universa turba

adversus eos, et magistratus, destitutis  tunicis eorum

jusserunt eos virgis caedi. Et cum  multas eis imposuissent

plagas, miserunt eos in carcerem, praecipientes

custodi carceris diligenter servare eos: qui  cum tale

praeceptum accepisset, misit eos in imam carceris, et

 pedes eorum in nervo conclusit. Circa  mediam autem

noctem, Paullo et Silea orantibus, et hymnum

canentibus Deo, audiebant eos caeteri vincti. Repente

autem terrae motus factus est magnus, ita ut  concuterentur

fundamenta carceris: et ostia aperta sunt,

et omnia vincula soluta sunt. Expergefactus est  custos

carceris, et cum vidisset ostia carceris aperta, exemit

gladium ut se interficeret, et  existimans fugisse

vinctos. Exclamavit autem Paullus voce magna dicens:

Nil tibi mali feceris: omnes enim hic  sunt. Quo  audito

custos carceris petit lumen, et ingressus est, et tremens

procidit ad pedes Paulli et Sileae: et  cum produxisset

eos foras, ait: Domini quid me oportet facere

ut salvus sim? At  illi dixerunt: Crede in Deum Jesum,

et salvus eris tu et domus tua. Et locuti sunt ei

 verbum Domini cum  omnibus qui erant in domo ejus.

Et sumens  eos ipsa hora noctis lavit a plagis: et baptizatus

 est ipse cum omnibus suis: et ducens  eos in domum

apposuit mensam, et epulabantur  cum universa

domo sua, credens in Domino. Igitur ut ille spiritus

pythonis audiens nomen Domini Jesu Christi, mox

effugatus est de domo sua, concitavit universum

populum civitatis adversus unici Filii Dei majestatis

praedicatores, ita et te cum tuis contra nos ejus servos

illi impuri spiritus concitaverunt. Nec dubites

te iisdem agi spiritibus, quibus fuerint acti contra

Paullum et Sileam surgentes, quando te sic Dei religionis

factum videas persecutorem, ut illud vulgus

fuerit, quod nec dum credidisset in Dei unicum Filium,

quod non aliunde tales, nisi quia sine spiritu

fuerint Dei, ut tu quoque esse probaris. Spiritum

etenim te habere sanctum non posse, nisi credideris

 in Dei unicum Filium, custodis istius carceris

factum manifestat, qui cum utique unus fuerit e populo

illo resistenti, tamen est , posteaquam credidit,

quia jam sancto regeretur Spiritu, quo regerentur

Paullus et Sileas, nonnisi viam tenere amplexus

fuerit eorum, propter quos viderat januas sponte

carceris reseratas. Ita tu qui nunc diverso ageris

spiritu, nisi credideris in unicum Dei Filium, sicut

etiam nos credimus, habere in te non poteris nisi

adversarii nostri spiritum. Ait etenim ille custos ad

gloriosos Paullum et Sileam: Domini quid me oportet

facere ut salvus sim? At illi dixerunt: Crede in  Dominum

nostrum Jesum, et salvus eris tu, et domus tua

(Ibid. 30). Constat igitur non te esse salvum, quia

adhuc non credideris in Dominum Jesum. Nec enim

 poteris te asseverare credidisse in eum, cum sis eum

persequens. Aut numquid arbitraris, non te ipsum persequi

in nobis? si non ipsum persequeris in nobis, quomodo

ipse dicit ad Saulum: Quid me persequeris?  Durum

est tibi calcem  mittere contra stimulum (Ib. IX, 4).

Quid agebat Saulus ut haec audiret a Domino? nempe

haec quae tu: sic etenim ille negabat unicum Dei Filium,

ut sis negans tu. Non enim Paullus tunc persecutor,

postea vero qui perpeti coeperit persecutionem,

 iccirco Christianos persequebatur, quia credidissent,

sicuti tu credis, quod fuisset quando non

fuerit, quod factus fuerit ex nihilo, et quod verus sit

 Filius: sed utique quod auderent unicum Dei Filium

confiteri, quod credere se astruerent Christiani,

quia aeternitas una sit Patris et Filii, quia una

sit dealitas, quia una sit potentia in Patre et Filio.

Haec exsecrabatur Paullus, existimans errare Christianos:

at ubi illustratus est per eum, quem negabat,

ubi cognovit de libris Moysis, et de omnibus

prophetarum voluminibus, confestim haec coepit,

quae impugnabat, defendere, quae scilicet ante defenderent

illi quos persequebatur quam credidisset.

Caeterum quis tam vecors erat, ut estis vos Ariani,

aut est Photinus Sirmiensium, qui vere dicitur Scotinus,

 ut crederet in creaturam, in eum qui fuerit

quando non fuerit, in eum qui creatus sit ex nihilo?

Apparet igitur cunctos vos non credentes, sicut credit

ecclesia gloriosa, spiritu duci adverso; de quo

adverso spiritu liberari non poteris, nisi credideris

verum illum esse Filium Dei. Contumeliam, inquis,

faciunt mihi episcopi. Cur tibi videmur contumeliosi?

nempe quia dicamus: Quid te Christianum fingis?

Videris etenim esse Arianus, videris esse Dei religionis

hostis. Hinc apud te ac tuos esse injuriosi

videmur. Sed conspice quae, ut ageremus episcopi

contra vos lupos, fuerit locutus beatissimus apostolus:

Vos scitis a prima die, qua ingressus  sum

Asiam, quemadmodum vobiscum fui per omne tempus

serviens Domino in  omni humilitate et lacrymis et

 tentationibus, quae mihi acciderunt ab insidiis Judaeorum,

quomodo  nihil subtraxerim ab eis quae utilia

essent, quomodo renuntiarem  vobis, et docerem publice,

et per domos, testificando  Judaeis et Graecis

in Deum poenitentiam, et fidem in Dominum nostrum

Jesum. Et nunc ecce vinctus  spiritu vado Jerusalem,

quae in ea mihi eventura sunt ignorans, nisi

 Spiritus sanctus per omnem civitatem protestatur mihi

dicens: Quia vincula et tribulationes me manent in

 Hierosolymis. Sed  pro nihilo aestimo animam meam

caram esse mihi, quam consummare cursum meum, et

ministerium verbi quod accepi a Domino, testari Judaeis

et Graecis evangelium gratiae Dei . Et nunc ego

scio quod amplius non videbitis faciem meam vos omnes,

inter  quos perambulavi in  praedicando regnum

Domini Jesu. Propter  quod contestor vobis hodierna

die, quia mundus sum a sanguine omnium, et non

praetermisi  praedicando  omnem voluntatem Dei. Attendite

 vobis et omni gregi, in quo vos Spiritus sanctus

posuit episcopos regere ecclesiam Domini , quam

acquisivit sanguine suo. Ego scio  quia intrabunt post

discessum meum lupi graves in vos, non parcentes

gregi: ex  vobis ipsis exsurgent homines, et loquentur

perversa, ut adducant discipulos post se. Propter quod

 vigilate, memoriam  tenentes, quia per triennium

nocte ac die non cessavi cum lacrymis monendo unumquemque

vestrum (Ib. XX, 18). Cum haec mandata

videas esse apostoli, quid me jubes facere, ne contumeliosus

esse videar tibi? nempe tacere me, et

sinere jubes, ut tu unus ex illis lupis designatis

gravibus quovis modo grasseris in Dei gregem. Videmus

vos lupos, quos praeostendere est dignatus

Spiritus sanctus per vas electionis apostolum, omnem

comprehendere conatos Dei gregem; et nos,

episcopos  quos Spiritus sanctus ad gerendam  Dei

ecclesiam constituerit, dicit beatus apostolus, debemus

tibi lupo parcere, debemus vereri regni tui

diadema, inaurem  etiam et dextrocheria , debemus

insignes quas esse censes vestes tuas honorare, et

 despicere rerum creatorem atque rectorem? Quis te

imprudentior est, ut dicas: Injuriam patior a Lucifero,

imperator ab homine egeno? nec dignaris dicere

 ab episcopo, quia esse lupus fueris agnitus, et

merueris repulsam. Tali putasti me onerandum invidia,

ut assereres Dei servum tibi imperatori exstitisse

contumeliosum. Si putas nos injuriosos, accipe

quid responderit principi sacerdotum prohibenti praedicare

unicum Dei Filium beatus Paullus. Intendens ,

dicit scriptura, in concilium Paullus, dixit: Viri fratres,

ego omni conscientia bona conversatus sum coram

Deo usque in hunc diem. Princeps  autem sacerdotum

Ananias  circumstantibus  se praecepit percuti os

Paulli. Tunc Paullus ad eum dixit: Percutere te incipiet

Deus, paries dealbate: et tu sedes judicare  de

me secundum legem, et contra legem jubes me percuti

(Ib. XXIII, 1). Igitur si non potest sacra lex beatum

Paullum contumeliosum judicare, quia hoc dixit injusto

 judici, nec tu me vera tibi, et quod es dicentem

juste poteris dicere superbum. Reum me contumeliarum

designas, sed quaeso te dicas, cui de me

possis conqueri? Si Deo, quomodo ei quereris quem

sis ignorans? quomodo cum alienus sis ab ejus domo?

Si vero tibimet ipsi conqueraris, quid facturus homo,

qui nocere Dei servis ex nulla possis parte? Si

torqueas, magis curamur: si crucias, magis reficimur:

si interficis, magis vivemus. Cur audeam te dicere

antichristi praecursorem, dicis me injuriosum.

Si non te actus tui hoc esse ostendunt, consideras cum

ingenti sollicitudine sanctissimi etiam prophetae Danielis

librum, et invenies te unum ex illis praeostensis

persecutoribus Dei religionis. In primo anno Balthasar

 regis Chaldaeorum, Daniel somnium vidit, et visus  capitis

ejus in cubili ejus, et somnium suum scripsit: Ego

Daniel videbam, et ecce quator venti coeli immittebant

  in mare magnum: et quatuor bestiae  de mari, altera

alteram magnitudine antecedens. Prima ut leo  et pinnae

ejus. Et surrexit a terra et super hominis pedes stetit,

et cor hominis datum est ei. Et ecce alia bestia similis

urso , et in una parte stetit: et tria latera in ore ejus in

 medio dentium ejus, et sic dixit ei: Surge et manduca

carnes multas. Post  hanc bestiam videbam, et

ecce alia bestia ut leopardus, et ei alae quatuor volucris

super eam, et quatuor capita bestiae, et potestas data

est ei. Post  hanc videbam, et ecce bestia quarta horribilis,

admirabilis, et fortis vehementer: dentes ejus

ferrei manducabant et comminuebant, et reliqua pedibus

suis conculcabant : et haec bestia major caeteris bestiis

quae antea visae sunt, et cornua decem ei. Et intendebam

in cornua ejus, et ecce cornu aliud minus ascendit in

 medio eorum, et tria cornua , quae erant ante illum,

eradicata sunt a facie ejus: et ecce oculi hominis in

cornu hoc, et os loquens magna. Videbam quoadusque

sedes positae sunt, et vetustus dierum sedebat: vestitus

ejus albus ut nix, et capillus capitis ejus ut lana munda,

et sedes ejus flamma ignis, rotae ejus ignis ardens:

fluvius ignis lucebat ante eum, millia millium serviebant

ei, et dena millia denum millium astabant ante

eum: in judicium  sedit, et libri aperti sunt. Videbam

tunc a voce sermonum magnorum, quos cornu illud

loquebatur, quoadusque interiit bestia, et periit, et

corpus ejus datum est ut comburatur: et reliquarum

bestiarum regnum translatum est, et longitudo vitae

data est eis usque ad  tempus. Videbam in  visum

noctis, et ecce cum nubibus coeli ut filius hominis veniens

 venit usque ad vetustum dierum: anticipavit et

oblatus est ei: et datum est ei regnum, et honor, et

imperium, et omnes populi, tribus, linguae serviunt

 ei, et potestas ejus potestas perpetua, quae numquam

transibit, et imperium ejus numquam corrumpetur.

Horruit spiritus meus in habitu meo, et ego Daniel , et

 visus capitis mei conturbabat me: et accessi ad unum

circumstantium, et veritatem quaerebam ab eo de omnibus

his. Et dixit mihi veritatem, et interpretationem

sermonum declaravit mihi: Hae bestiae quatuor magnae

quatuor  regna surgent in terra, et accipient regnum

sancti altissimi Dei , et obtinebunt illud usque in saeculum.

Et quaerebam diligenter de bestia quarta, quod

erat praeter caeteras bestias horribilis valde: dentes  ei

ferrei, et ungues ejus aerei: manducabat et comminuebat,

et reliqua pedibus suis conculcabat: et de cornu

ejus decimo, quod erat in capite ejus, et de altero

cornu quod ascendit, et priora tria cornua excussit,

cujus oculi et os loquens magna, et visus ejus major

caeteris  videbatur, et cornu illud faciebat bellum cum

sanctis, et valebat  adversus eos, quoadusque advenit

 vetustus dierum, et judicium dedit sanctis altissimi Dei,

et anticipavit tempus, et regnum obtinuerunt sancti. Et

dixit: Bestia quarta, quartum regnum erit in terra,

quod eminebit omnia  regna, et manducabit omnem

terram, et conculcabit eam, et concident decem cornua

ejus. Decem reges exsurgent, et post eos exsurget

alius qui superabit malis omnes qui ante eum fuerunt,

et tres  humiles faciet, et verba adversus altissimum

Deum loquetur, et sanctos altissimi Dei inveterabit ,

et excogitabit mutare tempora et legem, et dabitur in

manu ejus usque ad tempus temporum, et dimidium

temporis; et judicium sedebit, et regnum transferet ut

exterminet et perdat usque ad finem: et regnum, et

potestas, et magnitudo regum  data est sanctis altissimi

Dei, et regnum ejus sempiternum, et omnes ei

 servient et obedient (Dan. VII, 1). Debueram quidem

tantum illam partem indere, quae te declarat per actus

tuos, cuinam sis similis bestiarum: sed ut scires

te in illa gehenna futurum, in qua bestiam illam

missam refert gloriosus Daniel, nisi te correxeris, et,

quomodo quos persequeris in aeternum sint regnaturi

 in regno collocati Domini, quo advertere posses

haec omnia annectimus: item ad hoc universam

revelationem censui applicandam, quo tu tibimet

et saltem legens satisfacere posses, quod enim vos

tyranni persecutores Dei religionis bestiae fueritis

dicti; cupiens etenim sum me purgare apud tuam infectam

venenis Ariani dogmatis conscientiam, apud

te non religiosum, sed religionis destructorem, non

me ut astruis esse contumeliosum, quia dicam te

feram bestiam, vel immanem belluam, cum videas

sic vos vocitari, juxta facta vestra vobis etiam nomina

applicata. Caeterum quartae illius bestiae te gerere

similitudinem, te haec implere esse cupientem,

quae illa praedictum est quod esset impletura, manifestum

est. Scriptum est de antichristo, cui tu similaris,

 aut ipse esse judicaris: Verba adversus Altissimum

 Domini loquetur, et sanctos altissimi Dei

inveterabit, et excogitabit mutare tempora et legem, et

dabitur in manu ejus (Dan. VII, 25). Haec tu jam fecisti

atque es faciens. Cum enim dicis: Non est verus

Deus Filius Dei, sed factus est ex nihilo, verba loqueris

adversus Deum. Christiani etenim cum unam

vindicemus divinitatem Patri et unico Filio ejus, et

tu sis hanc nostram impugnans defensionem, sis astruens

de Filio quod fuerit quando non fuerit, et quod

factus sit ex nihilo, utique probas te aut esse antichristum,

aut certe ejus praecursorem. Neque enim

poteris alius esse intelligi, nisi aut praecursor antichristi

aut antichristus, qui audeas apostolicam

evangelicamque haereticam dicere fidem, et tuam

 tentes blasphemiam catholicam fidem vindicare. Injuriam

te pati sentis, quia bestia esse dicaris a nobis:

inveniris excogitare fidem mutare, hoc est ut

non ita credamus, quomodo patriarchae, prophetae,

apostoli ac martyres crediderint, sed institueris sic

credendum, quomodo comperditus tuus Arius: et

dicis non te recte dici bestiam, cum, quia haec esses

acturus, bestiam te esse dixerit sanctissimus propheta?

Non minor es, Constanti, incredulitate ab

antichristo: nam dentibus ferreis Dei servos devorando

non desinis. Quid pluribus? nil antichristus

acturus est, nisi ut negetur unicus Dei Filius: hoc

agit stultitia saginatus immundissimus animus tuus.

Sed quantumvis saevias, transient, transient tempora

tua, et venient illa, in quibus visurus es te,

 nisi tibi consulueris, in illo igneo fluvio constitutum,

visurus tunc eos, quos infeste persequeris, propterea

quod nolint perire tecum, non in illo in quo tu

futurus es loco tormentorum, sed cum angelis sanctis

gratias et laudes referentes semper Deo, te vero

in illo liquore flammeo. Nolo mireris, si Daniel gloriosus

te bestiam esse designarit, quando et Paulus

 beatus de collectis  tuis dixerit Cretensibus: Cretenses

semper mendaces, malae bestiae, ventres pigri

(Tit. I, 12). Et infra: Quamobrem  increpa illos

acriter, ut sani sintin fide, non intendentes Judaicis fabulis

et mendaciis  hominum aversantium se a veritate

(Ibid. 13). Hinc tibi episcopi sumus injuriosi, quia

te increpemus atque objurgemus, cur fueris ausus

avertere temet a veritate, cur volueris Dei mandatis

derelictis hominum haerere blasphemiis atque mandatis,

cur denique derelicto Deo idololatriam susceperis.

Hinc tuus tibi inimicus esse videor, quia velim

te gradi secundum apostoli praeceptum, et non

secundum Arii atque Judaeorum mandata. Contra has

nostras justissimas allegationes videns te veritate superatum

dicere es solitus: Sacrae scripturae praecipiunt

 regibus et omnibus degentibus in sublimitate debere te esse

subditum; et audes tanta ac talia mihi ingerere, Lucifer?

Haec conspicis, hujusmodi quae te jubent honorari

intelligis; quae vero te jubent facere, illa fingis

non nosse, illa quae te moneat Dominus sacerdotibus

obedire, illa quae urgeant unum te exhibere ex

omnibus conservis tuis oportere, nec cuiquam te, si

velis Dei inveniri servus, superiorem dicere. Haec,

inquit Tito beatus apostolus, loquere, et exhortare ,

et argue cum omni imperio: nemo te contemnat (Ib.

II, 15). Si Christianus es, quia et tu unus sis de illis,

propter quos dixerit: Haec loquere, et exhortare, et

argue cum omni imperio: nemo te contemnat (Ibid.);

utique me cum omni te corripientem imperio audire

debes, non contemnere. Tunc eris Christianus, si

 me non contempseris hortantem te, ut perseveres

Christianus: si vero contempseris, jam non de Christianis

esse inveneris; quia si fuisses Christianus,

non contempsisses eum quem Deus ordinaverit ad

instruendam plebem suam, et eum, cui apostolus

dixerit: Haec loquere, et exhortare; et argue cum

omni imperio: nemo te contemnat (Ibid.). Quid enim

te hortor? nisi ut non sis homicida, ut Dei non

persequaris domum; ut desinas torquere, proscribere,

deportare, recludere carcere, trucidare, varie

disperdere, interficere eos quos cernas Christianos;

ut desinas denique blasphemare unicum Dei

Filium; ut apostolicam suscipias, quam haereticam

dicis fidem, hanc scilicet nostram, quam apud Nicaeam

te contra et cunctos haereticos episcopi descripserunt;

 ut sis credens sicuti nos, dignerisque respuere

idololatriam per Arium magistrum tuum institutam;

ut Christianum te clamites, non Arianum;

ut  desinas crimina falsa Dei mittere sacerdotibus:

haec est correptio mea, haec objurgatio. Apostolus

mihi dicit ut te arguam cum omni imperio, et tu dicis:

Facit mihi injuriam Lucifer; et non dicis: Dei

 sacerdos commonet atque hortatur secundum sacrae

legis praecepta, ut possim ducere vitam Deo acceptissimam.

Nam quia dicas debere nos tibi obsequia, scito

quia non tibi soli, sed et omnibus nos in sublimitate

degentibus in obsequiis repraesentantibus  esse novimus

debitores. Dicit enim apostolus: Admone illos

principibus et magistratibus  subditos esse, obedientes,

ad omne opus bonum paratos esse, neminem blasphemare,

non litigiosos  esse, sed modestos, omnem

ostendentes mansuetudinem ad omnes homines. Fuimus

enim et nos aliquando stulti et incredibiles , errantes,

servientes desideriis et voluptatibus variis, in malitia

et invidia agentes, odibiles, odientes, alterutrum : sed

cum benignitas et humanitas illuxit salvatoris nostri

Dei, non ex operibus justitiae quae nos fecimus, sed secundum

 suam misericordiam salvos nos fecit per lavacrum

regenerationis et renovationis, per Spiritum sanctum,

quem effudit in nobis  honeste  per Jesum Christum

salvatorem nostrum, ut justificati gratia ipsius

haeredes efficiamur secundum spem vitae  (Tit. III, 1).

Admonet ergo subditos nos debere esse in bonis operibus,

non in malis. Si bonum est opus, ut absentem

 interimamus, ut inauditum purgare se proclamantem

 necemus, ut eum, quem innocentem scimus,

omittentes omnem respectum misericordiae tecum

puniamus, si opus bonum est negare Dei unicum

Filium, si opus Deo acceptum est apostolicam deserere

fidem, suscipere haereticam, merito diceres

contra sacrarum facere me scripturarum monita.

Addo illud, quod illorum principum et magistratuum

 apostolus fecerit mentionem, qui nec dum credidissent

in unicum Dei Filium; utique  humilitate nostra

et mansuetudine, et longa in adversis patientia,

et maxima in rebus congruis obedientia fuissent provocati

ad credendum. Caeterum si tu, quia imperator

sis, fingens te unum e nobis cogas nos Deum derelinquere,

et idololatriam suscipere, numquid acquiescendum

tibi erit, ne apostoli praetermissa fuisse videantur

praecepta? Et tamen tu, qui te fingis Christianum,

Christianos tentaris quod ipse sis facere,

 hoc est apostatas, tu qui adhuc stultus sis, et incredibilis

permanens in malitia tua, in qua et nos fuisse

ante agnitionem, ante susceptam sacram fidem apostolus

dicit. In quibus tibi temperaturi eramus, nisi ut

quae licita essent impleremus? Aut cum dicas tu blaspheme

homicida: Necate credentes in unicum Dei Filium,

estote mecum persecutores domus ejus, mecum

negate eum, apostolicam respuite fidem, suscipite haeresim

meam, cujus ego omnibus viribus cordis mei

exstiti amator; quis te infelicior est, ut non te vitet?

Nonne te haec facere suadentem daemonum templum

esse cognoscens fugiat? Quia haec audis, dicis: Injuriam

patior a Lucifero homine misero, et utique imperator;

non subsequitur sermo ille tuus blasphemus

conspurcatus: Audio quae mereor a Lucifero Domini

 sacerdote. Galatis vas electionis, Miror, inquit, quod

sic tam cito transferamini , qui vos vocavit in gratia,

in aliud evangelium, quod non est aliud, nisi 

sunt aliqui qui vos conturbant, et volunt convertere

evangelium Christi. Sed licet nos aut angelus de coelo

evangelizaverit  praeterquam evangelizavimus vobis,

anathema sit. Sicut praediximus, et nunc iterum dico;

si quis vobis aliud  annuntiaverit quam quod accepistis,

anathema sit (Galat. I, 6). Et tu arbitraris aliud posse

te judicari a me nisi anathema esse? cum inveniam

te aliter evangelizare quam tradiderunt beati apostoli.

Cum itaque audis a me quod anathema habeam

te evangelizantem aliter quam evangelizarunt

apostoli, si dicas me injuriosum, mentiri te

cognoscere, aliquid hominis  gestans, poteris; si

 quidem videas tibi me idcirco dicere anathema, quia

jam beatus apostolus te anathematizaverit. Injuriosum

me judicas, quia dicam te stultum: sed quomodo

potero recte a te injuriosus vocari, quando constet

me verum dicere, quod enim sis stultus? Si enim

Galatae audiant, O stulti  Galatae (Ib. III, 1), a beate

apostolo, cur putes tu non stulti debere te nomine

vocitari? Illi etenim si propterea quod falsis fratribus

obtemperassent, quia ad illorum conserpentinorum

tuorum suggestiones intendentes, et sabbata

 servare se oportuisse, et circumcisionem fuisse custodiendam

censuerant, sunt stulti dicti, quanto magis

tu digne diceris stultus, qui unici Dei Filii negator

exstiteris! Quia dicam tibi, Eripe te a canibus

rabidis Arianis, dole tibi quod illorum maligno haerendo

concilio et ipse canis factus sis, contumacem me dicis;

sed fortassis ignoras unici Dei Filii negatores dictos

canes, dictos tauros pingues, dictos filios iniquitatis,

semen adulterum et meretricis, filios perditionis, et

semen iniquum. Si fugitis  ita vocitatos vos a Deo,

audi per Esaiam ipsum dicentem ad comblasphemos

tuos Judaeos: Accedite huc, Filii iniquitatis , semen

adulterum et meretricis. In quo delectati  estis, et in

quem aperuistis os vestrum, et adversus quem immisistis

linguam vestram? nonne vos estis filii perditionis,

 semen iniquum (Is. LVII, 3)? Et alio loco: Videte

quia  omnia excaecata sunt, non cognoverunt sapere,

omnes canes muti, qui non potuerunt latrare, somniantes

in cubile , amantes dormitare: et canes improbi

 animae nescientes satietatem, et sunt nequam nescientes

intellectum, omnes vias suas secuti sunt (Ib.

LVI, 10). Qui hi sunt ad quos haec, vel propter

quos dicantur? nempe illi quos in vicesimo primo

psalmo incusat unicus Dei Filius ore David dicens:

Circumdederunt me vituli multi, tauri pingues obsederunt

me. Aperuerunt in me os suum, sicut leo rapiens

et rugiens (Ps. XXI, 13). Et infra: Circumdederunt me

canes multi, concilium malignantium obsedit me: foderunt

manus meas et pedes (Ib. 17).  Quando itaque

illos in sacrilegio magistros tuos dictos vitulos, tauros

 pingues atque canes advertes, non poteris tu unus

ex malignantium concilio contumeliosum me judicare,

quia illis te nuncupem nominibus, quibus compestilentes

tui vocati sunt ac vocantur: neque enim tu

minor es in nequitia, qui audeas dicere: Erat quando

non erat, et factus est ex nihilo, ut non illis aptis tibi

nominibus nuncuperis. Sed vis his non nuncupari nominibus?

muta vias tuas, corrige errores tuos, ut

 correxerunt Paulus beatissimus, et caeteri ex illo

perfido populo. Quia dicam tibi: Eripete a malignantium

concilio, videor esse tibi contumeliosus. Qua

de re? nempe quia profitear me Christianum, quia

noluerim derelinquere Deum, et abire post idololatriam

tuam. Non nos primum contumeliosi ac superbi

a vobis dicti sumus sacrilegis; dicti sunt enim

etiam illi cuncti, qui restiterunt funestis edictis contyrannorum

tuorum. Ut et  caeteros praeteream in

clausula orationis, ad solum iterum me vertam Antiochum

regem. Judicabatne resistentes sibi contumeliosos

superbos necne? Sine dubio, quia contumeliosos

superbos illos existimarit fuisse, tali est crudelitate

Deo dicatos ad mortem usque persecutus.

Restat ergo ut videas quae adhuc super illa, quem

jam cognovisti, gesserit Antiochus; et si illos recte

 poteris dicere superbos fuisse Antiocho contumeliosos,

poteris et nos . Haec etenim et nos patimur a

te, quae sunt et illi perpessi ab Antiocho; sic nos

sumus proclamantes pro fide, pro religione, sicut

fuerunt proclamantes et illi; sic nos Deo Abrahae,

Deo Isaac, Deo Jacob servire profitemur, quomodo

et illi sunt confessi. Misit, inquit Scriptura, rex senem

Atheniensem  qui compelleret Judaeos, ut se transferrent

a patriis, et Dei legibus ne uterentur, contaminare

etiam quod in Hierosolymis erat templum, et cognominare

Jovis Olympii, et Margarizin , pro ut

erant, qui locum inhabitabant, Jovis hospitalis. Pessima

autem et universis gravis malorum erat seditio . Nam

 quia templum comessationibus gentium erat plenum,

 scortantibus cum meretricibus, et in sanctis tectis mulieribus

se appropiantibus, insuper intro inferentes ea

quae non oportebat: altare etiam plenum erat illicitis

quae legibus prohibebantur. Neque autem sabbata agebantur

, neque dies solemnes patricii custodiebantur

(II Mach. VI, 1). Et infra; Ducebantur autem amara  necessitate

per singulos menses, in diem regis natalis,

miseratio erat; et cum sacra Liberi celebrarentur, cogebantur

 enim hederas habentes Libero circumire. Decretum

autem exiit in proximas Graecorum  civitates,

suggerentibus Ptolomaeis, id ipsum institutum adversus

Judaeos agere et misereri: eos vero qui nolint  transire

ad instituta Graecorum, interficere. Advenit ergo videre

miseriam. Duae enim mulieres delatae sunt natos suos

circumcidisse, quarum  infantes ad ubera suspenderunt,

et cum publice per civitatem illas circumduxissent,

per murum illas praecipitaverunt. Alii vero in  proximo

concurrerunt in speculas, et latenter septimum

diem celebrabant. Quod cum indicatum esset, sufflammati

sunt, eo quod metuerent in die solemni gloriosa ferre

sibi auxilia (II Machab. VI, 7). Quid censes oportuisse

 facere tunc cultores Dei? Deo oportuerat an Antiocho

placendum ? Si illos non censes Antiocho

placere oportuisse, nec nos utique tibi, quia et

tu alio licet modo, tamen nos sis cupiens tollere a

Deo, et jungere diabolo, ut ille voluerit illos: ipsa

per te crudelitas geritur, sic saevus atque iniquus in

eos, qui tuo lunesto edicto resistunt. Superest igitur,

ut est saepe dictum, doleas te errasse, agnoscensque

te esse homicidam atque blasphemum, temet, desertor

Dei, repraesentes domui , alioquin tu tibi imputaturus,

cum te videre coeperis illic esse, ubi nunc

sunt cuncti illi contyranni tui.