CAP. VIII.---De libro Consensus evangelistarum,
et de Fide ad Petrum S. Augustini. 
Lernaeae paludi, hydrino capiti, seu certe rogo flagrante
te comparaverim, quorum singula, aliud, quo
 crebrius obturatur saepius erumpit; aliud, succiso
uno mille capitibus pullulascit; alius, quo plura ligna
voraverit, amplius voranda desiderat: Ita et tu, cum
in uno tibi satisfecero, alia et alia nova et impossibilia
debilissimae cervici subeunda non exhorrescis, non
times, non expavescis, non saltem misericordia motus
desinis imponere. Apto ergo infirmos humeros gravi
sarcinae, pii provisoris mei est hac me quandocunque
relevare. Quod tamen ita dictum noveris ante
Deum, ut si quae mihi fraterne injungere et non imperatorie
volueris imponere, quoad vivam, ad voluntatem
tuam cupio promptissimus esse. Ordinatione
Dei (ut credo) non humana voluntate factum est
quod libri sancti Augustini de Symphonia, ut ipse
 illis nomen imposuit, vel anaphonia evangelistarum,
ut adversarii garriunt, incommemoratos reliqui, quatenus
de his modo latius aliquid instruere te occasionem
capiam. Primus itaque ex eis non de sui
materia, sed de sequentibus nomen accepit; ipse
enim, quodcunque ei vocabulum imposueris, omnia
supergreditur. Quod si enim galeam vel thoracem
Veteris ac Novi Testamenti nuncupare volueris, hoc
nomen ipsi minus idoneum reperies, cum eum contra
haereticos et omnes idololatras, sed et falsos fratres
clypeum aereum clavis aureis compactum et argento
purissimo vestitum esse, seu nimium ignitum contra
ligna arida, fenum, stipulamque (I Cor. III), didiceris,
vel armamentarium omnimodi generis telorum
adversus humanae spiritualisque nequitiae coetum
 (Ephes. VI) oculis et experimento probaveris. De sequentibus
autem quid loquar? qui ita veritatis ipsius
ratione subnixi sunt ut si eos memoriae commendaveris
omnibus semper et ubique Evangelii contradictoribus
ipse jam filius Evangelii contradicere
possis; in quibus et multas sententias cum lucidissimis
explanationibus positas invenies. Est etiam alius
liber ejusdem Augustini de Fide ad Petrum diaconum
ita dispositus ut, si eum firmiter comprehenderis,
invictum te adversus omnes haereses, quae hactenus
exortae vel post oriturae sunt, reddat victoremque
constituat.