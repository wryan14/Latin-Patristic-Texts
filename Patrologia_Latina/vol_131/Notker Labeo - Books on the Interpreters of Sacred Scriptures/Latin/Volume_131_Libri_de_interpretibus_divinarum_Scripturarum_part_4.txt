CAP. II.---De his qui Psalterium, Proverbia, Ecclesiasten
et Cantica canticorum exposuerunt. 
De hagiographis vero in sequenti doceberis: quorum
primum est Psalterium juxta circumcisionem.
Apud nos vero propter Christum ex eo natum,
David est caput omnium prophetarum. In cujus
librum plurima multi senserunt. De quibus primus
et praecipuus est Origenes apud Graecos, Augustinus
apud nos, ex cujus libris Prosper, ut accepimus,
Aquitanus episcopus, utilissimum volumen studiosis
excerpsit, cui multa de aliorum opusculis intexuit,
 ut statim in principio praefationem de homilia sancti
Basilii posuerit. In eumdem librum et Arnobius
rhetor sui nobis ingenii monumentum reliquit. In
ipsum et Hilarius Pictaviensis episcopus scripsit.
In cujus explanationem Cassiodorus senator, cum
multa disseruerit, in hoc tantum videtur nobis
utilis, quod omnem saecularem sapientiam, id est,
schematum et troporum dulcissimam varietatem in
eo latere manifestat. Super omnia vero ad intellectum
hujus prophetiae juvat, si quis Psalterium quod
beatus Hieronymus de Hebraico in Latinum vertit
memoriae commendare voluerit. In Proverbia Salomonis
Hieronymus breves sententias dereliquit,
quae quasi paucissima grana causa segetum fuere
 maximarum quas Beda noster demessuit et collegit.
Scripsit idem Hieronymus in Ecclesiasten juxta
traditionem Septuaginta Translatorum, hoc est,
Vulgatam Interpretationem. Hebraei enim dicunt
eos non amplius interpretatos fuisse quam Moysi
quinque libros. Huic ergo expositioni acutissime
debes intendere, ut eam ad intellectum modernae
lectionis possis derivare quia nihil aliud apud Latinorum
aliquem super eumdem librum reperies,
nisi tantum pauca testimonia in libris beati Gregorii
cum expositione posita. In Cantica canticorum
interpretatur sanctus Hieronymus duas homilias
Adamantii, in quarum praefatione hoc praemisit:
Origenes, cum in caeteris alios vicerit, in Canticis
canticorum seipsum vicit. Quam interpretationem,
 quia ipse morte praeventus, nobis transferre non
potuit; hanc tibi vicissitudinem nostri laboris et
multimodae servitutis impono ut si aliquando sumptibus
abundaveris et alicujus hominis Latina et
Graeca lingua eruditi amicitia usus fueris, ab eo
extorqueas ut explanationes latinis, et barbaris
pro maximo munere vel praeda famosissima transferre
non gravetur. Interim lege Libellum Justi
Lugdunensis episcopi in epithalamium, brevem
quidem verbis, sed spiritualibus plenum sententiis.
Quod si Romana facundia barbarorum hominum
scripta contempserit, nobis barbaris expositio
Bedae in eumdem librum sufficere debebit. Quem
naturarum dispositor Deus, qui quarta die mundanae
creationis solem ab oriente produxit, in sexta
 aetate saeculi novum solem ab occidente ad illuminationem
totius orbis direxit. Si vero Romanarum
etiam deliciarum opipari convivio delectaris, quidquid
Gregorius papa dulce super hoc respersum
latissime reliquit, idem Beda in brevissimo ferculo
avidis glutiendum composuit.