CAP. III.---De interpretibus libri Sapientiae, Jesu
filii Sirach, Job, Tobiae, Esdrae, Judith, Esther,
Paralipomenon et Machabaeorum. 
De libro, qui Sapientia Solomonis inscribitur,
nullius auctoris expositionem, nisi tantum per occasionem
aliorum librorum pauca testimonia explanata
cognovi; quippe qui ab Hebraeis penitus respuitur
et apud nostros quasi incertus habetur, tamen,
quia priores nostri eum propter utilitatem doctrinae
 legere consueverunt, et Judaei eumdem non habent,
Ecclesiasticus etiam apud nos appellatur. Quod de
hoc, id etiam de libro Jesu filii Sirach sentias oportet,
nisi quod is ab Hebraeis et habetur et legitur.
Difficillimum librum beati Job prophetae ab omnibus
magistris anterioribus intactum apostolicus
noster Gregorius ita exposuit, ut super historiae fundamentum
moralitatis construeret aedificium, et
anagoges imposuerit culmen praestantissimum. Cui
libro tam multa de omnibus divinae auctoritatis
scriptis testimonia intexuit et intexta dissolvit, ut
hujus occasione Vetus et Novum Testamentum videatur
exposuisse. Quod si propter inopiam rei familiaris,
vel saecularium rerum occupationem, vel
 etiam palatii assiduitatem et militiae laborem tibi
aspirare non suppetit aut vacare, excerptum Ladkeni
Hiberniensis inquire, et post explanationem
testimoniorum in medium adductorum nihil tibi
invenies ad plenum intellectum deesse. In diversis
etiam locis diversa tum collecta, tum excerpta de
hoc et aliis scriptis, si requisieris, invenire poteris
de quibus postea dicetur. In librum Tobiae et
Esdrae Beda presbyter aliqua scripsit magis jucunda
quam necessaria, quippe qui simplicem historiam
vertere conatus est in allegoriam. De libro Judith,
et Esther et Paralipomenon quid dicam, a quibus
vel qualiter exponantur, cum etiam ipsa in eis
littera non pro auctoritate, sed tantum pro memoria
et admiratione habeatur? Idem de Libris Machabaeorum
 suspicari poteris.