CAP. VI.---De libris ornando sacerdotio necessariis,
epistolographis, etc. 
Ergo quia sese obtulit occasio ut in hoc loco de
ministerio, quod subiturus esse te attentius instruere
debeam, et me imparem tantae rei agnosco, quippe
 qui nec vitam propriam custodire, nec quae aliquantum
sentio idonee valeo proferre, mitto te ad librum
beati Gregorii papae, qui appellatur Regula pastoralis,
sed meo, imo ut credo, ejus et omnium sapientium
judicio melius et verius Speculum nuncupari
potuisset, in quo omnis homo seipsum inveniet quasi
depictum, et praecipue episcopi et presbyteri, ita ut
omnis homo non solum sermones et opera, sed et
cogitationes et affectus, quos quisque vel antea, vel
in ipso sacerdotio conceperit, quasi viventes vel
ambulantes ostenderit. In quo libro tam multa de
Novo et Veteri Testamento posuit et exposuit; ut si
eum memoriae commendaveris, omnium librorum
scientia refertus esse videaris. Ex hoc ergo trutinari
debes et examinari utrum, ob animae tuae salutem,
 sacerdotium declinare, et eorum periculum quos
corrigere nequiveris fugere, vel propter tui custodiam,
quia ministerium ipsum vitiis te subjacere prohibet
et eorum quos convertere poteris lucrum subire
debeas, vel ambire, licet hoc verbum periculosissimum
sit et foedissimum, nedum etiam in efficientiam
apud Christianos veniat et maxime sacerdotes.
Habes Eucherium, nescio, utrum ipsum quem beatissimus
Augustinus presbyterum ex Hispania veteri
morbo calculi laborantem per sanctissimum Stephanum
in libro vigesimo secundo de Civitate Dei narrat
curatum, an alium episcopum vel doctorem, qui
multas et utilissimas interpretationes, tropologias et
anagoges sacrarum Scripturarum proposuit et dissolvit.
Quid dicam de Albino, magistro Caroli imperatoris?
 qui, ut tu ipse fateri solitus es, nulli secundus
esse voluit, sed in gentilibus et sacris litteris
omnes superare contendit. Ille talem grammaticam
condidit, ut Donatus, Nicomachus, Domisitheus et
noster Priscianus in ejus comparatione nihil esse
videantur. Sed tibi stulto idem de dialectica, fide, et
spe et charitate multa disputavit, adeo ut etiam in
Evangelium Joannis manum mittere praesumeret.
Scripsit enim ad amicos plurima, praecipue ad Witonem.
Epistolas vero ejus tibi commendare non audeo,
quia tibi puerulo cum supercilio scriptae videntur.
Sed ego ita non sentio, quia ille juxta auctoritatem
suam qua omnes post regum potentissimum praecellebat,
et locutus est, et vixit et scripsit. Commendo
epistolas Hieronymi non illius Graeci pagani idololatrae,
 sed nostri ecclesiastici cultoris veri Dei; in
quibus omnem serietatem, miram joculationem,
Scripturarum sacrarum explanationem, virginitatis
et viduitatis exhortationem, lapsorum sublevationem,
clericorum et monachorum ac virginum, imo et fornicariarum
modernarum insectationem tam vehementem
reperies, ut, si te ipsum clericum esse memineris,
non sit quod monachis et sanctimonialibus
objicere possis. Sed unam illam aetati, progenitoribus
et proximis, indoli et ministerio tuo congruentissimam
commendo epistolam ad Nepotianum, cognatum
Heliodori episcopi, qui futurus post avunculum
suum sperabatur episcopus, et subita morte
praereptus est, ut secundum talem institutionem qualiter
 eum instruxit vivere studeas, et non post matris
tuae consobrinum anhelare ad episcopatum, sed
timere et praeparare te satagas ad conspectum Dei,
quia, sicut omnibus, incerta est tibi hora exitus
tui.