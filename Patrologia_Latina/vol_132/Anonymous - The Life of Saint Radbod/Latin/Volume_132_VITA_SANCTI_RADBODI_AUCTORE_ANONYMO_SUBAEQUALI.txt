VITA SANCTI RADBODI
<em>AUCTORE ANONYMO SUBAEQUALI.</em>
<br><small>(Apud Mabillonium, Acta sanctorum ordinis S. Benedicti, tom. VII, pag. 26.)</small><br> </center></h4>
 <h4><center>OBSERVATIONES PRAEVIAE. </center></h4>
<p><nobr><sub></sub></nobr> 1. Radbodus, aliis <em>Radbodo,</em> post Egilboldum Trajecti
ad Rhenum (<em>Utrech</em>) episcopus, ordine decimus
quartus, insigni pietate effulsit. Vitam ejus scriptor
anonymus ac subaequalis condidit ex ipsius Radbodi
convictorum relatu, qualem in ms. codice nactus
est Surius, qui melius rebus nostris consuluisset,
si primigenium ejus nobis exhibuisset stylum, a quo
non sine mendis et debitae auctoritatis jactura vix
recedi potest. Anonymi verba sunt num. 5: Pauca
commemorabimus accepta ab illis, qui rebus gestis
interfuere. Eodem sensu loquitur sub finem numeri
10.</p>
<p>2. Trajectum inferius, prisco nomine <em>Wiltaburg</em>
dictum, episcopali sede donatum est a Willebrordo
nostro, qui adjunctis sibi monachis, verbi Dei praeconibus,
Frisios ad Christum perduxit. Monachos
in cathedrali ecclesia primum constitutos a Willebrordo,
tum Bonifacio martyre, illic ad Carolina
saltem tempora perstitisse probant varia temporum
<nobr><sub></sub></nobr> illorum instrumenta. At quocunque tempore monachi
in canonicos isthic deflexerint, aliquandiu
post episcopos Trajectinos, saltem religiosiores,
nonnisi sumpto monastico habitu, ac emissa regulae
professione, hanc sedem iniisse colligimus ex Radbodi
pontificis exemplo, qui cum in aula Caroli regis
educatus, ad Guntarium Coloniam se contulisset;
eo relicto, mox a Trajectinis accitus est in pontificem:
nec mora, ut scribit Vitae auctor num. 4, mutat
habitum, . . perfecteque regularis fit monachus;
neque a carnium duntaxat esu, sed ab omni ciborum
voluptate abstinet. Id Willebrordi ac Bonifacii
praedecessorum exemplo factum innuere videtur
idem scriptor num. 7; et recepto apud Cantuariensis
Ecclesiae antistites mori consentaneum esse,
non uno loco docent Anglicanae historiae scriptores.</p>
<p>3. Antequam de rebus a Radbodo pontifice gestis
dicamus, nonnulla de studiis ejus in aula Caroli
regis, ac sociorum Stephani et Mancionis, atque
<nobr><sub></sub></nobr> de Mannone, seu Nannone, palatinae scholae praefecto,
delibanda sunt. Carolum hunc regem Germanici omnes
fere scriptores Carolum Crassum imperatorem esse
putant, sed vel hoc uno revincendi quod subjectae
Vitae scriptor subaequalis Carolo regi filium assignet
Ludovicum, qui Calvi, non Crassi (qui nullos reliquit
liberos) filius ac regni haeres fuit. Quanto studio
Carolus Calvus enixus sit ut studia litterarum, quae
grassantibus intestinis bellis ac Danorum incursione,
non parum labefactata fuerant, reflorescerent,
satis superque probavimus cum in saeculi superioris
<nobr><sub></sub></nobr> praefatione postrema, tum in Paschasii Radberti
atque Joannis abbatis Elogiis. Sed auctorem nostrum
audiamus ex num. 1 et 2: Primo Radbodus ad
Caroli regis Francorum, inde ad Ludovici eius
filii aulam se contulit, non quod palatinos ambiret
honores, sed quod intra regis palatium liberalium
disciplinarum studia praeclare colerentur. Praeerat
autem gymnasio illi Manno (aliis <em>Nanno</em>) philosophus,
cui sanctus puer, fervens discendi studio
sedulus adhaerebat. Erant autem ei condiscipuli
Stephanus et Mancio, etc. Nil moror Belgicos
aut Germanicos scriptores neotericos, qui Nannonem
Caroli Crassi <em>advocatum,</em> patria Frisionem, et aliquot
opusculorum, quae passim jactari dicunt, auctorem
fingunt. Mannoni fuisse nomen verior Surii
lectio persuadet, eumque non alium esse facile
crediderim ab illo Mannone, monasterii S. Augendi
in locis jurensibus praeposito, qui anno 870 in synodo
Viennensi ecclesiam quamdam coenobio suo vindicavit.
<nobr><sub></sub></nobr> Petavianus codex, in quo Flori carmina,
Analectorum tomo I edita, describuntur, hunc
praefert titulum, uti et alii quos vidimus codices
in Boheriana bibliotheca: VOTO BONAE MEMORIAE
MANNONIS LIBER AD SEPULCRUM SANCTI AUGENDI OBLATUS.
A palatinis ergo scholis Manno (ut veri simillimum
est) in S. Augendi monasterium ante annum
870 secessit, ibique locupletem librorum supellectilem
Deo sacravit. De Stephano Radbodi condiscipulo,
tum episcopo Tungrensi, dicemus inferius.
Mancionem Surius perperam Cabilonensem dixit
episcopum, quem Catalaunensem dixisse debuerat.
Ipse est Mancio a Frodoardo in Historiae lib. IV non
semel memoratus, cujus epistolam ad Fulconem
metropolitam Rhemensem de sacerdote nupturiente
missam in Analectorum tomo, nuper edidimus.</p>
<p>4. Radbodum in palatinis scholis multum profecisse,
et, ut ait Willelmus de Heda, carmine et
pedestri oratione valuisse, probat Operum ejus
elenchus a Trithemio relatus in hunc modum:
<nobr><sub></sub></nobr> Scripsit nonnulla praeclara opuscula, de quibus
ista feruntur: Laudes sancti Martini lib. I; Laudes
S. Bonifacii episcopi lib. I; De sancta Amalberga
lib. I; Homiliarum et sermonum lib. I; de S.
Willibrordo flores, integrum quoque de S. Martini
translatione officium, et varios cantus in honorem
sanctorum. Quas Thithemius sanctorum Martini
atque Bonifacii <em>Laudes</em> vocat, anonymus noster
hymnos et encomia dicit num. 7 his verbis: Texebat
de illis hymnos et encomia, quae in eorum
solemnitatibus depromerentur. Et ne quis nos putet
<nobr><sub></sub></nobr> a vero aliena dicere, exstat integrum beati Martini
Officium, ab ipso compositum. De Amalberga
virgine librum a Trithemio indicatum ms. codex
Bigotianus olim complectebatur hoc titulo: <em>Tomellus
domni Radboudi sanctae Trajectensis ecclesiae episcopi
de Vita et meritis paradoxae virginis Amalbergae.
Tomellus</em> hic nihil est aliud praeter homiliam a Trithemio
laudatam, quam ex eodem codice Bigotiano
superius, ubi de Amalberga virgine, publicavimus
(infra col. 553). In saeculi III parte I, ad Vitam S.
Willibrordi sermonem in ejus natali habitum
exhibuimus <small>[Note: <nobr><sub></sub></nobr> Frustra requireretur in loco citato Sermo de quo hic agitur]</small>, qui nescio an is ipse sit quem
Trithemius Radbodo nostro tribuit. Praeter ea quae
Radbodo Trithemius assignat, Willelmus de Heda
nonnulla ejus poemata descripsit, quae pro tempore
elegantem auctoris venam arguunt. Idem Willelmus
Radbodi breve Chronicum retulit, ex quo initi ab
ipso pontificatus annum et alia ejus temporis gesta
discimus. Denique Surius tomo VI Eglogam de S.
Lebuino refert, eidemque Radbodo ascribit. Haec
<nobr><sub></sub></nobr> de ejus scriptis.</p>
<p>5. Anno igitur qui nongentesimum praecedit
desinente, ad Trajectinae sedis fastigium vocatus
Radbodus, clericale schema cum monastico commutavit;
moxque creditum sibi gregem verbo et
exemplo pavit assidue. Temporali quoque ipsius
subsidio cavit, impetrata ab Arnulfo ejusque filio
Zuentiboldo regibus Daventria, cum adjacentibus
praediis, in quae loca, destructo a Nortmannis
<nobr><sub></sub></nobr> Trajecto, se recepit. Quin etiam anno 914 privilegium
a Conrado rege accepit ab Heda relatum, quo
ecclesiae suae praediis ac juribus tuitionem ac securitatem
consecutus est. Tandem cum inter frequentes
paganorum procellas hac illacque tutandi gregis
ergo discurrisset, apud Homersum sive Othemarshem
occubuit, Daventriae sepultus. Mortis ejus
diem III Kal. Decembris consignant omnes, in anno
vero auctores variant, aliis annum nongentesimum
decimum sextum aut septimum notantibus, aliis
sequentem, nonnullis vero decimum nonum praeferentibus.
Annus post Christum natum nongentesimus
decimus octavus Radbodo postremus fuisse
nobis videtur.</p>
<p>6. Radbodi sanctitatem anonymus noster eximie
praedicat: sed qui post ipsum <em>sancti</em> nomen ei tribuerit
ante Adamum Bremensem in Hist. cap. 21
lego neminem. Regino in Chronico Radbodum
<em>venerabilem</em> vocat antistitem; Joannes de Beka
<em>virum veraciter sanctum;</em> eadem de illo scribit Willelmus
<nobr><sub></sub></nobr> de Heda, Trithemius, Wion, Miraeus, Molanus,
Cratepolius et alii passim recentiores. Auctorem
nostrum audire praestat, postquam obiter notaverimus
largiter falli eos qui Radbodum nostrum
fingunt regni archicancellarium. Hoc enim munus
Radbodo Trevirensi archiepiscopo delatum est, non
Trajectensi, ut ex variis ejus aevi monumentis
facile colligitur.</p>
<br> <h4><center>INCIPIT VITA. </center></h4><nobr><sub></sub></nobr> 
<p><nobr><sub></sub></nobr> 1. <em>Radbodi nominis etymon; maternum genus;
studia litterarum. Scholae palatinae adhaeret.</em>---Beatus
Radbodus, e nobili Francorum genere prognatus,
parentes Christianissimos habuit, et ipse
suis meritis magno ornamento mundo fuit. Nam
ab ipsis prope incunabulis jam animo tendebat ad
coelos. Nomen ejus mysterio non vacat, quod <em>consilii
nuntium</em> Latine possis reddere. A Christo enim
mittendus erat optimi consilii legatus ad Frisios a
quibus maternum duxerat genus <small>[Note: <nobr><sub></sub></nobr> Inde plerique scriptores Belgici seu Germanici
Radbodum genere Frisium dicunt. <em>Lomaganium</em> ejus
patria dicitur infra num. 3.]</small>, quibus certe
optime consuluit. Dux Frisonum Radbodus, quem
alii regem vocant, matris ejus atavus fuit; cujus
nomen ei mater imposuit. Cum primum discendi
capax esse visus est, discendis litteris admotus est.
Primae aetatis tempus exegit apud Guntherum <small>[Note: <nobr><sub></sub></nobr> Alio nomine Guntarius Lothario regi a consiliis,
quem <em>rebus adversis</em> pressum, hoc est a
Nicolao papa subjectum anathemati ob incestas
regis cum Waldrada nuptias, Radbodus merito
<nobr><sub></sub></nobr> deseruit.]</small>
<nobr><sub></sub></nobr> Coloniensem archiepiscopum, avunculum suum,
litteris operam navans. Sed cum illi episcopo res
adversae accidissent, puer egregiae indolis, hortantibus
suis, plerisque etiam adjuvantibus (quippe
quem Dei gratia qua praeditus erat omnibus charum
efficeret) primo ad Caroli <small>[Note: <nobr><sub></sub></nobr> Carolum hunc regem non Crassum, sed
Calvum fuisse, superius in observationibus praeviis
docuimus.]</small> regis Francorum,
inde ad Ludovici ejus filii aulam se contulit, non
quod palatinos ambiret honores, sed quod intra
<nobr><sub></sub></nobr> regis palatium liberalium disciplinarum studia praeclare
colerentur. Praeerat autem gymnasio illi Manno
[<em>al.,</em> Nanno] philosophus, cui sanctus puer fervens
discendi studio sedulus adhaerebat.</p>
<p>2. <em>Radbodi socii.</em>---Erant autem ei condiscipuli
Stephanus <small>[Note: <nobr><sub></sub></nobr> De Mannone, Stephano et Mantione vide etiam
observationes praevias.]</small> et Mancio, aetate quidem superiores,
sed non tamen studio. Itaque inter illos exstitit
pia quaedam aemulatio, conabaturque alter
alterum excellere, non honoris ambitione, sed
humilitate, legendi et discendi diligentia. Quorum
virtus eo progressa est ut non multo post uterque
episcopus creatus sit, Stephanus quidem Tungrensis
Ecclesiae, Mancio vero Catalaunensis [<em>Surius,</em> Cabilonensis,
<em>male</em>]. Radbodus autem venerabilis adolescens,
instar apis sedulae litterarum floribus insidens,
<nobr><sub></sub></nobr> multam inde eruditionis copiam collegit donec
omnium judicio non mediocriter doctus est existimatus.
Interim virtute animi adolescentiae motus
comprimebat, carnis rebellionem parcimonia edomabat,
mundum et mundana omnia coelestium amore
contemnebat, spiritalibus inhiabat deliciis, rebus
caducis omnibus nuntium remittere plane constituebat.
Aetas quidem necdum matura erat, sed
<nobr><sub></sub></nobr> maturis et canis erat moribus, illecebras omnes
respuens solique Deo placere contendens. Nocte
ac die spiritalibus vacabat epulis, et jam tum affectu
atque desiderio consectabatur quod postea
opere praestitit.</p>
<p>3. <em>Radbodi patria. Hugonem abbatem sequitur.</em>---Nec
vero regem ejus latebat virtus. Nam quanto
ille studiosius occultare se connitebatur, tanto ejus
fama, vel maxime invito illo, latius populi ore
diffundebatur. Fit charus regi propter morum integritatem,
proceribus regni venerabilis, acceptus
et probabilis populo, ut qui non obscure Deo gratus
et amabilis videretur. Postquam autem Carolus, sub
quo adolescentiae annos exegit, e vita decessit,
suos volens invisere Lomaganium (sic enim vulgo
<nobr><sub></sub></nobr> ejus patria dicebatur) adiit. Porro etiam Hugoni,
summae dignitatis abbati et ea tempestate inter
abbates praecipuo, sese adjungens doctrinae palmam
prae caeteris tulit, simul etiam virtutum scalis semper
ad altiora scandens, ut lampas coelestis praeclare ubique
refulsit.</p>
<p>4. <em>Episcopus creatur. Monasticum induit habitum.
Abstinentia ejus. Aquam in vinum commutat.</em>---Interea
Egilbertus <small>[Note: <nobr><sub></sub></nobr> Is Conradi filius, plurimis per Galliam coenobiis
auctus, ducatu quoque insignis, anno 887
Aurelianis excessit, ad S. Germanum Autissiodori
sepultus.]</small> Ultrajectensis Ecclesiae praesul
vitam cum morte commutat. Tractatur de substituendo
idoneo pastore, miraque cleri et populi
consensione, non sine nutu Dei, Radbodus omnium
dignissimus censetur. Idem est Arnulfi qui tum
regni moderabatur habenas, itemque principum de
eo judicium. Itaque cleri, regis, principum, populi
<nobr><sub></sub></nobr> studio et voluntate vir sanctus, primo quidem hujus
rei ignarus, postea vero diu reluctans episcopus
creatur <small>[Note: <nobr><sub></sub></nobr> Egilboldum vocat Joannes de Beka cum Willelmo
de Heda et aliis passim auctoribus: Eylboldum
scribit Zuentiboldus in suo apud eumdem Willelmum
diplomate.]</small>. Ea re non modiocri animo dolore
affectus diu haesitabat quid faceret. Tandem honorem
fugere dum vult, vel invitus rapitur ad cathedram
honoris. Percepta igitur benedictione, aeterni
regis miles processurus ad pugnam armis spiritalibus
animo virili se accingit, mutat habitum,
moribus addit majora etiam ornamenta, Christique
doctrinae obtemperans, angustam valde amplectitur
viam perfecteque regularis fit monachus, neque a
carnium duntaxat esu, sed ab omni ciborum voluptate
abstinens, biduanis triduanisque jejuniis animum
pascit, corporisque imbecillitatem, vix ossibus
haerens, naturae necessariis iisque vilibus sustentabat
<nobr><sub></sub></nobr> alimentis, interim tamen vultu hilaritatem
prae se ferens, et ita se comparans inter suos ac
si delicatis cibis vesceretur. Voluit enim, quoad
fieri potuit, omnes latere abstinentiam suam, paucis
tantum ejus consciis. Quam cum laicus <small>[Note: <nobr><sub></sub></nobr> Gommarum dicunt Beka et Heda; quo fulti
auctore nuspiam significant.]</small> quidam,
<nobr><sub></sub></nobr> episcopo familiaris et crebro eum invisens,
experiri vellet aliquando ei ad mensam assidens
et more usitato cum eo colloquens, tandem petit
sibi copiam fieri bibendi ex poculo quod erat pro
consuetudine illi appositum: quod quidem erat ex
onyche factum congruenterque ornatum auro, sed
aqua plenum. Ubi, quid tum miri per servum suum
effecerit Deus mirabilis in sanctis suis, res ipsa
sileri non patitur. Non sinit episcopus ut ille ex
poculo bibat, nolebat enim in aliorum notitiam
deduci quid in illo esset; sed tamen oblata quadam
opportunitate alter clam arripit poculum, episcopus
vero id advertit, sed, cum prohibere non posset
quin biberet, suspirat ad Deum et ingemiscit. Et
ecce antiquo renovato miraculo aqua mutatur in
<nobr><sub></sub></nobr> vinum optimum. Id sentiens explorator ille, ad
pedes sanctissimi antistitis advolvitur, petit veniam,
spondet se deinceps nihil tale attentaturum. Etsi autem
praesul sanctissimus id celare voluit, non tamen
par erat celari opus Dei, convenienter illi sententiae
Raphaelis angeli dicentis ad Tobiam: <em>Sacramentum
regis abscondere bonum est: opera autem Dei revelare
et confiteri honorificum.</em></p>
<p>5. <em>Charitas ejus in pauperes. Continentia.</em>---Quotidiana
ejus conversatio, quoad in corpore vixit,
quam grata Deo, quam optata et suavis hominibus
fuerit, quotidiana illo virtutum augmenta capessente,
tametsi explicare nos pro dignitate non valemus,
tamen vel pauca commemorabimus accepta
ab illis qui rebus gestis interfuere, ut facilius lector
<nobr><sub></sub></nobr> fidem nobis adhibeat. Quidquid ex rebus mundi
hujus habere potuit accurate in pauperes erogavit,
cumque omnium bonorum operum floreret exercitiis,
attamen in benignitate erga pauperes nulli
secundus fuit. Quotidie, demptis paucis solemnitatibus,
suis manibus lavabat pauperum pedes,
praebebat eis victum, nudos vestiebat, infirmos visitabat,
claudis et pupillis curam adhibebat. Ejusmodi
studiis et officiis humanitatis et misericordiae
diu noctuque incredibili vigilantia et sollicitudine
indefessus vacabat, nec unquam id genus frangebatur
laboribus, id plane in lucris ponens quidquid
in miserorum solatia contulisset. Nulla apud
eum visebantur ornamenta aut inanis mundi pompa,
non illi inerat auri sacra fames. Nefas putabat ejusmodi
<nobr><sub></sub></nobr> oblectari. Itaque, contempto mundo et quidquid
is praestare potest amicis suis, coelestium amore fervebat
solo corpore degens in terris.</p>
<p>6. <em>Sanctos Willebrordum et Bonifacium colit.</em>---Cum
autem Trajectentem Ecclesiam Dani vastassent <small>[Note: <nobr><sub></sub></nobr> Qui episcoporum Trajectinorum res gestas
<nobr><sub></sub></nobr> persecuti sunt recentiores historici ejus urbis excidium
aptant Egilboldi temporibus. Potior mihi videtur
hujus vitae scriptoris auctoritas qui Adamum
Bremensem in Hist., cap. 31, suffragantem habet
his verbis. <em>Frisia depopulata est. Trajectum civitas
excisa. Sanctus Radbodus episcopus urbis cedens persecutioni
Daventriae sedem constituit, ibique consistens
anathematis gladio paganos ultus est.</em> Paulo ante Daventria
cesserat Trajectensis Ecclesiae juri Zuenteboldi
et Caroli Simplicis regum concessione quam
inter alios Heda commemorat.]</small>,
<nobr><sub></sub></nobr> saepius Daventriae morabatur, animo tamen semper
Trajecti inhabitans; quo etsi reddita pace crebro se
conferret, non parum dolebat et ipsi et aliis quod
res et tempus non sinerent eum illic perpetuo residere.
Proponebat sibi in animo ad imitandum multos
sanctos Patres, eos praesertim qui ejusdem Ecclesiae
fundamenta in firma petra Christo primo collocarunt,
puta Willibrordum et Bonifacium, meritis et
sanctitate praecipuos, quos ardui itineris quo illi
praecesserant duces sibi elegit imitandosque suscepit,
quos etiam in superliminaribus pectoris sui depinxit
intentaque animi contemplatione semper intuebatur.
Qui morum sanctitate, et optimis exemplis
meritorumque patrociniis etiamnum summi regis
familiam sublevant, quod, alter in pace confessione,
<nobr><sub></sub></nobr> alter sanguinis effusione clarus, ambo ex hoste
triumphantes coelestis militiae consortio perfruuntur.
In horum igitur vestigiis insistens semina fidei
spargebat commisso gregi, seipsum quotidie vivam
hostiam immolabat Deo, toto pectore aspirabat ad
coelestem patriam, moriebatur mundo, vivebat
Christo, totus versabatur in coelo. Erat lucerna
Christi super candelabrum posita lucens omnibus qui
in domo Dei erant, interim apud se coram Deo humilis.</p>
<p>7. <em>Futura praedicit. Virtutum ejus series. Hymnos
et S. Martini componit officium.</em>---Nec deerat illi prophetiae
spiritus. Multa enim, ut praedixerat, cito
evenerunt, multa non longe post acciderunt. Semper
animo Domini legem meditabatur, nec eo contentus
<nobr><sub></sub></nobr> etiam opere exsequebatur eam, factus jam victor
animi, doctor charitatis, cultor castitatis, pauperum
sustentator, moerentium consolator, clero spes invicta
solatii, populo indefessum levamen, suis omnibus
a facie inimici turris fortitudinis, justi adeo
tenax ut nec prosperis nec adversis adduci posset ut
ab eo deflecteret. Nunquam ab ore ejus Christus
abfuit, quem etiam animo perpetim quidquid ageret
affixum habuit. Nunquam vel lectionis, vel orationis
studio fatigabatur, nunquam misericordiae officiis et
operibus satiabatur, jejuniis et vigiliis semper
addictus. Ejus labia semper stillabant dulcedinem,
serebant pacem et salutis remedia, semper Christum
ejus eloquia sonabant. Praecedentium Patrum, ut
diximus, exempla cupidissime sectabatur, eorum
<nobr><sub></sub></nobr> memoriam, legendo, audiendo, colloquendo, vel
quidpiam de eis componendo, incredibili aviditate
usurpabat. Texebat de illis hymnos et encomia quae
in eorum solemnitatibus depromerentur. Et, ne quis
putet nos a vero aliena dicere, exstat integrum
beati Martini officium ab ipso compositum. Illum
enim prae caeteris specialem sibi patronum delegerat,
nihil dubitans ejus se patrociniis adjutum iri.
Nullis unquam frangebatur adversis casibus, nullis
circumventus est rugientis hostis insidiis, undique
firmissimo Dei praesidio communitus, non cujusquam
hostilia arma, non quoscunque casus
asperos reformidabat.</p>
<p><nobr><sub></sub></nobr> 8. <em>Danos Frisiam infestantes anathemate percellit.
Hinc illi peste multati.</em>---Visitans aliquando creditum
sibi gregem in Frisiam profectus est, ut, si qui illic
pristini erroris emergerent frutices, eos spiritali
vomere exstirparet doctrinaque fidei credentium
animos irrigaret. Occurrunt autem Dani ejusque
conatus impediunt. Sed ille tamen nihil mortis periculo
absterritus salutares eis adhortationes adhibet,
ut repudiatis erroribus complectantur veritatis
viam. At, illis obduratis animis in malitia persistentibus
mortemque ipsi minitantibus, anathematis
in eos sententiam vibravit. Tum vero divina ultio
confestim eos persecuta est. Nam peste horrenda
tanquam fulminis ictu percussi omnes fere exstincti
sunt, nec unquam impune tulerunt quoties Trajecti
<nobr><sub></sub></nobr> molestia eum affecere. E vestigio enim Dei judicio
plectebantur, ut persaepe testati sunt ex illis paucissimi
qui se vivos evasisse laetabantur.</p>
<p>9. <em>Baldricum successorem praedicit eumque designat.
Tempus item mortis.</em>---Per id tempus, Valdricus,
<small>[Note: <nobr><sub></sub></nobr> Baldrici res gestas fuse referunt jam saepius laudati Beka et Helda, eique patrem Rixfridum,
Clivensem comitem, assignant.]</small> egregius adolescens, Ricfridi comitis
filius, interdum ad beatum virum venire solebat.
Itaque quandoque praesente illo vocavit ad se Nitgerum
presbyterum et Richardum militem, aitque
ad illos spiritu prophetico: Adolescens hic, quem
cernitis, mihi in episcopatu succedet, et per eum
Deus sedem hanc instaurabit, Ecclesiae res multum
augebit, destructa et diruta reparabit. Neque id semel
atque iterum, sed crebro de illo adolescente
<nobr><sub></sub></nobr> praedixit. Vera autem dixisse eum, toto orbe teste,
res ipsa declaravit.</p>
<p>10. Aliquando missam beatus vir celebrans, cum
Apostolus recitaretur, accitis ad se Eliolfo et Rotguito
presbyteris coenobii Embricensis, ita ait:
Equidem non diu posthac victurus sum. Diligenter
ergo honorem habetote huic juveni Baldrico. Ego
enim post annos tres et menses sex hic e vita abiturus
sum, et hic sine dubio obtinebit sedem meam.
Illi his auditis stant attoniti, non mediocriter admirantes
ejus vaticinium. Non diu post idem juvenis
eo tempore quo solent conferri sacri ordines duos
suae ditionis clericos, Bennonem et Saxonem, ad
virum Dei adducit, orans ut sacros ordines ab ejus
<nobr><sub></sub></nobr> manibus accipiant. Cui vir sanctus, ut semper erat
jucundo ore, subridens: Noli, inquit, fili, frustra
me ad hanc rem invitare. Tuum est id quod me
rogas praestare, non enim meis, sed tuis manibus
isti ordinabuntur, idque post annos duos et menses
sex. At Baldricus juvenis, animo consternatus, fundit
lacrymas, omnia vel tuta timens, nec credens
fore quod vir sanctus aiebat. Cernens autem beatus
episcopus non mediocriter eum discruciari, blande
consolari eum coepit. Ne timeas, inquit, Baldrice,
nec animus generosus ignavia frangatur. Res ecclesiae,
quae nunc pauper et inops habetur, per te donis
Dei innumeris locupletabitur, et rerum facies inopinato
<nobr><sub></sub></nobr> mutabitur. Tu aedes episcopi jam multis
annis Trajecti Danorum vastatione eversas pristinae
dignitati restitues. Haec aliaque id genus plura vir
sanctus eventura praedixit quae non secus atque ab
illo dicta sunt, ut jam ab omnibus cerni licet, postea
completa sunt, ita ut verbis frustra fidem iis facere
videamur quae suis quisque oculis vera probare
potest.</p>
<p>11. <em>Episcopus a saecularibus officiis alienus esse
debet.</em>---Cumque a rege invitaretur ut aliquid ei
praestaret officii, comiter respondere solebat:
Justum est sublimioribus obedire potestatibus, sed
episcoporum non esse saecularibus implicari negotiis,
in quorum castris milites Christi militant, quisnam
ambigit? Debent illi spiritaliter induti armis ecclesiasticis
<nobr><sub></sub></nobr> pro regis et populi salute, pace et stabilitate
cum suis Dominum deprecari, continuis precibus
animarum lucra quaerere, non sectari terrena.
Milites militiae regiae cingulo praecinctos beneficiisque
cumulatos id praestare par est. Atque ita inspecta
lege perfectae libertatis, nec blanditiis dimoveri potuit
a sententia, nec minis ullis si quae essent intentatae,
soli Deo placere malens quam hominibus.</p>
<p>12. <em>Ad mortem se praeparat.</em> Cum sic autem longe
ante praesciret obitum suum, dubitare nemo potest
quin ardenti lucerna praeparaverit se Domino a
nuptiis redeunti. Vigilavit plane ut confestim aperiret
pulsanti, triticique mensuram Domini sui familiae
tanto diligentius erogavit quanto certius
noverat se brevi rationem illi redditurum. Nec formidabat
<nobr><sub></sub></nobr> mortem, cui mori lucrum et vivere Christus
erat. Ad pacis, concordiae charitatisque studium,
ita ut solitus erat, hortabatur suos, se ipsum vero
pauperem spiritu, meritis divitem, a terrenis alienum,
coelestibus familiarem, quantum humana sinit
imbecillitas, efficere connitebatur. Jejuniis, psalmorum
deliciis, vigiliis, eleemosynis, magna animi
contentione mortem suam communire curavit.</p>
<p>13. <em>Beatae Virginis ac sociarum visione recreatur.</em>---Non
est hic praetereunda sublimis illa visio quam
ipse sibi obtigisse quibusdam e suis indicavit. Cum
aliquando graviter decumberet ita ut vivendi spem
omnem abjiceret, beatissima Dei genitrix semperque
virgo Maria, subsequentibus ipsam sanctis virginibus
<nobr><sub></sub></nobr> Tecla et Agne, cum multa luce ei apparuit totum
habitaculum splendore perfundens. At ille tanta visione
valde perterritus loqui prae timore nihil potuit,
et propemodum exanimatus est. Tum vero
Porta salutis, Domina mundi, consolationis medicinam
ei adhibens, omnemque non modo timorem, sed
etiam languorem depellens: Ne timeas, inquit, Radbode,
certus eam te intueri, cui crebro supplices offers
preces. Non ergo te mea dedignor consolari
praesentia qui in tuis ad Deum precibus mei semper
memoriam usurpas. Noveris autem nihil ex hoc
morbo tibi imminere periculi, sed curatum te iri,
<nobr><sub></sub></nobr> nec tamen diu postea in carne victurum: securus
esto tui: vigilare et operari ne cesses, sed perge ut
coepisti. Sub his verbis repente splendor ille disparuit,
sed permansit diu odor gratissimus, morbus
omnis plane ablatus est. Haec cum ille clam quibusdam
e suis exposuisset, (neque enim se vivente
voluit cuiquam ea innotescere) simul etiam formam,
habitum, ornatum sanctissimae matris Dei illis explicavit,
addens pulchritudinem ejus neminem satis
posse admirari; sanctas autem virgines Teclam et
Agnem tam ex vultu quam vestitu potuisse dignosci.</p>
<p>14. <em>Febre correptus, orationi indesinenter incumbit.
Moritur et Daventriae sepelitur.</em>---Porro exactis
triennii et sex mensium spatiis, de quibus supra dictum
<nobr><sub></sub></nobr> est, in pago Trente <small>[Note: <nobr><sub></sub></nobr> Drentensis, seu Trenta, pagus Groningam
inter et Coevordam medius.]</small> febre correptus, ocius
jubet suos inde secum proficisci, ne febre invalescente
manere illic cogeretur. Hieme enim non facile
ex eo pago potest quispiam exire. Ipse vero
sciebat adesse jam tempus migrationis suae. Etsi autem
morbo ejus omnes affligerentur, tamen morem illi
gerentes coeperunt iter habere ad Oetamarsem <small>[Note: <nobr><sub></sub></nobr> Nunc Otmarsum, <em>Oectmarth,</em> dicitur hic locus
<nobr><sub></sub></nobr> in pago Wentensi ad Linchelum amnem non longe
a Benthemio, decanatus caput apud Lindebornium
in Historiae Daventriensis cap. 8.]</small>,
ubi, si sui permitterent, sepulturae locum sibi ille
delegerat. Parvum tunc illic oratorium erat, ubi
saepe ille manere solebat, quod amoeno loco situm
esset. Ille ergo pro voto rebus suis constitutis, non
Dei famulatu defessus, non morbi vi fractus, sed
vultu hilaris, mortem nihil metuens, quippe ad
Christi convivium invitatus, corpore jam praemortuo,
spiritu magis magisque vivificabatur. Nec quiescebant
<nobr><sub></sub></nobr> labia cum extremas duceret horas, mirumque
in modum ita psalmos depromebat ut iis qui aderant
lacrymarum imbres exprimeret. Planeque gaudenti
similis, quoad lingua moveri potuit et halitus relictus
erat, inter psalmos identidem repetebat antiphonam
illam, <em>Ecce laeti,</em> etc., quae est prima in beati Martini
confessorum principis ab ipso compositis responsoriis.
Nec dubium erat interim vallatum beatissimis
angelicis spiritibus nihil tenebrarum pertimuisse
monstra. Sed neque credimus longe abfuisse Martinum,
eximium praesulem, specialem patronum ejus
quem toties canora voce salutare videbatur. Tandem,
mense Novembri ad extrema tendente, ipse quoque
diem clausit extremum, felicissime migrans ad Dominum.
Sanctum autem corpus mox feretro impositum
<nobr><sub></sub></nobr> clerus et populus omnis cum hymnis et psalmodiis
in primis reverenter et honorifice Daventriam
perduxerunt. Cumque jam oppido appropinquarent,
incolae ejus omnes moestis animis obviam processerunt,
atque, ita permistis lugentium et psallentium
vocibus, sacrum corpus in ecclesiam importatum ea
parte, quae Septentrionem spectat, humatum est,
spiritu exsultante et perfruente gaudio Domini sui
cui in hac vita servierat; cui est honor, et potestas
et gloria per infinita saecula. Amen.</p>
