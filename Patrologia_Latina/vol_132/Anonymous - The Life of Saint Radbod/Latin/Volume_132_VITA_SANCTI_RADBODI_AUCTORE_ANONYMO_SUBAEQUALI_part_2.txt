OBSERVATIONES PRAEVIAE. 
 1. Radbodus, aliis Radbodo, post Egilboldum Trajecti
ad Rhenum (Utrech) episcopus, ordine decimus
quartus, insigni pietate effulsit. Vitam ejus scriptor
anonymus ac subaequalis condidit ex ipsius Radbodi
convictorum relatu, qualem in ms. codice nactus
est Surius, qui melius rebus nostris consuluisset,
si primigenium ejus nobis exhibuisset stylum, a quo
non sine mendis et debitae auctoritatis jactura vix
recedi potest. Anonymi verba sunt num. 5: Pauca
commemorabimus accepta ab illis, qui rebus gestis
interfuere. Eodem sensu loquitur sub finem numeri
10.
2. Trajectum inferius, prisco nomine Wiltaburg
dictum, episcopali sede donatum est a Willebrordo
nostro, qui adjunctis sibi monachis, verbi Dei praeconibus,
Frisios ad Christum perduxit. Monachos
in cathedrali ecclesia primum constitutos a Willebrordo,
tum Bonifacio martyre, illic ad Carolina
saltem tempora perstitisse probant varia temporum
 illorum instrumenta. At quocunque tempore monachi
in canonicos isthic deflexerint, aliquandiu
post episcopos Trajectinos, saltem religiosiores,
nonnisi sumpto monastico habitu, ac emissa regulae
professione, hanc sedem iniisse colligimus ex Radbodi
pontificis exemplo, qui cum in aula Caroli regis
educatus, ad Guntarium Coloniam se contulisset;
eo relicto, mox a Trajectinis accitus est in pontificem:
nec mora, ut scribit Vitae auctor num. 4, mutat
habitum, . . perfecteque regularis fit monachus;
neque a carnium duntaxat esu, sed ab omni ciborum
voluptate abstinet. Id Willebrordi ac Bonifacii
praedecessorum exemplo factum innuere videtur
idem scriptor num. 7; et recepto apud Cantuariensis
Ecclesiae antistites mori consentaneum esse,
non uno loco docent Anglicanae historiae scriptores.
3. Antequam de rebus a Radbodo pontifice gestis
dicamus, nonnulla de studiis ejus in aula Caroli
regis, ac sociorum Stephani et Mancionis, atque
 de Mannone, seu Nannone, palatinae scholae praefecto,
delibanda sunt. Carolum hunc regem Germanici omnes
fere scriptores Carolum Crassum imperatorem esse
putant, sed vel hoc uno revincendi quod subjectae
Vitae scriptor subaequalis Carolo regi filium assignet
Ludovicum, qui Calvi, non Crassi (qui nullos reliquit
liberos) filius ac regni haeres fuit. Quanto studio
Carolus Calvus enixus sit ut studia litterarum, quae
grassantibus intestinis bellis ac Danorum incursione,
non parum labefactata fuerant, reflorescerent,
satis superque probavimus cum in saeculi superioris
 praefatione postrema, tum in Paschasii Radberti
atque Joannis abbatis Elogiis. Sed auctorem nostrum
audiamus ex num. 1 et 2: Primo Radbodus ad
Caroli regis Francorum, inde ad Ludovici eius
filii aulam se contulit, non quod palatinos ambiret
honores, sed quod intra regis palatium liberalium
disciplinarum studia praeclare colerentur. Praeerat
autem gymnasio illi Manno (aliis Nanno) philosophus,
cui sanctus puer, fervens discendi studio
sedulus adhaerebat. Erant autem ei condiscipuli
Stephanus et Mancio, etc. Nil moror Belgicos
aut Germanicos scriptores neotericos, qui Nannonem
Caroli Crassi advocatum, patria Frisionem, et aliquot
opusculorum, quae passim jactari dicunt, auctorem
fingunt. Mannoni fuisse nomen verior Surii
lectio persuadet, eumque non alium esse facile
crediderim ab illo Mannone, monasterii S. Augendi
in locis jurensibus praeposito, qui anno 870 in synodo
Viennensi ecclesiam quamdam coenobio suo vindicavit.
 Petavianus codex, in quo Flori carmina,
Analectorum tomo I edita, describuntur, hunc
praefert titulum, uti et alii quos vidimus codices
in Boheriana bibliotheca: VOTO BONAE MEMORIAE
MANNONIS LIBER AD SEPULCRUM SANCTI AUGENDI OBLATUS.
A palatinis ergo scholis Manno (ut veri simillimum
est) in S. Augendi monasterium ante annum
870 secessit, ibique locupletem librorum supellectilem
Deo sacravit. De Stephano Radbodi condiscipulo,
tum episcopo Tungrensi, dicemus inferius.
Mancionem Surius perperam Cabilonensem dixit
episcopum, quem Catalaunensem dixisse debuerat.
Ipse est Mancio a Frodoardo in Historiae lib. IV non
semel memoratus, cujus epistolam ad Fulconem
metropolitam Rhemensem de sacerdote nupturiente
missam in Analectorum tomo, nuper edidimus.
4. Radbodum in palatinis scholis multum profecisse,
et, ut ait Willelmus de Heda, carmine et
pedestri oratione valuisse, probat Operum ejus
elenchus a Trithemio relatus in hunc modum:
 Scripsit nonnulla praeclara opuscula, de quibus
ista feruntur: Laudes sancti Martini lib. I; Laudes
S. Bonifacii episcopi lib. I; De sancta Amalberga
lib. I; Homiliarum et sermonum lib. I; de S.
Willibrordo flores, integrum quoque de S. Martini
translatione officium, et varios cantus in honorem
sanctorum. Quas Thithemius sanctorum Martini
atque Bonifacii Laudes vocat, anonymus noster
hymnos et encomia dicit num. 7 his verbis: Texebat
de illis hymnos et encomia, quae in eorum
solemnitatibus depromerentur. Et ne quis nos putet
 a vero aliena dicere, exstat integrum beati Martini
Officium, ab ipso compositum. De Amalberga
virgine librum a Trithemio indicatum ms. codex
Bigotianus olim complectebatur hoc titulo: Tomellus
domni Radboudi sanctae Trajectensis ecclesiae episcopi
de Vita et meritis paradoxae virginis Amalbergae.
Tomellus hic nihil est aliud praeter homiliam a Trithemio
laudatam, quam ex eodem codice Bigotiano
superius, ubi de Amalberga virgine, publicavimus
(infra col. 553). In saeculi III parte I, ad Vitam S.
Willibrordi sermonem in ejus natali habitum
exhibuimus , qui nescio an is ipse sit quem
Trithemius Radbodo nostro tribuit. Praeter ea quae
Radbodo Trithemius assignat, Willelmus de Heda
nonnulla ejus poemata descripsit, quae pro tempore
elegantem auctoris venam arguunt. Idem Willelmus
Radbodi breve Chronicum retulit, ex quo initi ab
ipso pontificatus annum et alia ejus temporis gesta
discimus. Denique Surius tomo VI Eglogam de S.
Lebuino refert, eidemque Radbodo ascribit. Haec
 de ejus scriptis.
5. Anno igitur qui nongentesimum praecedit
desinente, ad Trajectinae sedis fastigium vocatus
Radbodus, clericale schema cum monastico commutavit;
moxque creditum sibi gregem verbo et
exemplo pavit assidue. Temporali quoque ipsius
subsidio cavit, impetrata ab Arnulfo ejusque filio
Zuentiboldo regibus Daventria, cum adjacentibus
praediis, in quae loca, destructo a Nortmannis
 Trajecto, se recepit. Quin etiam anno 914 privilegium
a Conrado rege accepit ab Heda relatum, quo
ecclesiae suae praediis ac juribus tuitionem ac securitatem
consecutus est. Tandem cum inter frequentes
paganorum procellas hac illacque tutandi gregis
ergo discurrisset, apud Homersum sive Othemarshem
occubuit, Daventriae sepultus. Mortis ejus
diem III Kal. Decembris consignant omnes, in anno
vero auctores variant, aliis annum nongentesimum
decimum sextum aut septimum notantibus, aliis
sequentem, nonnullis vero decimum nonum praeferentibus.
Annus post Christum natum nongentesimus
decimus octavus Radbodo postremus fuisse
nobis videtur.
6. Radbodi sanctitatem anonymus noster eximie
praedicat: sed qui post ipsum sancti nomen ei tribuerit
ante Adamum Bremensem in Hist. cap. 21
lego neminem. Regino in Chronico Radbodum
venerabilem vocat antistitem; Joannes de Beka
virum veraciter sanctum; eadem de illo scribit Willelmus
 de Heda, Trithemius, Wion, Miraeus, Molanus,
Cratepolius et alii passim recentiores. Auctorem
nostrum audire praestat, postquam obiter notaverimus
largiter falli eos qui Radbodum nostrum
fingunt regni archicancellarium. Hoc enim munus
Radbodo Trevirensi archiepiscopo delatum est, non
Trajectensi, ut ex variis ejus aevi monumentis
facile colligitur.