br><small>ANNO DOMINI DCCCCXXII.</small><br>HERVAEUS
RHEMENSIS ARCHIEPISCOPUS. </center></h4>
<nobr><sub></sub></nobr> 
<br> <h4><center>NOTITIA HISTORICA.
<br><small>(Ex Gallia Christiana, tom. IX.)</small><br> </center></h4>
<p><nobr><sub></sub></nobr> Praesul ille, quem Flodoardus <em>Herivaeum</em> vocat, ex
aula regis ad episcopatum assumptus est anno 900,
vir genere nobilis, nepos videlicet ex sorore Hucbaldi
comitis; qui juvenis quidem ad hunc provectus est
honorem, exsequentibus et rite celebrantibus ejus
ordinationem Riculfo Suessorum episcopo, Dodilone
Cameracensi, Otgario Ambianensi, Mancione Catalaunensi,
Rodulfo Laudunensi, Otfrido Silvanectensi,
caeterisque dioecesaneis consensum praebentibus,
et decretum hujus ordinationis corroborantibus.
<nobr><sub></sub></nobr> Qui mox huic adeo gradui sese exhibere studuit habilem,
bonis omnibus praebens amabilem, ipsis etiam
sensibus imitabilem: benignus amator existens pauperum,
largus solator religiosorum, multumque misericors,
recreator lugentium miserorum: ecclesiasticis
apprime cantilenis eruditus ac psalmodia praecipuus,
et hujus exercitatione limatus, animo vultuque
jocundus, suavis atque mitissimus, omnique
bonitate conspicuus, pater cleri, atque totius populi
pius patronus; tardus ad irascendum, et velox ad
<nobr><sub></sub></nobr> miserandum; amator ecclesiarum Dei, et fortissimus
ovilis sibi commissi eum Dei virtute defensor.
Recepit denique res diversas et villas Ecclesiae quas
antecessor suus per precarias sive praestarias diversis
contulerat personis. Cui sedula intentione sectandi
spiritualia, affluenter exuberabant temporalia quae ipse
honesta dispensabat prudentia, disponens competentibus
episcopium ministerialibus, ipse orationibus
incessanter intentus. Ipso die consecrationis suae,
qui fuit prid. Non. Jul. lecta fuit in templo B. Mariae
Rhemensis excommunicatio hominum Balduini comitis
Flandriae, ob caedem Fulconis ab illis perpetratam.
Anno 901, IV Kal. Januar. retulit corpus
sancti Remigii ab ecclesia cathedrali in suum monasterium,
astantibus Carolo rege, et Richardo Burgundiae
duce.</p>
<p>Pergit Flodoardus: Hic pontifex castrum Mosamum
reparatis muniit muris, et ecclesiam inibi
dirutam a novo restauravit, atque in honore sanctae
<nobr><sub></sub></nobr> Dei genitricis, ut olim fuerat, dedicavit, collocatis ibi
sancti Victoris ossibus quae haud procul ab eo fuerant
castello reperta. Munitionem quoque apud Codiciacum
tuto loco constituit atque firmavit. Aliam nihilominus
munitionem apud Sparnacum super fluvium
Maternam construxit. Ecclesias etiam nonnullas
quae sub persecutione Normannorum dirutae
fuerant restaurari fecit atque consecravit. Sed et in
Vosago, infra possessionem beati Remigii ecclesiam
construxit, ac per assensum Magontiacensis episcopi
depositis inibi muneribus ejusdem sancti dedicavit.
Rhemis quoque ecclesiam in honore S. Dionysii
extra murum civitatis a canonicis urbis constructam
consecravit, ubi et membra sanctorum B. Rigoberti
episcopi et S. Theodulfi abbatis servanda deposuit.
Cryptum quoque sub ipsa sede majoris ecclesiae,
quae diu tellure manserat oppleta, ubi B. Remigius
secreto preces Deo fundere fertur assuevisse, mundatam
et excultam in honore ipsius sancti praesulis
<nobr><sub></sub></nobr> consecravit. Multis quoque donariis Rhemensem
ecclesiam perornavit, coronis argenteis atque lampadibus
tam aureis quam argenteis illuminavit. Aliis
etiam vasis utriusque hujus pretiosi metalli, sed et
gemmeis locupletavit. Insuper et altare in medio
chori sub honore Sanctae Trinitatis edidit atque dicavit,
et tabulis argento coopertis circumdedit. Crucem
quoque majorem auro cooperuit, et gemmis
cum sacrosanctis pigneribus decenter insignivit.
Ornamentis etiam holosericis quamplurimis almam
decoravit aulam. Mihi quoque et caeteris tam clericis
canonicis, quam monachis et sanctimonialibus,
omnibusque pro diversis eum petentibus necessitatibus
multa largitus est bona.</p>
<p>Normannis, flagrante inter principes discordia,
pedem in Francia figentibus, Hervaeus horum conversioni
serio incumbendum duxit, quo gentis ferocitas
Christi jugo mitigata rapinis et grassationibus
finem imponeret. Exstat Joannis IX papae rescriptum
ad eumdem praesulem, quo respondens anno
circiter 901 ipsius consultationi de Normannis nuper
ad fidem conversis, ait mitius cum eis agendum esse,
<nobr><sub></sub></nobr> nec contra eos severitatem canonum esse extendendam,
ne forte insueta onera portare recusantes
ad pristinam impietatem relaberentur. Duas etiam
Synodos celebravit anno 905 cum coepiscopis suae
dioeceseos in quibus de pace et religione sanctae
Dei Ecclesiae, statuque regni Francorum salubriter
competenterque tractavit. Ad petitionem quoque
Vithonis, tum Rothomagensis episcopi, collecta ex
diversis auctoritatibus SS. Patrum XXIII capitula
qualiter ipsi Normanni tractari deberent, eidem
archiepiscopo delegavit. Anno 909, VI Kal. Jul.
celebravit concilium apud Trosleium. Anno circiter
910, post mortem Anscherici Parisiensis episcopi,
summus regis cancellarius effectus est. Tantum vero
profecit in catechizandis Normannis, ut ii post
bellum quod Robertus comes contra eos Carnotenus
gessit, fidem Christi apud Rothomagum tandem
susceperint, concessis sibi maritimis quibusdam pagis
cum Rothomagensi quam pene deleverant urbe,
<nobr><sub></sub></nobr> et aliis eidem subjectis. Hungaris quoque regnum
Lothariense depraedantibus, dum Carolus proceres
Francorum in auxilium sibi contra gentem ipsam
convocaverat, solus hic praesul ex omnibus regni
hujus primatibus cum suis tantum in defensionem
Ecclesiae Dei regi occurrit anno 919, habens armatos
secum, ceu fertur, mille quingenos. Anno 920,
cum pene cuncti Francorum optimates apud urbem
Suessionicam a rege suo Carolo desciscentes propter
Haganonem consiliarium suum quem de mediocribus
electum super omnes principes audiebat
et honorabat, cum penitus reliquissent, hic pontifex
fidelis et pius, atque robustus in periculis semper
existens, regem intrepidus ab eodem loco suscipiens,
ad metatum suum duxit; indeque secum ad urbem
Rhemensem perduxit, et per septem fere menses
eum prosecutus atque comitatus est, donec illi comites
suos eumdemque regno restituit.</p>
<p>Inde Erlebardum comitem pagi Castricensis anathemate
<nobr><sub></sub></nobr> percussit ob mala quae episcopatui inferebat;
castra quoque Altimontis et Maceriarum ab ipso
Ecclesiae Rhemensi surrepta recuperavit. Tunc synodo
apud Trosleium praefuit ac suscripsit anno 921,
praesente Carolo rege, in qua Erlebardus comes excommunicatus
post mortem absolvitur. Nec multo
post a clientela Caroli, cui ad id tempus fidissimus
atque acceptissimus fuerat, recessit, ut conjectat
Mabilio noster, quod praeceptum sibi anno praecedenti
summi cancellarii officium Carolus Rogero
Trevirensi archiepiscopo demandaverat. Tandem
paucis diebus languore confectus exspiravit VI Non.
Jul., anno 922, tertia die post consecrationem Roberti
regis, quarta vero antequam vicesimum secundum
sui episcopatus expleret annum; funeratus solemnibus
exsequiis, quibus interfuere plnres antistites qui
die obitus Durocortorum advenerant. Andreas Quercetanus
in Historia genealogica gentis Castellioneae,
ubi Hervaei elogium visitur, scribit fratrem fuisse Odonis
Castellionei, in quo totius gentis illius stirpem
posuit. De scriptis ejus lege Rivetem nostrum, Hist.-litter.
Franc. tom. VI, pag. 185.</p>
<br><nobr><sub></sub></nobr> 
<br> <h4><center>HERVAEI RHEMENSIS
EPISTOLA AD WITONEM ARCHIEPISCOPUM ROTHOMAGENSEM.
<em>Qualis poenitentia debet injungi non baptizatis gentilibus, et baptizatis, et rebaptizatis, et postea
more paganico ecclesias devastantibus et Christianitatem delentibus. Ex sententiis Patrum,
et canonibus, et decretalibus pontificum Romanorum.</em>
<br><small>(<em>Province eccl√©siastique de Reims,</em> tom. I.)</small><br> </center></h4>
<p><nobr><sub></sub></nobr> Reverendissimo ac dilectissimo fratri et coarchiepiscopo
WITONI, HERVAEUS Rhemorum archiepiscopus
<nobr><sub></sub></nobr> plurimam in omnium Salvatore salutem
aeternaeque beatitudinis felicitatem.</p>
<p><nobr><sub></sub></nobr> Ut rogastis humilitatem nostram quaerere divinis
in oraculis qualiter consulendum vobis foret his qui
rebaptizati sunt, et aeque ut ante baptismum juxta
paganismi morem, quemadmodum sues suum reversi
ad volutabrum, et canes ad vomitum, ludicras
voluptates nefando paganorum ritu exercuere,
seu de illis qui nondum percipere baptismum meruerunt
<small>[Note: <nobr><sub></sub></nobr> Vide epistolam Joannis papae IX ad Hervaeum de paganis conversis et gentilitio more degentibus.]</small>, prout quivimus satisfacere precatui
vestro sategimus, quantumve brevitas temporis
sinit. Et ut unumquodque capitulum vobis facilius
fieret ad reperiendum, capitulatim in hac schedula
fecimus scriptum. Et quia misericordia Domini
plena est terra <strong>(Psal. XXXII)</strong>, cui et Ecclesia per
apostrophen precabiliter dicit: Misereris omnium,
Domine, et nihil eorum odisti quae fecisti, dissimulans
<nobr><sub></sub></nobr> peccata hominum propter poenitentiam <strong>(Sap.,
XI)</strong>; dignum duximus, mirabile et misericordissimum
beati Joannis apostoli et evangelistae factum,
imo ipsius Domini opus piissimum, et consuetissimum,
sic vobis ponendo brevissime expromendum;
quemadmodum vobis notissimum, et in ecclesiastica
Historia latius digestum.</p>
<br> <h4><center>I. <em>De S. Joanne evangelista</em> </center></h4>
<p>Cum ipse Ephesum rediens, lustraret vicinas et
illustraret provincias, vidit juvenem quemdam animis
acrem nimis, quem loci illius episcopo commendavit,
qui et illi gratiam tradit baptismi. Deinde
confidens gratiae, qua fuerat communitus, eumdem
juvenem remissius habere coepit. Sed ille, immatura
libertate potitus, corruptae viae tramitem incedit.
<nobr><sub></sub></nobr> Deinde a furtis mala quaeque sensim incipiens,
demum magister latronum in brevi effectus est, donec
idem Jeannes eumdem locum tempore elapso
invisens, a praefato requisivit depositum suum episcopo.
Et cum comperisset eumdem absentatum
esse juvenem, ascenso citius equo, perquisivit
eum; ac perquisito, et fugitanti, dixit Apostolus:
Sta tantum, et crede mihi, quia Christus me
misit. At ille audiens, restitit. Jam deinde tremefactus
flebat amarissime, et accedentis ad se
senis genibus provolvitur, gemitibus et ululatibus,
quibus poterat, satisfaciens, et uberrimis lacrymarum
suarum fontibus iterum baptizabatur, occultans
solam dexteram suam. Apostolus vero jurisjurandi
sacramento se eo impetraturum a Salvatore
<nobr><sub></sub></nobr> veniam pollicens, simulque genibus ejus provolutus,
atque ipsam dexteram, ex cujus caedis conscientia
torquebatur, tanquam jam per innocentiam purgatam
deosculans, ad ecclesiam revocat, et indesinenter
pro eo orationes profundens, et cum
ipso pariter ducens crebra jejunia, indulgentiam a
Deo quam ei pollicitus fuerat, expetebat. Nec
prius abstitit, quam eum in omnibus emendatum,
etiam ecclesiae praeficeret <strong>(Euseb., Hist. eccl., lib.
III, cap. 23)</strong>.</p>
<br> <h4><center>II. <em>De S. Silvestro, et Constantino imperatore.</em> </center></h4>
<p>Juvat hic et illud memorabile factum beati papae
<nobr><sub></sub></nobr> Silvestri erga imperatorem Constantinum inserere,
maxime propter jejunium hebdomadae ab ipso ei
indictum. Sanctus, inquit, Silvester inter caetera
ad eumdem dixit Caesarem: Exige a teipso hac
una hebdomada jejunium, et deposita purpura
intra in cubiculum tuum, ibique induere cilicio
prostratus humo, et confitere te modo per ignorantiam
errorem passum, ut Christianis persecutionem
indiceres: et ipsum Salvatorem corporum
et animarum Jesum Christum, non solum
loquendo, sed et credendo praenuntia, et poenitere
te multos sanctos Dei occidisse. Et paulo post.
Jube per totam hebdomadam eleemosynam fieri,
beneficia etiam postulantibus exhibe, et idoneos
qui haec exsequantur constitue. Et post aliquanta.
<nobr><sub></sub></nobr> Imposuit sanctus Silvester manum suam super
caput ejus (quin Augusti Constantini) benedicens
eum ac faciens catechumenum. Tunc congregatis
omnibus presbyteris, et diaconibus, cum
universo clero, indixit jejunium omni ecclesiae,
dicens: Si Ninivitae in praedieatione Jonae per triduanum
jejunium, iram Dei offensamque quam
promiserat, his debita evaserunt, quanto magis
nos in praedicatione Domini nostri Jesu Christi,
persecutiones evademus. Lucramur animas, pacem
Dei ecclesiis acquirimus, et idololatris finem imponimus.
Haec autem facimus jejuniis, orationibus,
ut haec a Deo impetremus. Et caetera.</p>
<br> <h4><center>III. <em>Dicta B. Gregorii ad populum.</em> </center></h4>
<p>Beatus quoque Gregorius in Evangelii homilia ad
<nobr><sub></sub></nobr> populum <strong>(Homil. 19 et 20, in Evang.)</strong>. Si Deo,
inquit, vivere in pueritia et juventute noluistis,
saltem ad ultimam aetatem resipiscite, et ad vitae
vias, cum jam laboraturi multum non estis, vel
sero venite. Et paucis interpositis. Plerumque
tales ante remunerantur, quia prius ad regnum de
corpore exeunt, quam hi qui jam in pueritia vocati
esse videbantur. Annon ad undecimam venit
latro? Qui etsi non habuit per aetatem, habuit
tamen sero per poenam, qui Deum in cruce confessus
est; et pene cum voce sententiae, spiritum
exhalavit vitae. A novissimo autem reddere denarium
paterfamilias coepit, quia ad paradisi requiem
prius latronem, quam Petrum perduxit.
Item idem. Regnum coelorum rapi vult nostris
<nobr><sub></sub></nobr> fletibus, quod nostris meritis non debetur. Ab spei
ergo certitudine nulla nos nostrorum malorum qualitas,
nulla quantitas frangat. Praestat magnum veniae
fiduciam latro ille venerabilis, qui non inde venerabilis
unde latro. Nam latro ex crudelitate,
venerabilis ex confessione. Cogitate, rogo, cogitate
quam sint incomprehensibilia in omnipotente
Deo misericordiae viscera. Latro iste cruentis manibus
abstractus a fauce itineris, suspensus est in
patibulo crucis. Ibi confessus est, ibi sanatus est,
ibi audire meruit: Hodie mecum eris in paradiso.
Et caetera.</p>
<br> <h4><center>IV. <em>Ejusdem ad Petrum episcopum.</em> </center></h4><nobr><sub></sub></nobr> 
<p>Qui rursus Petro episcopo Corsicae scribens,
ait <strong>(lib. VII, epist. 2)</strong>: Fraternitas vestra sollicite
studeat, opus quod coepit, auxiliante Domino, ad perfectionem
deducere; et sive eos qui aliquando fideles
fuerunt, sed ad cultum idolorum, negligentia aut necessitate
faciente, reversi sunt, festinet cum indicta
poenitentia aliquantorum dierum ad fidem reducere,
ut reatum suum plangere debeant, et tanto firmius
teneant hoc ad quod adjuvante Domino revertuntur,
quanto illud perfecte defleverint, unde discedunt; sive
eos qui necdum baptizati sunt, admonendo, rogando,
de venturo judicio terrendo, rationem quoque reddendo
quod ligna et lapides colere non debent. Festinet
fraternitas tua omnipotenti Domino congregare,
<nobr><sub></sub></nobr> ut in adventu ejus, cum districtus dies judicii venerit,
in numero sanctorum possit tua sanctitas inveniri.
Quodcunque enim utilius et sublimius acturus es,
quam ut de animarum vivificatione, et collectione
cogitans, et tuo Domino, qui tibi locum praedicandi
dedit, immortale lucrum reportes? Et reliqua.</p>
<br> <h4><center>V. <em>Ejusdem ad Mellitum abbatem.</em> </center></h4>
<p>Et alibi ad Mellitum abbatem <strong>(lib. IX, epist. 71)</strong>:
Quia gens Anglorum boves solent in sacrificio
daemonum multos occidere, debet etiam hac de re
aliqua solemnitas immutari, ut die dedicationis, vel
natalis sanctorum martyrum, quorum illic reliquiae
ponuntur, tabernacula sibi circa easdem ecclesias,
quae ex fanis commutatae sunt, de ramis arborum faciant,
et religiosis conviviis solemnitatem celebrent.
<nobr><sub></sub></nobr> Nec diabolo jam animalia immolent, sed ad laudem
Dei in esu suo animalia occidant: et donatori omnium
de satietate sua gratias referant, ut dum eis
aliqua exterius gaudia referuntur, ad interiora gaudia
consentire facilius valeant. Nam duris mentibus
simul omnia abscidere, impossibile esse non dubium
est. Quia enim qui summum locum ascendere nititur,
gradibus vel passibus, non autem saltibus elevatur.
Sic Israelitico populo in Egypto Dominus se quidem
innotuit: sed tamen eis sacrificiorum usum, quem
diabolo solebant exhibire, in cultum proprium reservavit,
ut eis in suo sacrificio animalia immolare praeciperet:
quatenus cor mutantes, aliud de sacrificio
omitterent, aliud retinerent; ut etsi ipsa essent animalia
quae offerre consueverant, vero tamen Deo haec
<nobr><sub></sub></nobr> et non idolis immolantes, jam sacrificia ipsa non
essent.</p>
<br> <h4><center>VI. <em>Ambrosius episcopus.</em> </center></h4>
<p>His non dissimilia de poenitentum mitissima susceptione
S. Ambrosius annectit in libro qui inscriptus
est Poenitentiae <strong>(cap. 1)</strong>. Qui studet humanae infirmitatis
emendare vitia, ipsam infirmitatem suis
dedet sustinere, et quoquomodo pensare humeris,
non abjicere. Nam pastor ille evangelicus lassam
ovem vexisse legitur, non abjecisse. Et Salomon ait:
Noli justus esse nimium <strong>(Eccli. XVII)</strong>. Debet
enim justitiam temperare moderatio. Nam quemadmodum
se tibi curandum praebeat, quem fastidio habeas,
qui contemptui se, non compassioni medico suo
<nobr><sub></sub></nobr> putet futurum? Ideo Dominus Jesus eompassus nobis
est, ut ad se revocaret, non deterreret, mitis venit
venit humilis, denique ait: Venite ad me, omnes
qui laboratis, et ego reficiam vos <strong>(Matth. XI)</strong>. Reficit
ergo Dominus Jesus, non excludit, neque abjicit,
meritoque tales discipulos elegit, qui Dominicae
voluntatis interpretes plebem Dei colligerent, non
repudiarent. Unde liquet eos inter Christi discipulos
non esse habendos, qui dura pro mitibus, superba
pro humilibus sequenda opinantur. Et cum ipsi quaerant
Domini misericordiam, aliis eamdem denegant,
ut sunt doctores Novatianorum, qui mundos se appellant.
Quid his superbius? cum Scriptura dicat quia
Nemo mundus a peccato, nec unius diei infans
<strong>(Job XIV)</strong>; et David clamat: A delicto meo
<nobr><sub></sub></nobr> munda me <strong>(Psal. L)</strong>. Et post pauca: Nemo potest
bene agere poenitentiam, nisi qui speravit indulgentiam.</p>
<br> <h4><center>VII. <em>Augustinus.</em> </center></h4>
<p>Beatus docet breviter Augustinus qualiter eis qui
praesunt de quibuscunque hominibus pravis agendum
sit, dicens (PROSPER, lib. <em>Sentent. S. August.</em>):
Non est desperandum de malis, sed pro ipsis ut
boni fiant studiosius supplicandum, quia numerus
sanctorum de numero semper auctus est impiorum.</p>
<br> <h4><center>VIII. <em>De S. Remigio episcopo.</em> </center></h4>
<p>Legitur et ad locum in libro Vitae beati Remigii
Francorum apostoli (HINCMAR. <em>Vita S. Remig.</em>) inter
caetera quibus refertur conversio Ludovici regis et
<nobr><sub></sub></nobr> populi ejus. Ille (quin sanctus Remigius) gaudio
magno repletus, regem et populum, qualiter diabolo
et operibus ac pompis ejus abrenuntiare, et in Deum
credere deberent, apertis et brevibus verbis instruxit:
et quia dies sancti Paschae imminebat, jejunium
secundum Christianorum consuetudinem eis indixit.</p>
<br> <h4><center>IX. <em>De S. Vedasto episcopo.</em> </center></h4>
<p>Hinc et in beati pontificis Vedasti Vita invenitur,
quomodo in via sub praesentia ejusdem regis et populi,
vir Dei Vedastus caecum illuminaverit, et
quemadmodum idem rex ad baptismum venerit, et
in Rhemensi civitate virum Dei Vedastum sancto
commendaverit Remigio. Rex, inquiens, a viro
<nobr><sub></sub></nobr> Dei evangelicis apprime imbutus doctrinis, et hinc
praesenti miraculo in fide firmiter confortatus, nil
moratus in via, nil dubitans in fide, sed magna alacritate
animi, magna festinatione itineris, sanctissimum
pontificem Remigium videre properavit, ut
illius sacratissimo ministerio, Spiritu sancto operante,
in remissionem peccatorum, et spem vitae
aeternae, catholici baptismatis vivo ablueretur fonte:
cum quo aliquantis moratus diebus, ut ecclesiasticis
satisfaceret sanctionibus, et poenitentiae, secundum
apostolicum praeceptum, prius ablueretur lacrymis,
dicente B. Petro principe apostolorum: Poenitentiam
agite, et baptizetur unusquisque vestrum in
nomine Domini nostri Jesu <strong>(Act. II)</strong>; et sic in nomine
<nobr><sub></sub></nobr> sanctae Trinitatis coelestis mysterii baptisma
susciperet <small>[Note: <nobr><sub></sub></nobr> Vide Surium, <em>Acta S. Vedasti.</em>]</small>.</p>
<br> <h4><center>X. <em>Ex Vita S. Basilii, de quodam apostata.</em> </center></h4>
<p>De quodam apostata reperitur in miraculis B.
Basilii Caesariensis episcopi, qui scripto negavit
Christum, et diabolo in testimonium negationis suae
tradidit seipsum. Cui idem vir mirabilis Basilius
inter caetera dixit: Vis reverti ad Dominum Deum
nostrum? Ad quem puer: Utique volo, sed non valeo.
Dicit ei: Quare? respondit puer: Scripto abnegavi
Christum, et professus sum diabolo. Dicit
ei sanctus Basilius: Non sit tibi curae: benignus
est enim Deus noster, et recipiet te poenitentem.
Compatitur enim malitiis nostris. Et quibusdam
interpositis, Dicit ad puerum idem sanctus:
<nobr><sub></sub></nobr> Credis salvari? Qui ait: Credo, domine, adjuva
incredulitatem meam. Et continuo apprehendens
manum ejus, faciens Christi signum in ipso, et
orans, reclusit eum in loco interioris sacri periboli;
et dans ei regulam, collaborabat ei per tres dies.
Et post aliquanta: Quadragesimo die ipse sanctus
ad eum rediit, et dicit ei: Quomodo habes, frater?
Respondens, dicit ad eum: Bene habeo, sancte Dei.
Vidi enim te hodie in visu pugnantem pro me, et
vincentem diabolum. Et iterum mane facto, vocavit
sacrum clerum, et monasteria, et omnem
Christo amabilem populum, et dixit eis: Filioli
mei dilectissimi, omnes gratias agatis Domino: ecce
enim ovem perditam debet pastor bonus in humeris
reportare, et offerre ecclesiae. Quapropter debitum
<nobr><sub></sub></nobr> est, et nos vigiliam facere nocte, ac postulare ejus
benignitatem, ut non vincat corruptor animarum
etiam in hoc facto. Et alacriter populo coaggerato
per omnem noctem postulaverunt Deum cum bono
pastore cum lacrymis, clamantes pro eo, <em>Kyrie,
eleison;</em> et mature cum omni multitudine populi
accepit sanctus puerum, et tenens dexteram manum
ejus, ducebat illum in sanctam ecclesiam Dei cum
psalmis et hymnis. Et ecce diabolus oculos omnium
fascinans in tristem vitam cum omni perniciosa
virtute advenit, et invisibiliter apprehendens puerum,
conabatur rapere eum de manu sancti; et
coepit clamare puer: Sancte Dei, adjuva me. Et
rursus conversus sanctus ad diabolum, dixit: Improbissime,
et animarum corruptor, pater tenebrarum
<nobr><sub></sub></nobr> et perditionis, non sufficit tibi tua perditio,
qua te, et eos qui sub te sunt, affecisti, nisi etiam
et Dei mei tentes plasma? Et perpaucis interpositis,
Sanctus Dei ait ad diabolum: Increpat te
Dominus, diabole. Qui respondens dixit ad eum:
Basili, praejudicas me, non abii ego ad eum, sed
ipse venit ad me. Abnegavit Christum, et professus
est mihi. Et ecce manuscriptum habeo, et in die
judicii ad communem judicem eum duco. Sanctus
Dei dixit: Benedictus Dominus Deus meus. Non deflectet
populus iste manus de altitudine coeli, donec
reddas manuscriptum. Et convertens se dixit populo:
Erigite manus vestras in coelum, clamantes
<nobr><sub></sub></nobr> cum lacrymis, <em>Christe, Kyrie eleison.</em> Et stante populo
in horam multam extensas habente manus in
coelum, ecce manuscripta pueri per aerem delata,
et ab omnibus visa venit: et imposita est manibus
memorabilis nostri patris et pastoris. Suscipiens
autem eam, et gratias agens Deo, gavisus factus
est valde, et coram omni populo dixit ad puerum:
Cognoscis litterulas has, frater? Qui ait ad eum:
Etiam sancte Dei, manuscripta mea est. Et disrumpens
manuscriptum sanctus Basilius, perduxit eum
ad ecclesiam; et dignum fecit sancto ministerio,
et communione mysteriorum, et munerum Christi.</p>
<br> <h4><center>XI. <em>De sancto Laurentio.</em> </center></h4>
<p>Inter alia scriptum habetur in passione B. Laurentii
<nobr><sub></sub></nobr> archilevitae, et martyris Christi. Erat homo
in carcerali custodia multo jam tempore gentilis,
qui plorando amissis oculis caecus factus fuerat,
dixit ad eum B. Laurentius: Si credis in Filium
Dei Dominum Jesum Christum, baptizare, et illuminabit
te. Et continuo post ipsius confessionem baptizato,
aperti sunt oculi ejus, et coepit clamare
dicens: Benedictus Dominus Deus aeternus, qui me
illuminavit per B. Laurentium, quia semper fui
caecus et modo video. Post haec et beatum Hippolytum
more solito catechizavit, et, accepta aqua, benedixit
et baptizavit illum. Deinde simili modo
militem baptizavit Romanum, qui et baptizatus,
mox martyrio coronatus est.</p>
<br> <h4><center>XII. <em>De sancto Sebastiano.</em> </center></h4><nobr><sub></sub></nobr> 
<p>Scriptum est in passione sancti Sebastiani ad locum.
Cum omnes qui ad decipiendos sanctos (quin
Marcum et Marcellinum) venerant, unanimiter crederent
Christum: Nicostratus cum conjuge sua
urgebat dicens: Non capiam cibum, neque potum,
nisi mysterium mihi Christianae religionis fuerit traditum.
Cui sanctus Sebastianus dixit: Muta dignitatem
tuam, et incipe esse Christi magis primiscrinius,
quam praefecti. Audi itaque consilium meum,
et omnes quos carcer inclusit, quos vincula tenent,
quos ergastula conficiunt, in unum redige. Quod
cum feceris, antistitem sacrosanctae legis adhibeam,
ut cum omnibus qui credere voluerint mysterii
suscipias sacramentum. Si enim diabolus Christo
<nobr><sub></sub></nobr> sanctos ejus auferre conatus est, et conatur: quanto
magis nos pietatis argumento, hos quos diabolus
injuste lucratus est, curare debemus, et suo restituere
<em>C</em>reatori? Et Nicostratus ad haec respondit, dicens:
Quomodo iniquis et criminosis possunt sancta committi?
Sanctus Sebastianus ait: Salvator noster
pro peccatoribus suam nobis dignatus est exhibere
praesentiam, et ostendit mysterium, per quod omnia
peccata et crimina omnia hominibus auferantur, et
omnes virtutes Domini conferantur. Et post multa.
Sanctus Sebastianus abiit ad Polycarpum sanctum
presbyterum, ubi erat causa persecutionis occultus,
et narravit ei omnia quae gesta sunt. Quibus auditis
<nobr><sub></sub></nobr> Polycarpus gratias egit Deo et una cum eo venit ad
domum Nicostrati: et videns turbas credentium,
salutans eos cum omni gaudio, ait: Beati vos omnes
qui audistis vocem Domini nostri Jesu Christi,
dicentis: Venite ad me, omnes qui laboratis et
onerati estis, et ego vos requiescere faciam. Tollite,
jugum meum super vos, et discite a me quia mitis
sum et humilis corde, et invenietis requiem animabus
vestris. Jugum enim meum suave est, et onus
meum leve <strong>(Matth. XI)</strong>. Vos itaque, fratres nostri,
quos baptismatis unda diluit, et consecrando Deo
omnipotenti charissimos filios fecit, pro hoc quod a
proposito suo sancto revocare conati estis beatissimos
milites Christi, opus erat vobis poenitentia,
ut per ipsam ad indulgentiam veniretis. Nunc autem
<nobr><sub></sub></nobr> quia ad tantam gloriam accessistis, ut etiam ad
passionem a qua dolenter alios revocare voluistis, ad
ipsam desideretis gratanter velle currere et libenter:
vetus hoc Christi artificium est. Nam ipsum quem
vas electionis suae esse dignatus est, et voluit magistrum
gentium dare, qui non solum fidelium animos
a pietatis proposito revocabat, sed etiam nolentes
a Christo discedere lapidibus obruebat: hunc
nobis ipse Dominus apostolum condonavit, tribuitque
nobis ex Saulo Paulum, ex apostata fecit apostolum,
et dedit Ecclesiae ex persecutore rectorem:
amator passionis factus est, qui persecutionis auctor
exstiterat; et qui alienis afflictionibus prius
gratulabatur, in suis postmodum persecutionibus
laetabatur. Ipse qui tunc in apostolo suo virtutem
<nobr><sub></sub></nobr> istam exercuit, ipse nunc de ipso inferorum conclavi,
ex ipsis draconum faucibus, animarum vestrarum
captivitatem eripuit: et vobis nunc a tenebris
ad lucem remeantibus aeternae vitae januas patefecit.
Quia ergo omnes daemones, qui sunt tenebrarum
filii, contristantur; et omnes sancti angeli, qui
sunt filii luminis, gratulantur, accedat uniusquisque,
et det nomen suum, ut hodierno die usque ad
vesperum perducente jejunio, festivum baptismatis
sacramentum opportunum tempus inveniat. Et iterum.
Omnis familia quae erat in domo Nicostrati,
animae XXXIII promiscui sexus et aetatis: dehinc
omnes qui vincti, ac de carceris squalore adducti,
animae XVI, omnes isti XLIX a sancto Polycarpo presbytero
baptizati, et a sancto Sebastiano suscepti
<nobr><sub></sub></nobr> sunt.</p>
<br> <h4><center>XIII. <em>Verba domni Bedae</em> (in Joan. cap. III). </center></h4>
<p>Juxta salutiferam, et firmissimam fidei catholicae
doctrinam, in toto terrarum orbe unanimiter ac
fideliter ab omnibus observandam: quod de carnali,
hoc etiam de spiritali est generatione sentiendum:
nequaquam videlicet eam, postquam semel expleta
fuerit, posse repeti. Sive enim haereticus, sive schismaticus,
sive facinorosus, quisque in confessione
sanctae Trinitatis baptizat: non valet ille qui ita
baptizatus est, a bonis catholicis rebaptizari, ne
confessio, vel exhibitio tanti nominis videatur annullari.</p>
<br> <h4><center>XIV. <em>Leo papa.</em> </center></h4><nobr><sub></sub></nobr> 
<p>De his quibus dubium est utrum baptismum perceperint,
necesse est ut renascantur, ex decretis
papae Leonis (<em>epist. ad Rustic.</em>). Si nulla exstant
inter propinquos aut seculares indicia, nulla inter
clericos aut vicinos, quibus hi, de quibus quaeritur,
baptizati fuisse doceantur, agendum est ut renascantur,
ne manifeste pereant, in quibus quod non
ostenditur gestum, ratio non sinit, ut videatur iteratum.
Qui autem possunt meminisse quod ad ecclesiam
veniebant cum parentibus suis, possunt recordare,
an quod ab eorum parentibus dabatur,
acceperint. Sed si hoc etiam ab eorum memoria alienum
est, conferendum eis videtur, quod collatum
esse nescitur: quia non temeritas intervenit praesumptionis,
<nobr><sub></sub></nobr> ubi est diligentia pietatis.</p>
<br> <h4><center>XV. <em>Item Leo.</em> </center></h4>
<p>Captivis cibos immolatitios necessitate comedentibus
poenitentia concedenda ex decretis ejusdem
papae Leonis (<em>epist. ad Nicet.</em>). De his Christianis,
qui inter eos a quibus fuerant captivati, immolatitiis
cibis asseruntur esse polluti: consultationi charitatis
tuae hoc etiam respondendum esse credimus, ut poenitentiae
satisfactione purgentur, quae non tam temporis
longitudine, quam cordis compunctione pensanda
est. Et, sive hoc terror extorserit, sive fames
suaserit, non dubitetur abolendum: cum hujusmodi
cibus pro metu, aut indigentia, non pro religionis
veneratione sit sumptus.</p>
<br> <h4><center>XVI. <em>Ex concilio Nicaeno.</em> </center></h4>
<p><nobr><sub></sub></nobr> De laicis qui Deum negaverunt, et de his qui
abrenuntiaverunt, et iterum ad saeculum sunt reversi,
ex concilio Nicaeno <strong>(conc. Nic., can. 11)</strong>:
De his qui praeter necessitatem praevaricati sunt,
aut propter ablationem facultatum, aut propter periculum,
vel aliquid hujusmodi quod factum est sub
tyrannide Licinii: placuit synodo, quamvis humanitate
probentur indigni, tamen eis benevolentiam
commodari. Quicunque ergo veracem poenitudinem
gerunt, tribus annis fideles inter audientes habeantur,
et sex annis omni se contritione dejiciant, duobus
autem annis sive oblatione populo in oratione
communicent.</p>
<br> <h4><center>XVII. <em>Ex concilio Carthaginensi.</em> </center></h4>
<p><strong>(Conc. Carthag., an. 348, can. 1.)</strong> Gratus episcopus
<nobr><sub></sub></nobr> dixit: Si vobis placet, consideremus primum
titulum rebaptizationis. Unde sanctitatem vestram
postulo, ut mentis vestrae placita producatis, ad descendentem
in aquam, et interrogatum in Trinitate
secundum Evangelii fidem et apostolorum doctrinam,
et confessum bonam conscientiam in Deum de
resurrectione Jesu Christi: si liceat iterum interrogari
in eadem fide et in aquam iterum tingi. Universi
episcopi dixerunt: Absit, absit: illicitas esse
sancimus rebaptizationes, et satis est alienum a sincera
fide et catholica disciplina.</p>
<br> <h4><center>XVIII. <em>Ex concilio Ancyrano.</em> </center></h4>
<p><strong>(Conc. Ancyr., can. 1.)</strong> De his qui timore, ritus
gentilium peregerunt. Quotquot ascenderunt templa
<nobr><sub></sub></nobr> cum veste lugubri, et recumbentes inter alios
manducaverunt, flentes; si compleverint poenitentiam
triennii tempus, sine oblatione suscipiantur ad
communionem, id est, ut ipsi oblationem non offerant.
Si autem perducti ad templa non manducaverunt,
biennium maneant in poenitentia: tertio vero
anno communicent, sed sine oblatione, ut dictum
est: ut quarto jam anno perfectionem suam percipiant.
Episcopum autem hinc habere licentiam oportet,
ut pro his peccata singulorum consideret, et
prout viderit conversationem, normam regulamque
conversionis attribuat: id est, ut humanius agens,
secundum vitae modum tempus alicui breviare, aut
etiam prolixius quod correctioni necessarium viderit
addere. Discutiatur autem omnium horum et
<nobr><sub></sub></nobr> praecedens vita, et posterior. Et ita circa eos sacerdotalis
humanitas moderetur.</p>
<br> <h4><center>XIX. <em>Ex eodem.</em> </center></h4>
<p><strong>(Ibid., can. 6.)</strong> De his qui frequenter idolis immolaverunt,
ex concilio Ancyrano: De his qui festis
diebus paganorum, in remotis eorum locis conviviis
interfuerunt, et suas nihilominus epulas ibidem portaverunt,
atque comederunt: placuit ut post biennii
poenitentiam suscipiantur: ita tamen, utrum aut
cum oblatione recipiendi sint, an ad solam communionem
admitti debeant, unusquisque episcoporum
examinet vitam eorum, et praeterita ac praesentia
habita consideratione perpendat.</p>
<br> <h4><center>XX. <em>Ex eodem.</em> </center></h4>
<p><strong>(Ibid., can. 7.)</strong> De his qui coacti idolis immolaverunt,
<nobr><sub></sub></nobr> ex eodem concilio: Hi qui secundo, aut tertio
sacrificaverunt vi coacti, quatuor annis sese ad
poenitentiam submittant: duobus autem aliis sine
oblatione communicent, septimo anno perfectionem
recepturi communionis.</p>
<br> <h4><center>XXI. <em>Leo papa.</em> </center></h4>
<p>De his qui convivio gentilium, et escis immolatitiis
usi sunt, et decretis papae Leonis (<em>epist. ad Rustic.</em>).
Si convivio solo gentilium, et escis immolatitiis
usi sunt, possunt jejuniis et manus impositione purgari,
ut deinceps ab idolothytis abstinentes, sacramentorum
Christi possint esse participes. Si autem
idola adoraverunt, aut homicidiis vel fornicationibus
contaminati sunt, ad communionem eos nisi per
poenitentiam publicam non oportet admitti.</p>
<br> <h4><center>XXII. <em>Item Leo papa.</em> </center></h4><nobr><sub></sub></nobr> 
<p>Quod hi qui ad iterationem baptismi, vel vi, vel
timore coacti, animas inclinarunt, poenitentiae sint
sublevandi remedio. Leo papa ad Rusticum Narbonensem
episcopum: Hi de quibus dilectio tua nos
credidit consulendos, qui ad iterandum baptismum,
vel metu coacti, vel errore traducti sunt, et nunc
se contra catholicae fidei sacramentum egisse cognoscunt,
ea est constituenda moderatio, qua in
societatem nostram non nisi per poenitentiae remedium,
et per impositionem episcopalis manus communionis
recipiant unitatem. Tempora poenitudinis
solita moderatione, tuo constituenda judicio, prout
conversorum animos inspexeris esse devotos, pariter
<nobr><sub></sub></nobr> etiam habentes aetatis senilis intuitum, et periculorum
quorumque, aut aegritudinum respicientes necessitates.
In quibus si quis ita graviter urgeatur, ut
dum adhuc poenitet, de salute ipsius desperetur,
oportet ei per sacerdotalem sollicitudinem communionis
gratia subveniri.</p>
<br> <h4><center>XXIII. <em>Ex Actibus apostolorum.</em> </center></h4>
<p>Legitur in Actibus apostolorum quod quidam
descendentes de Judaea docerent fratres oportere
circumcidi, et servare legem Moysi. Apostoli tamen,
et seniores cum omni Ecclesia jusserint, nihil oneris
ultra imponentes eis, ut abstinerent se ab immolatis
simulacrorum, et sanguine et suffocatis, et fornicatione
<strong>(Act. XV)</strong>.</p>
<br> <h4><center>XXIV. <em>Ex concilio Africano.</em> </center></h4>
<p><nobr><sub></sub></nobr> Ut cum Donatistis, qui ab omnibus catholicis sicut
ab universo terrarum orbe erant damnati, lenius
ageretur, ex concilio Africano <strong>(conc. Afric. an.
401, can. 3)</strong>. Pertractatis, et consideratis omnibus
quae utilitati Ecclesiae convenire videbantur,
annuente atque administrante Spiritu Dei, elegimus
cum memoratis hominibus, quamvis de Dominici
corporis unitate, inquieta dissensione praecisis, leniter
et pacifice agere: ut, quantum in nobis est,
omnibus, qui eorum communione, et societate
irretiti sunt, per universas provincias africanas penitus
innotescat, quam miserabili errore devincti
sunt. Nisi forte, sicut dicit Apostolus, nobis in
mansuetudine corripientibus diversa sentientes, det
illis Deus poenitentiam ad cognoscendam veritatem,
<nobr><sub></sub></nobr> et resipiscant de diaboli laqueis captivati ab ipso in
ipsius voluntatem.</p>
<br> <h4><center>XXV. <em>Ex Coelestino papa.</em> </center></h4>
<p>Quod nulli sit ultima poenitentia deneganda, ex
epistola papae Coelestini ad episcopos Galliarum
<strong>(epist. 2)</strong>. Agnovimus poenitentiam morientibus
denegari, nec illorum desideriis annui qui obitus
sui tempore hoc animae suae cupiunt remedio subveniri.
Horremus, fateor, tantae impietatis aliquem
reperiri, ut de Dei pietate desperet, quasi non possit
ad se quovis tempore concurrenti succurrere, et
periclitantem sub onere peccatorum hominem redimere,
quo se ille expediri desiderat, et liberari.
Quid hoc, rogo, aliud est, quam morienti mortem
addere, ejusque animam sua crudelitate, ne absoluta
<nobr><sub></sub></nobr> esse possit, occidere? cum Deus ad subveniendum
paratissimus, invitans ad poenitentiam, sic promittat.
Peccator, inquit, quacunque die conversus
fuerit, peccata ejus non reputabuntur. Et iterum:
Nolo mortem peccatoris, sed tantum ut convertatur,
et vivat. Salutem ergo homini adimit, quisquis ei
mortis tempore poenitentiam denegavit: et desperavit
de clementia Dei, qui eum ad subveniendum
morienti, succurrere vel in momento posse, non
credidit. Perdidisset et latro in cruce praemium ad
Christi dexteram pendens, si illum unius horae poenitentia
non juvisset. Cum esset in poena poenituit,
et per unius sermonis confessionem, habitaculum
paradisi Deo promittente promeruit. Vera ergo ad
<nobr><sub></sub></nobr> Deum conversio in ultimis positorum, mente potius
aestimanda quam tempore, propheta hoc taliter
asserente: Cum conversus ingemueris, tunc salvus
eris. Cum ergo Dominus sit cordis inspector, quovis
tempore non est deneganda poenitentia postulanti,
cum illi se obliget judici, cui occulta omnia noverit
revelari.</p>
<br> <h4><center>XXVI. <em>Ex Poenitentiali Bedae.</em> </center></h4>
<p>In libello qui superscriptus est Poenitentialis Bedae
presbyteri venerabilis (<em>De remed. peccat., praefat.</em>):
Solerter admonemus doctum quemque sacerdotem
Christi, ut in universis, quae hic adnotata
repererit, sexum, aetatem, conditionem, statum,
<nobr><sub></sub></nobr> personam, ipsumque cor poenitentis curiose discernat:
et secundum haec quid sibi visum fuerit singula
quaeque judicet. Quibusdam namque a cibis abstinendo,
aliis eleemosynas dando, nonnullis flectendo
saepius genua, huic in cruce stando, aut aliud aliquid
hujusmodi quod ad purgationem peccatorum
pertineat faciendo: plurimis universa haec agenda
sunt. Necesse est errata corrigere, quae universa
in examine discreti debent pendere judicis.</p>
<p>Semper in Christo felici successu praepolleat, et
omnibus in bonis vigeat, reverenda et percolenda
germanitas vestra, memor nostri in orationibus suis,
et universae Ecclesiae.</p>

