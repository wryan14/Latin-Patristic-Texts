IX. De S. Vedasto episcopo. 
Hinc et in beati pontificis Vedasti Vita invenitur,
quomodo in via sub praesentia ejusdem regis et populi,
vir Dei Vedastus caecum illuminaverit, et
quemadmodum idem rex ad baptismum venerit, et
in Rhemensi civitate virum Dei Vedastum sancto
commendaverit Remigio. Rex, inquiens, a viro
 Dei evangelicis apprime imbutus doctrinis, et hinc
praesenti miraculo in fide firmiter confortatus, nil
moratus in via, nil dubitans in fide, sed magna alacritate
animi, magna festinatione itineris, sanctissimum
pontificem Remigium videre properavit, ut
illius sacratissimo ministerio, Spiritu sancto operante,
in remissionem peccatorum, et spem vitae
aeternae, catholici baptismatis vivo ablueretur fonte:
cum quo aliquantis moratus diebus, ut ecclesiasticis
satisfaceret sanctionibus, et poenitentiae, secundum
apostolicum praeceptum, prius ablueretur lacrymis,
dicente B. Petro principe apostolorum: Poenitentiam
agite, et baptizetur unusquisque vestrum in
nomine Domini nostri Jesu (Act. II); et sic in nomine
 sanctae Trinitatis coelestis mysterii baptisma
susciperet .