XI. De sancto Laurentio. 
Inter alia scriptum habetur in passione B. Laurentii
 archilevitae, et martyris Christi. Erat homo
in carcerali custodia multo jam tempore gentilis,
qui plorando amissis oculis caecus factus fuerat,
dixit ad eum B. Laurentius: Si credis in Filium
Dei Dominum Jesum Christum, baptizare, et illuminabit
te. Et continuo post ipsius confessionem baptizato,
aperti sunt oculi ejus, et coepit clamare
dicens: Benedictus Dominus Deus aeternus, qui me
illuminavit per B. Laurentium, quia semper fui
caecus et modo video. Post haec et beatum Hippolytum
more solito catechizavit, et, accepta aqua, benedixit
et baptizavit illum. Deinde simili modo
militem baptizavit Romanum, qui et baptizatus,
mox martyrio coronatus est.