XXV. Ex Coelestino papa. 
Quod nulli sit ultima poenitentia deneganda, ex
epistola papae Coelestini ad episcopos Galliarum
(epist. 2). Agnovimus poenitentiam morientibus
denegari, nec illorum desideriis annui qui obitus
sui tempore hoc animae suae cupiunt remedio subveniri.
Horremus, fateor, tantae impietatis aliquem
reperiri, ut de Dei pietate desperet, quasi non possit
ad se quovis tempore concurrenti succurrere, et
periclitantem sub onere peccatorum hominem redimere,
quo se ille expediri desiderat, et liberari.
Quid hoc, rogo, aliud est, quam morienti mortem
addere, ejusque animam sua crudelitate, ne absoluta
 esse possit, occidere? cum Deus ad subveniendum
paratissimus, invitans ad poenitentiam, sic promittat.
Peccator, inquit, quacunque die conversus
fuerit, peccata ejus non reputabuntur. Et iterum:
Nolo mortem peccatoris, sed tantum ut convertatur,
et vivat. Salutem ergo homini adimit, quisquis ei
mortis tempore poenitentiam denegavit: et desperavit
de clementia Dei, qui eum ad subveniendum
morienti, succurrere vel in momento posse, non
credidit. Perdidisset et latro in cruce praemium ad
Christi dexteram pendens, si illum unius horae poenitentia
non juvisset. Cum esset in poena poenituit,
et per unius sermonis confessionem, habitaculum
paradisi Deo promittente promeruit. Vera ergo ad
 Deum conversio in ultimis positorum, mente potius
aestimanda quam tempore, propheta hoc taliter
asserente: Cum conversus ingemueris, tunc salvus
eris. Cum ergo Dominus sit cordis inspector, quovis
tempore non est deneganda poenitentia postulanti,
cum illi se obliget judici, cui occulta omnia noverit
revelari.