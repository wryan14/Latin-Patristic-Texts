XXVI. Ex Poenitentiali Bedae. 
In libello qui superscriptus est Poenitentialis Bedae
presbyteri venerabilis (De remed. peccat., praefat.):
Solerter admonemus doctum quemque sacerdotem
Christi, ut in universis, quae hic adnotata
repererit, sexum, aetatem, conditionem, statum,
 personam, ipsumque cor poenitentis curiose discernat:
et secundum haec quid sibi visum fuerit singula
quaeque judicet. Quibusdam namque a cibis abstinendo,
aliis eleemosynas dando, nonnullis flectendo
saepius genua, huic in cruce stando, aut aliud aliquid
hujusmodi quod ad purgationem peccatorum
pertineat faciendo: plurimis universa haec agenda
sunt. Necesse est errata corrigere, quae universa
in examine discreti debent pendere judicis.
Semper in Christo felici successu praepolleat, et
omnibus in bonis vigeat, reverenda et percolenda
germanitas vestra, memor nostri in orationibus suis,
et universae Ecclesiae.