I. De S. Joanne evangelista 
Cum ipse Ephesum rediens, lustraret vicinas et
illustraret provincias, vidit juvenem quemdam animis
acrem nimis, quem loci illius episcopo commendavit,
qui et illi gratiam tradit baptismi. Deinde
confidens gratiae, qua fuerat communitus, eumdem
juvenem remissius habere coepit. Sed ille, immatura
libertate potitus, corruptae viae tramitem incedit.
 Deinde a furtis mala quaeque sensim incipiens,
demum magister latronum in brevi effectus est, donec
idem Jeannes eumdem locum tempore elapso
invisens, a praefato requisivit depositum suum episcopo.
Et cum comperisset eumdem absentatum
esse juvenem, ascenso citius equo, perquisivit
eum; ac perquisito, et fugitanti, dixit Apostolus:
Sta tantum, et crede mihi, quia Christus me
misit. At ille audiens, restitit. Jam deinde tremefactus
flebat amarissime, et accedentis ad se
senis genibus provolvitur, gemitibus et ululatibus,
quibus poterat, satisfaciens, et uberrimis lacrymarum
suarum fontibus iterum baptizabatur, occultans
solam dexteram suam. Apostolus vero jurisjurandi
sacramento se eo impetraturum a Salvatore
 veniam pollicens, simulque genibus ejus provolutus,
atque ipsam dexteram, ex cujus caedis conscientia
torquebatur, tanquam jam per innocentiam purgatam
deosculans, ad ecclesiam revocat, et indesinenter
pro eo orationes profundens, et cum
ipso pariter ducens crebra jejunia, indulgentiam a
Deo quam ei pollicitus fuerat, expetebat. Nec
prius abstitit, quam eum in omnibus emendatum,
etiam ecclesiae praeficeret (Euseb., Hist. eccl., lib.
III, cap. 23).