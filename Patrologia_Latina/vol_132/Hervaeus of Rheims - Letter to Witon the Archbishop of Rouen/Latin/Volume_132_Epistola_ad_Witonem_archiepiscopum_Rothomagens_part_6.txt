III. Dicta B. Gregorii ad populum. 
Beatus quoque Gregorius in Evangelii homilia ad
 populum (Homil. 19 et 20, in Evang.). Si Deo,
inquit, vivere in pueritia et juventute noluistis,
saltem ad ultimam aetatem resipiscite, et ad vitae
vias, cum jam laboraturi multum non estis, vel
sero venite. Et paucis interpositis. Plerumque
tales ante remunerantur, quia prius ad regnum de
corpore exeunt, quam hi qui jam in pueritia vocati
esse videbantur. Annon ad undecimam venit
latro? Qui etsi non habuit per aetatem, habuit
tamen sero per poenam, qui Deum in cruce confessus
est; et pene cum voce sententiae, spiritum
exhalavit vitae. A novissimo autem reddere denarium
paterfamilias coepit, quia ad paradisi requiem
prius latronem, quam Petrum perduxit.
Item idem. Regnum coelorum rapi vult nostris
 fletibus, quod nostris meritis non debetur. Ab spei
ergo certitudine nulla nos nostrorum malorum qualitas,
nulla quantitas frangat. Praestat magnum veniae
fiduciam latro ille venerabilis, qui non inde venerabilis
unde latro. Nam latro ex crudelitate,
venerabilis ex confessione. Cogitate, rogo, cogitate
quam sint incomprehensibilia in omnipotente
Deo misericordiae viscera. Latro iste cruentis manibus
abstractus a fauce itineris, suspensus est in
patibulo crucis. Ibi confessus est, ibi sanatus est,
ibi audire meruit: Hodie mecum eris in paradiso.
Et caetera.