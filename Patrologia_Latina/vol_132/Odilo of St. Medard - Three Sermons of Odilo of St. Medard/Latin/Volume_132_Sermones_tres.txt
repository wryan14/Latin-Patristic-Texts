ODILONIS MONACHI
SERMONES TRES
<br><small>(Bibliotheca Floriacensis, tom. II, pag. 136-153.)</small><br> </center></h4>
 <h4><center>SERMO DE SANCTO MEDARDO. </center></h4><nobr><sub></sub></nobr> 
<p>Operae pretium est, fratres charissimi, ut in memoriam
revocetur quo excellentiae cultu et religionis
provectu, locus beati Medardi per succedentia tempora
effloruerit, et in servorum suorum hostes
quanta interdum ultione ejus ira efferbuerit. Clotarius
namque rex Francorum, benevolus erga obsequium
et reverentiam sanctorum, quod ante mortem
sanctissimo spoponderat viro, post delibationem
corporis illius, efficaci in quantum licuit administravit
studio. Collectis enim necessariis in sumptus, ad
perficiendum quae vel regifico luxu, vel promptissima
quorumcunque fidelium oblatione exhibita
sunt, nobile templum construere, mira peritorum
<nobr><sub></sub></nobr> coepit latomorum arte. Hoc itaque subtili fundatum
artificio, luculenti satis superque provectus ingenio,
ad unguem in brevis temporis spatio perduxisset,
nisi communis eum mortis sententia, heu proh dolor!
rapuisset. Nam Turonis ad sanctum Martinum
gratia pergens orationis, piis illum precibus ac
muneribus placuit, circumquaque etiam posita
monasteria praecordiali perlustrans voto, singulis
prout visum est donaria distribuit, dictante Spiritu
sancto. Regressus ergo in Gallias, venatum in Cotiae
saltu abierat; ibique valida febre correptus, corporis
coepit destitui viribus. Inde ad Compendium
villam reductus, viamque humanae carnis ingressus,
regni reliquit habenas, qui suae ditioni exteras
quoque nationes subjugaverat. Cujus corpus suorum
<nobr><sub></sub></nobr> officiis, funebri triumpho Suessionicae illatum est
civitati; et in eadem quam coeperat, necdum finierat
basilica, condigna ante sanctum Dei tumulatum
reverentia. Hujusmodi quippe habere debuit sepulturam,
qui in eo stabilem suae mentis defixerat
<nobr><sub></sub></nobr> anchoram; quatenus ab illo nec morte posset dissolvi,
quem in vita unico semper affectu habuit.
Decessu autem illius lugubri, gravissimo omnis
Gallia moerore infremuit, et opus illud egregium,
permutatione regalis sceptri, elanguit suspensum.
Sed sicut malae soboles, actiones malorum parentes
imitantes, ad reatum eorum, paternae existunt praevaricationis
haeredes; ita boni filii, ex bonis procreati
parentibus, ad laudem illorum, omnibus
excrescunt virtutibus. Sigebertus ejusdem filius
Clotarii, patri unanimi Francorum consensu in
regnum successit; studiosus divinae religionis fundator,
sicut indefessus Christianae professionis aemulator.
Hic intimo cordis provocatus zelo, eodem quo
et pater erga sanctum Dei amoris flagravit incendio,
et opus quod illius morte fuerat interruptum,
<nobr><sub></sub></nobr> pietatis studio, prospere usque ad ipsum perduxit
fastigium. Quod scilicet coenobium, utrobique miranda
sui habitudine conspicuum, interius ordine simul et
religione cleri, decenter adornavit; exterius vero
praediorum suorum delegationibus, solemniter ampliavit,
feliciter extulit, strenue provexit. Deinde
fraternae inhians neci, cum in Tornaco civitate
Chilpericum obsidere, praeparatis disponeret insidiis,
versutia Fredegundis uxoris suae regimini
terminum imposuit, pariter et vitae; gladium enim
quem fratri intentaverat, in sua versa vice retorsit
viscera; et inde protinus interiit, unde caeca mente
ulterius insidiabatur sanguini. Hunc enim Teruennenses
gemini tyrones, fraudulenter super se in
regem elevare simulantes, spiculis repente improvisum
<nobr><sub></sub></nobr> vibraverunt per latera, et invitam evomere
ipsi pariter procumbentes compulerunt animam.
Cujus corpus pretiosis vestibus involutum, Lambris
est cum ingenti suorum moerore perlatum, et
postea in eadem quam mirifice construxerat basilica,
<nobr><sub></sub></nobr> juxta paternum latus magna reconditum gloria.
Haec est nempe illa sublimis regia, nobilitate sui
praestans et operis subtilitate inclyta, quae in suo
solido tandiu perstitit statu, quousque paternam
monarchiam Ludovicus suscepit Augustus. Quo vicem
suam agente in sceptris, qui eadem aula interioris
atrii claudebatur augustiis, ita est a fundamento
diruta, ut lapis super lapidem, in tota illa
nequaquam relinqueretur fabrica. Nam idem gloriosus
Caesar, virtutifera beati Sebastiani martyris
membra eidem jamdudum loco invexerat, et ideo
divina virtus promptior ad medendum quibusque
patebat debilibus. Propter concursum ergo insolitamque
populi frequentiam, quae quotidie ob innumera
mirabilia meritis ejusdem exhibita martyris
<nobr><sub></sub></nobr> accrescebat, praefatus princeps eamdem priorem
funditus evertit domum, quod minime esset capax
populorum, ad tantum spectaculum undique confluentium.
Unde ex ipsis infinitae oblationis expensis,
aliud templum multo majoris adorsus est quantitatis,
omnibus idoneum supervenientibus: cujus
scilicet omnes cohibere posset ambitus. Quod cum
omnium decus virtutum obtineret, totiusque schema
dignitatis et gloriae praetenderet: nulli exstitit inferius,
dum universis elegantia sui esse claruit superius.
Haec, inquam, domus a Marcommannis olim
exusta, ab illius maxima ex parte honorum decidit
gradibus quibus constabat, et quasi ad posterorum
dedecus, solum superstes relictus est immensus
congestorum lapidum acervus. Haec etiam istis hodietenus
<nobr><sub></sub></nobr> superest temporibus, quae tribus dimensa
intervallis, vastam sui corporis quantitatem praefert
omnibus. Testitudine videlicet eminens, longitudine
vero atque latitudine plurimum excellens. Processu
itaque temporis, cum jam idem locus foret insignis,
post venerabilis viri Ansberti decessum, qui eidem
praefuerat coenobio, Warimbertus ejusdem loci primatum
suae tyrannidi rexit subactum. Defuncto
autem Drausione Suessionicae urbis pontifice, apud
regem pecuniae magnitudine, et amicorum obtinuit
intercessione, ut et pontificatus dignitatem administraret,
nec tamen aliquo modo pristini officium
prioratus amitteret. Erat enim in curia frequens, et
plurimum inter regis domesticos valens: unde tametsi
difficulter, tamen suae cupiditatis effectum
<nobr><sub></sub></nobr> obtinuit efficaciter. Utrisque ergo praelatus gregibus,
astutam vapido servabat sub pectore vulpem, illos
districtius aequitatis agens ratione, quibus in ovina
prius subdole praefuerat veste. Nam cum hos a
saecularibus tutari debuisset impedimentis, saecularibus
sine cessatione provocabat irritamentis, continuas
infligens querimonias, quas defendere justitiae
auctoritate debuisset, inflictas. Siquidem quae
illorum suppetebant victui diripiens, et in suos necessaria
illis usus retorquens, instanter profligabat
bona quae veri sacerdotis clypeo virtutis oppugnat
tutela. At illi quibus ingerebatur calumnia, illata
damna et opprobria non aequa perferebant patientia,
ignari quo pacto illi resisterent, cujus gravissimum
<nobr><sub></sub></nobr> in miserrima subjectione jugum suscepissent. Igitur
spatiosus regalis praedii fundus Matwallis qui <em>quasi
Bona-vallis</em> interpretatur non ex Latina atque Britannica,
cui finitimus est, lingua, sed ex ubertatis
abundantia plenaeque fertilitatis copia. Sicut enim
territorio diffunditur, ita ampla marsupia debito
complet censu, quia dum in latum extenditur
cespitem, frequentem immensae possessionis praefert
cultorem. Hunc Sigibertus rex Francorum,
spectabilis praecedentium pietate regum inter multa
collata beneficia, perpetim sancto Medardo possidendum
delegaverat. Cujus quia Cenomanico pago
adjacet terminus, proculque dividitur a Suessionicis
finibus, difficillimum videbatur esse officialibus,
infinitos ad monasterium sumptus conducere.
<nobr><sub></sub></nobr> Ideo annales ejus redditus per singulos certatim
annos distrahebantur, eorumque pretia in diversa
monachis distribuebantur. Nam salis et mellis
species, et aliae quae facilius deduci possent inde
emebantur utilitates, taliterque onusta plurima ad
coenobium plaustris devehebantur dolia. Hoc Warimbertus
considerans, obvius captata opportunitate
cum superbia ibat; et irreverens ac lubricus, onerata
plaustra ad propria suis deducebat exsultantibus.
Illi vero induebantur confusione, qui concessa superno
munere privabantur possessione; et per acerrima
improperia, profunda ab imo pectoris multoties trahebant
suspiria. Factum est ergo quadam vice, dum exterioribus
carnifex studeret curis inhiare, ut explorata
fratres ejus absentia, haec eadem venientia in suas audacter
<nobr><sub></sub></nobr> diverterent et reconderent apothecas. Quod ille
audiens, factumque nimium aegre ferens, in iram
continuo exarsit, et praesumptuosam eamdem temeritatem,
condigna interminatus est sententia plecti. Turbati
e contra fratres, ad orationum praesidia se contulerunt
unanimes, et triduanum agentes jejunium,
precibus ac lacrymis supernum constanter implorabant
auxilium. Quo tempore nulla in choro vox audiebatur,
sed constitutis tantum horis, psallentium
labia movebantur, dum sub silentio ac lugubri, percurrerentur
omnia: quae decore Ecclesiae excellenter
devotio instituit Christiana. Sed haec res in oculis tyranni,
invidiae, odii et discordiae seminarium maxime
exstitit, indeque doloris sumpsit supplementum, unde
ei respirationis provenire debuisset incrementum.
<nobr><sub></sub></nobr> Quid multis immoror? Tandem in sedem rediit, ac si
ultionem de praevaricatoribus pravae exacturus consuetudinis,
primoque surgens diluculo, cum valida
manu ad locum venit, concitato spiritu pariter et
animo. Deinde comitibus regiam pulsantibus, nemo,
clausis diligenter januis, responsum dedit interius,
quia per procacem episcopum, omnes in commune
promissum sibi metuebant exitium. Ille vero accedens
propius, easdem januas crebris pulsabat ictibus, portas
simul collidens, et aereas fortiter valvas, iracundia plenus
concutiens. Ad haec aedituorum unus, minus provide
arreptis templi clavibus, ei processit obvius. Itaque,
reseratis ostiis, vir sanguineus cum spiritu introivit
furoris. Nam mox sublata altius dextera, aperientis
<nobr><sub></sub></nobr> capiti tam valide illisit ferulam, ut totus sanguine
cruentatus, lividam faciem et foedata ora ad ingens
referret dedecus. Unde ut erat moerens, imprecatus
est ex animo, quod coelestis protinus clementia evidenti
declaravit judicio. Quoniam ille non tulit impune,
quod in servum Dei nimis crudeli injectus est
examinatione. Nam proterve pergens oratum, vix
poplitem flexerat ante Sancta sanctorum, et ecce
contigit divinitus quod cuncta illius interiora proruperunt
per alvi secreta, et super pavimentum
sunt effusa, qui sicut immunis pietate, procul dubio
vacuus remansit et ventre, exitusque testimonium
perhibuit, quod sacerdotis vita longe sacerdotii merito
impar fuit. Cujus corpore extra templi limen
ejecto, reliqua quoque spurcitia fidelium eliminata
<nobr><sub></sub></nobr> est obsequio, et ille locum sepulturae in coemeterio,
quo dignus fuit, exhausti corporis habuit humatione.
Hinc pastores animarum metuant, ne deterior
eos aliquando poena involvat, et cum discretione
praeesse discant subditis, ne forte subditi extra
discretionem, effectu careant salutis. Cum enim homini
adprime in vita utile sit, ut <em>ne quid nimis,</em> liquide
claret quod disciplinam hac debent cautela
moderari, ut timor nequitiam compescat, et amor
justitiam exercendo provehat. Ita successus proficiet
subjectorum, et profectus revera exagerabitur praesidentium,
eruntque omnia in omnibus, quatenus
aeque omnipotens Deus honorificetur ab omnibus.
Meminerint quoque rectores Ecclesiae ne peccata
populi assuescant concedere, et illorum rapiant substantiam,
<nobr><sub></sub></nobr> pro quibus ponere debent, si necessitas
exigit, et animam. Pro ovibus etiam Christi, terrena
omnino debet facultas distribui, ne dum sua illis
auferantur, quibus corpora in divinae servitutis tyrocinio
vegetantur. Qui ergo pro commissis non dat
terrenam substantiam, nec pro eisdem aliquando
dabit animam suam, cum a primo minimo perveniatur
ad extremum majus, et postremum majus nemo
apprehendat, nisi prius primum minimum exerceat.
Sacerdotes vero Dei verbo semper et opere
oportet informari, quo etsi sit qui bona proferat,
consequenter tamen non desit, qui imitari studeat.
Sed qui aliena diripit, pastoris pro certo officium
amittit, et inde reprobus, a recto veritatis tramite
fit devius. Igitur nec subjectos subjectio conterat,
<nobr><sub></sub></nobr> nec praelatos excelsior locus extollat, sed isti humiliter
vice filiorum pareant, illi vero loco patrum,
temperanter quae praecipienda sunt praecipiant. Si
res praelati sese aliter habuerint cujuscunque, ille
procul dubio Guarimbertus erit, qui in causis subditorum,
animi motum, non dilectionis consideravit
affectum. Enimvero de principalibus beati Medardi
gestis, aliqua scriptoris compendiosa oratio perstrinxit,
quaeque in his et in illis potuit reperire, in unius
congeriem quantitatis coacervare, moderata institit
brevitate. Nam praeclara ipsius vita, angusta olim
fuerat ratione inclusa, virtutumque ejusdem insignia,
cum translatione corporis quadam propemodum
infantia, vilibus exaravit schedulis Cum ergo
<nobr><sub></sub></nobr> succincta esset Fortunati auctoritas et negligenter
habita legentibus displiceret, potestas utroque ex
praecepto obedientiae opuscula una coire scriptoris
et cohaerere fecit harmonia. Justum quippe videbatur
esse, ut suae servitutis debitum persolveret
saltem ex officio linguae, quatenus beati viri praeconia
quodam glutine compacta, et honestate digesta,
paulo prolixior dilucidiorque expediret sententia.
Nec in aliquo illi voluit viro derogare, qui
ejusdem Patris vitam, metro jamdudum et arctissima
edidit oratione, sed quae ille ac si in transitu
tetigit, haec iste dilatare calamo, operae pretium duxit.
Quae vero perfectus orator in relatione praeteriit,
haec iste novus relator posteris tradere ad notitiam
procuravit, haud suis commentis extorta, verumque
<nobr><sub></sub></nobr> veteribus antiquorum utcunque cartulis inserta. Rationi
ergo videtur, fratres, congruere, ut tanti patroni
merita dignis mecum studeatis laudibus efferre,
qui cum habeat domum non manufactam, sed aeternam
in coelis, temporalem tamen aulam reliquis
sublimiorem semper habuit in terris, et uti suos
ab invisibilium impetu hostium custodit, ita ab
incursione visibilium saepe suae intercessionis ope
defendit; eosque in coelesti secum amplectitur tabernaculo,
quibus pastoralem diligentiam in praesenti
adhibet saeculo. Ipse namque familiam Dei,
inter naufragia gubernat fluctuantis oceani, ne navim
nostram procella tempestatis abripiat: aut in
aeternam praedam, pirata crudelis abrepat. Quam
nimirum familiam, ab illo olim suscepit regendam,
<nobr><sub></sub></nobr> qui suis discipulis, ac per hoc fidelibus cunctis ait:
<em>Quis putas est fidelis servus et prudens, quem constituit
Dominus super familiam suam, ut det illis in
tempore tritici mensuram</em> <strong>(Matth. XXIV, 45)</strong>. Hinc
Apostolus dicit: <em>Unicuique sicut Deus divisit mensuram
fidei</em> <strong>(Rom. XII, 3)</strong>. Quod ergo <em>tritici mensuram</em>
Christus nuncupat, ipsam <em>mensuram fidei</em> Paulus
appellat, ut intelligatur, nihil aliud esse spiritale triticum,
nisi Christianae fidei venerabile sacramentum.
Quapropter, fratres, ubi thesaurus noster est, ibi
studeat et cor nostrum esse quatenus ad amorem
supernae sortis anhelemus: ad quam beatum patronum
nostrum jam pervenisse confidimus. Itaque
aeternis admixtus civibus, divinam exoret clementiam
pro nostris reatibus; illumque nobis faciat placabilem
<nobr><sub></sub></nobr> cujus sempiterna gloria per continuam
fruitur visionem. Sed ad haec agenda, suae misericordiae
manum Unigenitus Dei inferat, cujus regnum
et imperium solide subsistit et permanet, in saecula
saeculorum. Amen.</p>
<br> <h4><center>II.
DE SS. MEDARDO ET GILDARDO. </center></h4>
<p>Sanctorum confessorum gloria, per condigna,
dilectissimi fratres, exageranda praeconia, illique in
laudis promovendi sunt titulum, qui Christo semper
confitendo, verum perhibuerunt testimonium. Cum
enim minima de eo denuntiarent, maxima autem
constanti animo praedicarent, in uno quidem angeli,
<nobr><sub></sub></nobr> in altero vero digne nuncupari meruerunt archangeli.
Et quia Apostolus ait: <em>Templum Dei sanctum,
quod estis vos</em> <strong>(I Cor. III, 17)</strong>. Cujus facti sunt templum,
ipsius procul dubio ara et regula exstiterunt
sacerdotium. Nam in illa regis aeterni mensa, placationis
immolantes et expiationis hostiam, per vota
piae confessionis, saepe gratum Deo sacrificium humanae
obtulerunt reconciliationis. Unde et in munere
virtutis vim obligationis potestatemque obtinuerunt
solutionis, ut quod eorum sederet arbitrio, rarum
per divinam auctoritatem esset in coelo. Pro
talibus ergo meritorum praerogativis, jure in titulum
promovendi sunt laudis, quos pro sui nominis confessione,
amoris intimi privilegio donavit ipse Rex
justitiae. Sed illi Dominum vere amant, quorum mentem
<nobr><sub></sub></nobr> delectatio prava ex consensu non superat, qui
etiam eo ad amorem ejus incalescunt, quo cedere
clandestinis imminentium tentationum subreptionibus
nesciunt. Siquidem indissociabiliter accensi,
coelestibus merito inter cherubim et seraphim
numeros deputantur, ibique sortem suae accipiunt
vocationis, ubi continuae contemplationis studio, anchoram
defigunt mentis. Cujus perfectionis culmen,
dum beati confessores attingere deliberarent, studuerunt
nil in hoc mundo appetere, verum solo conditoris
sui desiderio ardenter inhiare. Terrenis
quippe abrenuntiantes concupiscentiis, carnalibus
omnimode semetipsos crucifixerunt lasciviis, quo
sua membra hostiam offerrent viventem, sanctam
Deoque per rationabile obsequium placentem <strong>(Phil.
<nobr><sub></sub></nobr> IV, 18)</strong>. Et quia noluerunt huic saeculo conformari, sed
constanter in novitate sensus sui institerunt informari,
secundum interiorem ambulantes hominem
<strong>(Rom. XII, 2)</strong>, sanctis incitati sunt successibus de
virtute in virtutem. Ad illum enim indesinenter anhelant,
cui devotis mentibus usquequaque inhaeserunt,
quia pennas assumpserant tanquam columbae,
per quas volare ad coelestia possent et requiescere.
Dominum itaque vere amaverunt, cujus
mandata et praecepta custodierunt, quatenus ab
ejus divelli amore, nec in ipsa possent etiam cum
effervesceret, tentationum inflictione. Cum autem
Veritas dicat: <em>Sint lumbi vestri praecincti, et lucernae
ardentes in manibus vestris</em> <strong>(Luc. XII, 35)</strong>. O quot
sibi cruces consciverunt, qui in suo corpore luxuriae
<nobr><sub></sub></nobr> fluxum edomare potuerunt! Sine ferro etenim,
longum martyrium in suis pertulerunt membris,
ut quod sanguinis non contulerat effusio, conferret
etiam prolixa in attritione flagelli membrorum
vexatio. Ac primum illis in tenacitate cibus et in . . . .
erat potus, cum indicta parcimonia in utroque,
veluti fine, Cerere et Libero, Venerem constare
frigere. Pallida ora prae nimiis trahebant jejuniis,
setiger habitus situm induxerat Ethyopicae cutis,
et in vigiliis constans erat animus, ne mens Deo
devota vacabat ab orationibus. Praecinctos quoque
lumbos habebant, carnis luxuriam cohibentes per
continentiam, et lucernas ardentes tenebant in
manibus suis, per bona opera, lucis exempla monstrantes
<nobr><sub></sub></nobr> proximis. Cumque nec castitas magna
sine bono opere nec opus bonum sit aliquid sine
castitate, utrumque tamen agebant per discretionem,
ne appetitus laudis animi ad alia tendentis frangeret
intentionem. Praecinctis igitur lumbis, lucernas ardentes
tenebant in manibus suis, quatenus et munditia
castitatis esset in corpore, et palam ipsum lumen
veritatis claresceret in operatione.</p>
<p>Inter hos sane magnae venerationis viros, beatos
Medardum et Gildardum esse novimus egregios,
qui serpentinae prudentiae astutiam, et columbinae
simplicitatis piam aemulati sunt innocentiam. Horum
unus premebat vitia, alter vero virtutum illibata
servabat jura: et cautela utriusque fermentum
malitiae et nequitiae solerter noverat cavere. Per hoc
<nobr><sub></sub></nobr> in errantes invehebantur, sed per illud invectionis
suae habenas moderabantur; quia cum in ore sonaret
correctio, nullatenus tamen in corde paterna
dormitabat oratio. Nam dum censura suum teneret
rigorem, levitas quoque cordis praetendebat mansuetudinem,
et quod istius eraserat lima, illius per
compassionis gratiam temperando curabat litura.
Hinc ex judicio justae examinationis, facti sunt
evidenter throni sui conditoris, per quos et sancta
Ecclesia regebatur, et plerumque de suis infirmis
actibus, etiam electi judicabantur. Ergo quod unius
exacuit vigor, hoc in eis moderati alterius non destitit
tepor, dum columbae simplicitatem astutia
serpentis accenderet, et astutiam serpentis columbae
simplicitas temperaret.</p>
<p><nobr><sub></sub></nobr> Subnixi vero voluntate bona, quibuscunque in
tribulationis succurrebant angustia, et qualibet affectis
calamitate opem suae consolationis, inclyta
adhibebant miseratione. Quod enim sibimet ipsis,
hoc proculdubio imputabant aliis, nec praejudicabant
in aliquo, qui omnibus omnia facti fuerant evidenti
salutis judicio. Nam aliena damna, ac si propria
conquerebantur fore incommoda, quibus detrimenta
aliorum jam annuente Deo, multarum pepererant
incrementa virtutum. Sed et renuebant inferre quod
sibi inferri nullius cupiebant exactione, nec negabant
alteri quod suae consultum esse providebant,
et proficuum utilitati. Cumque in Deo amicum et
inimicum diligerent, propter Deum, dilectione Dei
<nobr><sub></sub></nobr> vigebant ac proximi, ubi prophetarum plenitudo
et totius summa legis consistit. Quo nimirum holocausto,
nil unquam offertur locupletius Deo;
quando per hoc quod illi immolat, bene semetipsam
anima in ara cordis mactat. Itaque ex bonae voluntatis
studio, semper placere scrutatori cordium curaverunt
altissimo; cum de se humilia sentirent qui
aliquando extra se fortia et sublimia egissent.</p>
<p>Quin vero sermo propheticus ait interea de talibus:
<em>Qui sunt illi qui ut nubes volant, et quasi columbae
ad fenestras suas</em> <strong>(Isa. LX, 8)</strong>. Beati quippe
isti confessores, ore semper manuque caelibes, sacri
verbi eloquio torrebant, signis per crebra experimenta,
virtutibusque coruscabant. Et quia eos sublimis
<nobr><sub></sub></nobr> vita sanctaque a terrenis contagiis praedicatio
suspenderat, et nubes erant volantes, et ad supernarum
etiam virtutum deificas congruebant distinctiones.
Cumque malignos spiritus de obsessis corporibus
fugerent, eosque virtute orationis et vi acceptae
potestatis expellerent, coelestibus revera potestatibus
assignari merebantur, et admitti crebris
daemonum expulsionibus. Qui bonis effecti meliores,
ac per hoc electis fratribus principantes, inter numeros
principatum ad aeterni principatus sedem
congruebant pariter et locum. Sed nec in felle amaritudinis,
nec in obligatione reperti sunt iniquitatis;
qui dum feliciter viverent Christo mortui erant per
abrenuntiationem carnalium et huic mundo. Cumque
terrena mente transcenderent, et ante se cordis
<nobr><sub></sub></nobr> eorum oculi semper intenderent, et eis subjecta foris
serviebant, quatenus nunquam cordi obsisterent,
transitoria quae conspiciebant. Igitur ut nubes volantes
erant, et quasi columbae ad fenestras suas, qui
caduca simplici considerantes oculo, nullius ad haec
movebantur aut trahebantur rapinae desiderio.</p>
<p>Hi autem uno geminii ortu, paresque unius sanctitatis
effulserunt provectu; et sicut eos ortus
aequales, ita optimus vitae cursus in bonitate formavit
unanimes. Verumtamen in materno jam utero
mundi, imparis vitae leguntur sorte distributi, utcunque
allegoriae subesset, uterque tamen qualitate
meriti et gratia discreparet. Unus enim simplex
fuit habitans in tabernaculis, et alter saecularem
militiam exercuit in armis ac per hoc iste electus,
<nobr><sub></sub></nobr> ille autem omnino apostata factus est et reprobus.
Beatos vero Medardum et Gildardum unus quidem
ortus effudit in mundum, sed quibus exordium una
contulit nativitas, eadem in sanctitate et magnificentia
applausit libertas. Nam sub unius horae editos
articulo, una in fide tenuit confessio; eosque virtus
socios reddidit, quos natura in momento temporis
geminos protulit. Dum ergo tales enituerunt, parentibus
conformes se in bonis exhibuerunt actionibus.
Et quos mundus coaevos habuit, conscios pietatis
opere sinus Ecclesiae matris aluit.</p>
<p>Illud vero in his spectabile omnibusque constat
saeculis memorabile, quod una consecrationis suae
gloriam, unaque pontificalem in praelatione fidelium
adepti sunt cathedram. Sicut enim par carnalis
<nobr><sub></sub></nobr> editio, ita eis par spiritualis provenit consecratio, et
in benedictione claruerunt pares, qui in cunctis
justitiae generibus, nullatenus claruerunt impares.
Ambo quippe pari conditione sanctificati, ambo sunt
aequa sorte consecrati et divino delibuti chrismate,
qui animas suscepturi erant, sacrosancto defecandas
baptismate. Ambos una hora veros Dei praesules;
ambos una eademque dies egregios creavit
pontifices, et vera statuit mundi lumina solari orbe
lucidiora, et lunari lampade splendidiora. Unus
quidem horum Noviomagensis episcopus, alter vero
Rothomagensis subrogatus est archiepiscopus; sicque
suffraganei vicem, ille autem ad sublimioris
officii testimonium, metropolitani obtinuit sedem,
<nobr><sub></sub></nobr> horum ductu aetherea panditur regia, horum verbo
fidelibus coelestis patet janua: <em>Tum per eos regnum
coelorum vim patitur</em> et violenti quotidie per poenitentiae
remedia, <em>rapiunt illud</em> <strong>(Matth. II, 12)</strong>. Ad
episcopatus itaque communiter promoti officium,
communiter etiam sacri regiminis susceperunt locum,
quatenus quos communiter una conjunxerat
fides, communiter quoque in eodem regimine una
eademque connecteret dies.</p>
<p>Ad augmentum nihilominus gloriae accidit, quod
audire diligenter vestra charitas velit. Beatos confessores
indifferenter exemptos mundo, indifferenterque
gloria et honore coronatos esse in coelo. Hinc
finito pariter cursus sui agone, pariter de coenulenta
mundi voragine, pariter de carnis ergastulo evulsi,
<nobr><sub></sub></nobr> pariterque laboris sui aeterno consolati sunt praemio.
O quam pium spectaculum! O quam mirabile est in
istis pietatis judicium! simul namque concepti et
geniti, simulque sunt fidei primitiis nubiti, simul
salutaris baptismatis sacramentum, simulque fortissimum
divinae militiae sumpserunt tyrocinium.
Simul apostolica benedictione insigniti, simulque
sunt pontificalibus infulis redimiti, simul ad patrium
emissi regimen, simulque subditis facti sunt speculum
et specimen. Simul pastoralis officii peregerunt
curam, simulque super Dominicam laboraverunt
pecuniam, simul fideles exstiterunt in commisso,
simulque geminatum lucrum de accepto retulerunt
talento. Simul lethale mortis persolverunt debitum,
simulque ad aeternum pervenerunt regnum, simul
<nobr><sub></sub></nobr> clarissimi exstiterunt victores, simulque ad aeternam
gloriam suscepti sunt triumphantes; simul igitur
terrenis rebus eximi, simulque coelestibus meruerunt
inseri, simul quaeque corruptibilia evaserunt,
simulque incorruptibilia perennis vitae gaudia subierunt.</p>
<p>Praeterea junctis geminatisque meritis, festivum
instituerunt diem magnae celebritatis, angelicis nimirum
spiritibus semper venerandam, Christocolis itidem
populis ubivis locorum praecordialiter recolendum.
Omnes enim indesinenter debemus recolere,
et incessanter ad mentis oculos revocare, horum
mens in quanto culmine steterit; quae perfectum
bonum perfecte reperiens, perfecte denique tenuerit.
Quid enim est eo perfectius, cui nec minus adjacet,
<nobr><sub></sub></nobr> nec majus, qui nec in quo minuatur novit, nec unquam
quo crescat recipit, neque per initium nascitur,
neque aliquo finitimi temporis termino angustatur?
Deus quippe semper est habet, dum esse suum
proprium possidet, sicut et ei essentialiter inest quod
bonus, summus, ineffabilis, et incircumscriptus spiritus
est. Hunc autem plene et perfecte habere,
perfecte constat et sine fine vivere, quia ipse vita est
omnium: vivus scilicet panis et aeternus cibus angelorum.
Ergo ad hunc beati confessores cum celebri
perfectionis triumpho pervenientes, ingens gaudium
supernis intulerunt civibus; et solemnem laetitiam
omnibus adhibuerunt eorum festa recolentibus. Inter
haec nos etiam oportet scire, ut maneat jugiter alta
<nobr><sub></sub></nobr> repositum mente, quod a terra suscitavit inopes et
de stercore divina clementia erexit pauperes <strong>(Psal.
CXII, 7, 8)</strong>. Pauperes quippe spiritu facti sunt,
quatenus indeficientibus perpetim gazis ditarentur.
Quoniam in eis illa exstitit paupertas, quam non
facultatum indigentia, sed animorum commendat
humilitas. Unde margaritae quae squalebant in sterquilinio,
jam assumptae positaeque sunt in coelestis
regis ornamento. Jam inter supernos cives emicant,
jam inter ignitos illos lapides aeterni diadematis coruscant.
Nam in terra prius corruptibiles, jam in
coelo angelorum existunt cohaeredes, rapientesque
de carne tropaeum, intima Conditoris sui visione
perfruuntur in perpetuum. Sed et exspoliatione sui
corporis, immortale compendium mercati sunt regni
<nobr><sub></sub></nobr> coelestis; et deposita terrena sarcina, induti sunt
candida aeternae immortalitatis stola. Quorum caro
dum resolvitur in pulverem, ad coelestem anima invehitur
requiem. Ubi in illis aeternisque pascuis, de
aeternitatis gloria fulciantur cum omnibus sanctis.
Itaque suos mersos in infimis, de lacu miseriae eripiens,
et de luto foecis, a terra Dominus suscitat inopes,
et de stercore divina clementia beatos eripit
pauperes.</p>
<p>Caeterum ad ea quae proposuimus, si spes nostras
jam animosque excitemus, aspiciamus quo gressum
fixerunt animi, quatenus passibus amoris mereamur
vestigia imitari. Eloquar, an sileam? Prudentiae subnixi
robore, justitiaeque hinc inde vallati munimine,
prudenti cautela, sequenda tenuerunt omnia, et justo
<nobr><sub></sub></nobr> examine, versuta callidi hostis subegerunt argumenta.
In suis vero temperati moribus, temperantiae
moderamentum totis assumpserunt viribus, fortesque
in adversis et prosperis, contra cuncta adversantia,
arripuerunt arma fortitudinis. Sed et humilitatis
ima sectando, per vitae vias constanti incesserunt
animo. Et magna patientiae praebendo exempla, in
ipso veritatis tramite inflexibili perstiterunt constantia.
Mansuetudinis denique virtute solidati, mansuete
levissimum jugum portaverunt Christi, et in
opere servaverunt modestiam, quam in corde habebant
veluti cognatam et amicam. Unde necesse est,
fratres charissimi, quo talibus muniamur armis fidei,
per quae beati isti confessores, amici Dei et clarissimi
esse meruerunt triumphatores. Supplici voto tantos
<nobr><sub></sub></nobr> veneremur viros, omnifaria laude et honore dignissimos,
quo per venerabilia eorum suffragia, paradisiacae
amoenitatis gaudia, in illa coelestia obtineamus
tripudia. Igitur aspiciamus quo gressum fixerunt
animi, quatenus mereamur eorum vestigia sequi,
praestante piissimi Redemptoris gratia. Amen.</p>
<br> <h4><center>III.
DE SANCTO MEDARDO. </center></h4>
<p>Beatissimi Medardi antistitis vitam quae per universum
orbem virtutum propalatur insigniis, nequivimus
silentio praeterire; quamvis non valemus gestorum
cuncta perstringere. Et quia solemnitatis
ejus diem veneratione perspicuam, omnium populorum
<nobr><sub></sub></nobr> catervas quotannis expetere, depositionis suae
commemoratio principalis invitat; crescat in universorum
pectoribus, pro fidei ardore devotio, dum
sanctorum suorum panditur magnitudo. Et si est in
hoc rarus qui existat imitator operis, cunctos tamen
faciat ejus intercessio potiores. Hujus ergo originem,
propterea primum suggestio nostri sermonis insinuat,
ut nullum forsitan desperationis obstaculo magis
culpandus offendat; quoniam Dominum integro
amore diligere non facit gentium divisa discretio.
Sed unita fidei plenitudo, ne divina gratia quae volentibus
cunctis generalis ostenditur, specialis esse
judicio fallente credatur.</p>
<p>Pater igitur hujus nomine Nectardus de forti
Francorum genere, non fuit infimus libertate; mater
<nobr><sub></sub></nobr> vero Romana, nomine Protagia, absolutis claruit
servitute natalibus. Quae Christi tabernaculis ut
censemus pretio fecunda partu, plus profuit quam
si, integritate servata, nequaquam se vinculis virilibus
tradidisset. Quorum in Veromandensi territorio,
et habitatio fuisse dignoscitur et origo.</p>
<p>In qua urbe cum adolescens ad scholam recurreret,
casulam quam ei sua genitrix fecerat, per
ipsum ad artificem componendam direxit; quam
in itinere sanctus Medardus, caeco a se invento
mox praebuit. Similiter quidquid ad escam accipere
deberet, dum suorum parentum gregem pasceret,
si pauperem vidisset, cibos egeno porrigebat, tamen
ipse ferebat inopiam, diei ducens jejunia.</p>
<p>Nec est illud reticendum rei gestae mysterium.
<nobr><sub></sub></nobr> Cum adhuc esset in scholis vir sanctus parvus et
innocens, dixit ad Eleutherum quemdam puerilem
comparem, quod publica in actione comitivam assumeret,
et cum triginta annorum vitae spatium caperet,
ipsum dixit futurum summum Dei pontificem.
Qui in Tornaco civitate, pastor est datus Ecclesiae.
Ita sanctus Medardus quod praedixit, quasi propheta,
divino jam spiritu probavit. Deinde cum crebrius ad
templorum oracula, fidei monita promulgando,
discurreret, et teneros aetatis annos librans patientiae
moribus, propriae voluntatis in arbitrio dum mundi
illecebras vitando despiceret, officium sacerdotis
excepit, pariter et animo conversus et habitu, morum
charitate praecellens, confestim claruit apud urbis
pontificem, conversatione praecipuus, apud cunctos
<nobr><sub></sub></nobr> mentis puritate sincerus. Nunquam se laetitiae
ubertate plus extulit, nunquam moeroris acerbitate
turbavit; fuit semper tolerans in adversis, mitis
in prosperis, cunctos sibi obedientiae sedulitate
praeferens, egentibus larga miseratione succurrens,
et ex omnibus calcato vitiorum fomite, augusti
collis tramitem, sanctae conversationis gressu
surgente conscendens. Quidquid adversum est horruit,
quidquid pretiosum elegit. Quid plura? Ut
hospes cerneretur in saeculo, et jam possessor esset
in coelo. Tunc crescentibus singulis sacerdotii honoribus,
interjecta discretione temporum, ecclesiastici
moris tenorem percurrens; presbyteri officium
electus excepit, et probatus obtinuit. Et ita se deinceps
<nobr><sub></sub></nobr> sanctis coepit publicare virtutibus, ut Christi
merito putaretur alumnus. Contigit ergo ut autumni
temporis fructus, mitescente botri succo, vindemiae
ubertas ostenderet, per quam latronis temeritas
ejus gratiam publicaret. Intempesta igitur nocte,
cum potius se humanis corporibus, curarum diversitate
seclusa, silentii blandi soporis onus incumbit,
vineam suam dominante cupidine fructus capiendi
impulsus, latro expetiit, et irrupit. Tunc praedam
gladio secante corripiens, ipse magis praedatus intra
patentia septa constringitur: et quo defugere violentius
voluit, nequaquam evadere potuit, in posterum
suo crimine captivitatus. Gustum habere non
meruit, et redeundi aditum ebrius non invenit. Nec
amittere poterat quod praesumpserat, nec auferre
<nobr><sub></sub></nobr> fas habuit quod ambiebat. Sed cum inibi primo diluculo,
rei praescius vineae dominator occurreret,
furem reperit, quem sua jam praeda vinxerat, et
uterque alium mutato jure servabat. Tunc usque
adeo sancti ultio rei saeviit in crimen; ut uvas propria
manu decerpens, augmentum illi magis profusa
oblatione tribueret, et delictum objurgatione castigans,
remeandi aditum indulgeret. Pari igitur meruit
poena percuti vel perdurante insidia coerceri, qui vasa
ejus nocturna abreptione praeveniens, distenta mella
furatus fuerat. Custodem direptione callida fallere
potuit, pecus quod rapuerat temerarius non evasit.
Castrorum habitacula, sublatae apes cum indignatione
<nobr><sub></sub></nobr> linquebant, ubique furem non casto ditantes
opere, sed aculeorum saevitia persequentes, quousque
latronis detecta confusio, sancto quod frauduerat reddidit
et veniam prostratus invenit. Sed nec immerito
pia sacerdotis indulgentia reum non damnabat, ex crimine,
quem ipsa ultrix praeda torquebat. Accidit etiam
simile sub hac proditione mysterium, cum viator
quidam juxta domum ejus agendi itineris copia praeteriret:
cupiens illius callida fraude juvencum furti
scelere auferre, tintinnabulum collo praeripuit, atque
hiatum ipsius impressi graminis fraude condemnans,
nullius contemplatione deprehensus abscessit. Et cum
jam se censuit vel criminis evasisse periculum, vel sortitum
compendia fuisse per furtum, obstaculo nullo
serata ipsa dedit praeda tinnitum, cupiens Domini
<nobr><sub></sub></nobr> redire praesidio. Quae quamlibet abditis penetralibus
studio diligenti locata, vel ferrata claustrorum obseratione
retrusa maneret; tinniente ambitu, scelus
nullo modulante vulgabat, hiatum ingentem vomens,
auctorem criminis querela geminare confudit. Tunc
latro praeteritis memorans confusa mente periclis,
revexit domino territus quod abstulerat, quod etiam
pietatis studio non servabat. Ita demum reddito jure
naturae, coepit species inanimata celare, nec sonitu
se nisi pulsa detegere. Sanctus igitur Medardus athleta
Christi, absque reatu proprio, pro delicto confunditur
alieno; atque ideo mercedem reo pro culpa
tribuit ne inani ambitione tristior remearet.</p>
