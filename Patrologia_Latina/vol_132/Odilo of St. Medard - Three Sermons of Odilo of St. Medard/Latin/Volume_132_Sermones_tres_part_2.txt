SERMO DE SANCTO MEDARDO.  
Operae pretium est, fratres charissimi, ut in memoriam
revocetur quo excellentiae cultu et religionis
provectu, locus beati Medardi per succedentia tempora
effloruerit, et in servorum suorum hostes
quanta interdum ultione ejus ira efferbuerit. Clotarius
namque rex Francorum, benevolus erga obsequium
et reverentiam sanctorum, quod ante mortem
sanctissimo spoponderat viro, post delibationem
corporis illius, efficaci in quantum licuit administravit
studio. Collectis enim necessariis in sumptus, ad
perficiendum quae vel regifico luxu, vel promptissima
quorumcunque fidelium oblatione exhibita
sunt, nobile templum construere, mira peritorum
 coepit latomorum arte. Hoc itaque subtili fundatum
artificio, luculenti satis superque provectus ingenio,
ad unguem in brevis temporis spatio perduxisset,
nisi communis eum mortis sententia, heu proh dolor!
rapuisset. Nam Turonis ad sanctum Martinum
gratia pergens orationis, piis illum precibus ac
muneribus placuit, circumquaque etiam posita
monasteria praecordiali perlustrans voto, singulis
prout visum est donaria distribuit, dictante Spiritu
sancto. Regressus ergo in Gallias, venatum in Cotiae
saltu abierat; ibique valida febre correptus, corporis
coepit destitui viribus. Inde ad Compendium
villam reductus, viamque humanae carnis ingressus,
regni reliquit habenas, qui suae ditioni exteras
quoque nationes subjugaverat. Cujus corpus suorum
 officiis, funebri triumpho Suessionicae illatum est
civitati; et in eadem quam coeperat, necdum finierat
basilica, condigna ante sanctum Dei tumulatum
reverentia. Hujusmodi quippe habere debuit sepulturam,
qui in eo stabilem suae mentis defixerat
 anchoram; quatenus ab illo nec morte posset dissolvi,
quem in vita unico semper affectu habuit.
Decessu autem illius lugubri, gravissimo omnis
Gallia moerore infremuit, et opus illud egregium,
permutatione regalis sceptri, elanguit suspensum.
Sed sicut malae soboles, actiones malorum parentes
imitantes, ad reatum eorum, paternae existunt praevaricationis
haeredes; ita boni filii, ex bonis procreati
parentibus, ad laudem illorum, omnibus
excrescunt virtutibus. Sigebertus ejusdem filius
Clotarii, patri unanimi Francorum consensu in
regnum successit; studiosus divinae religionis fundator,
sicut indefessus Christianae professionis aemulator.
Hic intimo cordis provocatus zelo, eodem quo
et pater erga sanctum Dei amoris flagravit incendio,
et opus quod illius morte fuerat interruptum,
 pietatis studio, prospere usque ad ipsum perduxit
fastigium. Quod scilicet coenobium, utrobique miranda
sui habitudine conspicuum, interius ordine simul et
religione cleri, decenter adornavit; exterius vero
praediorum suorum delegationibus, solemniter ampliavit,
feliciter extulit, strenue provexit. Deinde
fraternae inhians neci, cum in Tornaco civitate
Chilpericum obsidere, praeparatis disponeret insidiis,
versutia Fredegundis uxoris suae regimini
terminum imposuit, pariter et vitae; gladium enim
quem fratri intentaverat, in sua versa vice retorsit
viscera; et inde protinus interiit, unde caeca mente
ulterius insidiabatur sanguini. Hunc enim Teruennenses
gemini tyrones, fraudulenter super se in
regem elevare simulantes, spiculis repente improvisum
 vibraverunt per latera, et invitam evomere
ipsi pariter procumbentes compulerunt animam.
Cujus corpus pretiosis vestibus involutum, Lambris
est cum ingenti suorum moerore perlatum, et
postea in eadem quam mirifice construxerat basilica,
 juxta paternum latus magna reconditum gloria.
Haec est nempe illa sublimis regia, nobilitate sui
praestans et operis subtilitate inclyta, quae in suo
solido tandiu perstitit statu, quousque paternam
monarchiam Ludovicus suscepit Augustus. Quo vicem
suam agente in sceptris, qui eadem aula interioris
atrii claudebatur augustiis, ita est a fundamento
diruta, ut lapis super lapidem, in tota illa
nequaquam relinqueretur fabrica. Nam idem gloriosus
Caesar, virtutifera beati Sebastiani martyris
membra eidem jamdudum loco invexerat, et ideo
divina virtus promptior ad medendum quibusque
patebat debilibus. Propter concursum ergo insolitamque
populi frequentiam, quae quotidie ob innumera
mirabilia meritis ejusdem exhibita martyris
 accrescebat, praefatus princeps eamdem priorem
funditus evertit domum, quod minime esset capax
populorum, ad tantum spectaculum undique confluentium.
Unde ex ipsis infinitae oblationis expensis,
aliud templum multo majoris adorsus est quantitatis,
omnibus idoneum supervenientibus: cujus
scilicet omnes cohibere posset ambitus. Quod cum
omnium decus virtutum obtineret, totiusque schema
dignitatis et gloriae praetenderet: nulli exstitit inferius,
dum universis elegantia sui esse claruit superius.
Haec, inquam, domus a Marcommannis olim
exusta, ab illius maxima ex parte honorum decidit
gradibus quibus constabat, et quasi ad posterorum
dedecus, solum superstes relictus est immensus
congestorum lapidum acervus. Haec etiam istis hodietenus
 superest temporibus, quae tribus dimensa
intervallis, vastam sui corporis quantitatem praefert
omnibus. Testitudine videlicet eminens, longitudine
vero atque latitudine plurimum excellens. Processu
itaque temporis, cum jam idem locus foret insignis,
post venerabilis viri Ansberti decessum, qui eidem
praefuerat coenobio, Warimbertus ejusdem loci primatum
suae tyrannidi rexit subactum. Defuncto
autem Drausione Suessionicae urbis pontifice, apud
regem pecuniae magnitudine, et amicorum obtinuit
intercessione, ut et pontificatus dignitatem administraret,
nec tamen aliquo modo pristini officium
prioratus amitteret. Erat enim in curia frequens, et
plurimum inter regis domesticos valens: unde tametsi
difficulter, tamen suae cupiditatis effectum
 obtinuit efficaciter. Utrisque ergo praelatus gregibus,
astutam vapido servabat sub pectore vulpem, illos
districtius aequitatis agens ratione, quibus in ovina
prius subdole praefuerat veste. Nam cum hos a
saecularibus tutari debuisset impedimentis, saecularibus
sine cessatione provocabat irritamentis, continuas
infligens querimonias, quas defendere justitiae
auctoritate debuisset, inflictas. Siquidem quae
illorum suppetebant victui diripiens, et in suos necessaria
illis usus retorquens, instanter profligabat
bona quae veri sacerdotis clypeo virtutis oppugnat
tutela. At illi quibus ingerebatur calumnia, illata
damna et opprobria non aequa perferebant patientia,
ignari quo pacto illi resisterent, cujus gravissimum
 in miserrima subjectione jugum suscepissent. Igitur
spatiosus regalis praedii fundus Matwallis qui quasi
Bona-vallis interpretatur non ex Latina atque Britannica,
cui finitimus est, lingua, sed ex ubertatis
abundantia plenaeque fertilitatis copia. Sicut enim
territorio diffunditur, ita ampla marsupia debito
complet censu, quia dum in latum extenditur
cespitem, frequentem immensae possessionis praefert
cultorem. Hunc Sigibertus rex Francorum,
spectabilis praecedentium pietate regum inter multa
collata beneficia, perpetim sancto Medardo possidendum
delegaverat. Cujus quia Cenomanico pago
adjacet terminus, proculque dividitur a Suessionicis
finibus, difficillimum videbatur esse officialibus,
infinitos ad monasterium sumptus conducere.
 Ideo annales ejus redditus per singulos certatim
annos distrahebantur, eorumque pretia in diversa
monachis distribuebantur. Nam salis et mellis
species, et aliae quae facilius deduci possent inde
emebantur utilitates, taliterque onusta plurima ad
coenobium plaustris devehebantur dolia. Hoc Warimbertus
considerans, obvius captata opportunitate
cum superbia ibat; et irreverens ac lubricus, onerata
plaustra ad propria suis deducebat exsultantibus.
Illi vero induebantur confusione, qui concessa superno
munere privabantur possessione; et per acerrima
improperia, profunda ab imo pectoris multoties trahebant
suspiria. Factum est ergo quadam vice, dum exterioribus
carnifex studeret curis inhiare, ut explorata
fratres ejus absentia, haec eadem venientia in suas audacter
 diverterent et reconderent apothecas. Quod ille
audiens, factumque nimium aegre ferens, in iram
continuo exarsit, et praesumptuosam eamdem temeritatem,
condigna interminatus est sententia plecti. Turbati
e contra fratres, ad orationum praesidia se contulerunt
unanimes, et triduanum agentes jejunium,
precibus ac lacrymis supernum constanter implorabant
auxilium. Quo tempore nulla in choro vox audiebatur,
sed constitutis tantum horis, psallentium
labia movebantur, dum sub silentio ac lugubri, percurrerentur
omnia: quae decore Ecclesiae excellenter
devotio instituit Christiana. Sed haec res in oculis tyranni,
invidiae, odii et discordiae seminarium maxime
exstitit, indeque doloris sumpsit supplementum, unde
ei respirationis provenire debuisset incrementum.
 Quid multis immoror? Tandem in sedem rediit, ac si
ultionem de praevaricatoribus pravae exacturus consuetudinis,
primoque surgens diluculo, cum valida
manu ad locum venit, concitato spiritu pariter et
animo. Deinde comitibus regiam pulsantibus, nemo,
clausis diligenter januis, responsum dedit interius,
quia per procacem episcopum, omnes in commune
promissum sibi metuebant exitium. Ille vero accedens
propius, easdem januas crebris pulsabat ictibus, portas
simul collidens, et aereas fortiter valvas, iracundia plenus
concutiens. Ad haec aedituorum unus, minus provide
arreptis templi clavibus, ei processit obvius. Itaque,
reseratis ostiis, vir sanguineus cum spiritu introivit
furoris. Nam mox sublata altius dextera, aperientis
 capiti tam valide illisit ferulam, ut totus sanguine
cruentatus, lividam faciem et foedata ora ad ingens
referret dedecus. Unde ut erat moerens, imprecatus
est ex animo, quod coelestis protinus clementia evidenti
declaravit judicio. Quoniam ille non tulit impune,
quod in servum Dei nimis crudeli injectus est
examinatione. Nam proterve pergens oratum, vix
poplitem flexerat ante Sancta sanctorum, et ecce
contigit divinitus quod cuncta illius interiora proruperunt
per alvi secreta, et super pavimentum
sunt effusa, qui sicut immunis pietate, procul dubio
vacuus remansit et ventre, exitusque testimonium
perhibuit, quod sacerdotis vita longe sacerdotii merito
impar fuit. Cujus corpore extra templi limen
ejecto, reliqua quoque spurcitia fidelium eliminata
 est obsequio, et ille locum sepulturae in coemeterio,
quo dignus fuit, exhausti corporis habuit humatione.
Hinc pastores animarum metuant, ne deterior
eos aliquando poena involvat, et cum discretione
praeesse discant subditis, ne forte subditi extra
discretionem, effectu careant salutis. Cum enim homini
adprime in vita utile sit, ut ne quid nimis, liquide
claret quod disciplinam hac debent cautela
moderari, ut timor nequitiam compescat, et amor
justitiam exercendo provehat. Ita successus proficiet
subjectorum, et profectus revera exagerabitur praesidentium,
eruntque omnia in omnibus, quatenus
aeque omnipotens Deus honorificetur ab omnibus.
Meminerint quoque rectores Ecclesiae ne peccata
populi assuescant concedere, et illorum rapiant substantiam,
 pro quibus ponere debent, si necessitas
exigit, et animam. Pro ovibus etiam Christi, terrena
omnino debet facultas distribui, ne dum sua illis
auferantur, quibus corpora in divinae servitutis tyrocinio
vegetantur. Qui ergo pro commissis non dat
terrenam substantiam, nec pro eisdem aliquando
dabit animam suam, cum a primo minimo perveniatur
ad extremum majus, et postremum majus nemo
apprehendat, nisi prius primum minimum exerceat.
Sacerdotes vero Dei verbo semper et opere
oportet informari, quo etsi sit qui bona proferat,
consequenter tamen non desit, qui imitari studeat.
Sed qui aliena diripit, pastoris pro certo officium
amittit, et inde reprobus, a recto veritatis tramite
fit devius. Igitur nec subjectos subjectio conterat,
 nec praelatos excelsior locus extollat, sed isti humiliter
vice filiorum pareant, illi vero loco patrum,
temperanter quae praecipienda sunt praecipiant. Si
res praelati sese aliter habuerint cujuscunque, ille
procul dubio Guarimbertus erit, qui in causis subditorum,
animi motum, non dilectionis consideravit
affectum. Enimvero de principalibus beati Medardi
gestis, aliqua scriptoris compendiosa oratio perstrinxit,
quaeque in his et in illis potuit reperire, in unius
congeriem quantitatis coacervare, moderata institit
brevitate. Nam praeclara ipsius vita, angusta olim
fuerat ratione inclusa, virtutumque ejusdem insignia,
cum translatione corporis quadam propemodum
infantia, vilibus exaravit schedulis Cum ergo
 succincta esset Fortunati auctoritas et negligenter
habita legentibus displiceret, potestas utroque ex
praecepto obedientiae opuscula una coire scriptoris
et cohaerere fecit harmonia. Justum quippe videbatur
esse, ut suae servitutis debitum persolveret
saltem ex officio linguae, quatenus beati viri praeconia
quodam glutine compacta, et honestate digesta,
paulo prolixior dilucidiorque expediret sententia.
Nec in aliquo illi voluit viro derogare, qui
ejusdem Patris vitam, metro jamdudum et arctissima
edidit oratione, sed quae ille ac si in transitu
tetigit, haec iste dilatare calamo, operae pretium duxit.
Quae vero perfectus orator in relatione praeteriit,
haec iste novus relator posteris tradere ad notitiam
procuravit, haud suis commentis extorta, verumque
 veteribus antiquorum utcunque cartulis inserta. Rationi
ergo videtur, fratres, congruere, ut tanti patroni
merita dignis mecum studeatis laudibus efferre,
qui cum habeat domum non manufactam, sed aeternam
in coelis, temporalem tamen aulam reliquis
sublimiorem semper habuit in terris, et uti suos
ab invisibilium impetu hostium custodit, ita ab
incursione visibilium saepe suae intercessionis ope
defendit; eosque in coelesti secum amplectitur tabernaculo,
quibus pastoralem diligentiam in praesenti
adhibet saeculo. Ipse namque familiam Dei,
inter naufragia gubernat fluctuantis oceani, ne navim
nostram procella tempestatis abripiat: aut in
aeternam praedam, pirata crudelis abrepat. Quam
nimirum familiam, ab illo olim suscepit regendam,
 qui suis discipulis, ac per hoc fidelibus cunctis ait:
Quis putas est fidelis servus et prudens, quem constituit
Dominus super familiam suam, ut det illis in
tempore tritici mensuram (Matth. XXIV, 45). Hinc
Apostolus dicit: Unicuique sicut Deus divisit mensuram
fidei (Rom. XII, 3). Quod ergo tritici mensuram
Christus nuncupat, ipsam mensuram fidei Paulus
appellat, ut intelligatur, nihil aliud esse spiritale triticum,
nisi Christianae fidei venerabile sacramentum.
Quapropter, fratres, ubi thesaurus noster est, ibi
studeat et cor nostrum esse quatenus ad amorem
supernae sortis anhelemus: ad quam beatum patronum
nostrum jam pervenisse confidimus. Itaque
aeternis admixtus civibus, divinam exoret clementiam
pro nostris reatibus; illumque nobis faciat placabilem
 cujus sempiterna gloria per continuam
fruitur visionem. Sed ad haec agenda, suae misericordiae
manum Unigenitus Dei inferat, cujus regnum
et imperium solide subsistit et permanet, in saecula
saeculorum. Amen.