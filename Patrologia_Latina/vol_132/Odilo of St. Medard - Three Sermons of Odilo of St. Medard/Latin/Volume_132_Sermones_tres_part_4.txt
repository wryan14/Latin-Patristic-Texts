III.
DE SANCTO MEDARDO. 
Beatissimi Medardi antistitis vitam quae per universum
orbem virtutum propalatur insigniis, nequivimus
silentio praeterire; quamvis non valemus gestorum
cuncta perstringere. Et quia solemnitatis
ejus diem veneratione perspicuam, omnium populorum
 catervas quotannis expetere, depositionis suae
commemoratio principalis invitat; crescat in universorum
pectoribus, pro fidei ardore devotio, dum
sanctorum suorum panditur magnitudo. Et si est in
hoc rarus qui existat imitator operis, cunctos tamen
faciat ejus intercessio potiores. Hujus ergo originem,
propterea primum suggestio nostri sermonis insinuat,
ut nullum forsitan desperationis obstaculo magis
culpandus offendat; quoniam Dominum integro
amore diligere non facit gentium divisa discretio.
Sed unita fidei plenitudo, ne divina gratia quae volentibus
cunctis generalis ostenditur, specialis esse
judicio fallente credatur.
Pater igitur hujus nomine Nectardus de forti
Francorum genere, non fuit infimus libertate; mater
 vero Romana, nomine Protagia, absolutis claruit
servitute natalibus. Quae Christi tabernaculis ut
censemus pretio fecunda partu, plus profuit quam
si, integritate servata, nequaquam se vinculis virilibus
tradidisset. Quorum in Veromandensi territorio,
et habitatio fuisse dignoscitur et origo.
In qua urbe cum adolescens ad scholam recurreret,
casulam quam ei sua genitrix fecerat, per
ipsum ad artificem componendam direxit; quam
in itinere sanctus Medardus, caeco a se invento
mox praebuit. Similiter quidquid ad escam accipere
deberet, dum suorum parentum gregem pasceret,
si pauperem vidisset, cibos egeno porrigebat, tamen
ipse ferebat inopiam, diei ducens jejunia.
Nec est illud reticendum rei gestae mysterium.
 Cum adhuc esset in scholis vir sanctus parvus et
innocens, dixit ad Eleutherum quemdam puerilem
comparem, quod publica in actione comitivam assumeret,
et cum triginta annorum vitae spatium caperet,
ipsum dixit futurum summum Dei pontificem.
Qui in Tornaco civitate, pastor est datus Ecclesiae.
Ita sanctus Medardus quod praedixit, quasi propheta,
divino jam spiritu probavit. Deinde cum crebrius ad
templorum oracula, fidei monita promulgando,
discurreret, et teneros aetatis annos librans patientiae
moribus, propriae voluntatis in arbitrio dum mundi
illecebras vitando despiceret, officium sacerdotis
excepit, pariter et animo conversus et habitu, morum
charitate praecellens, confestim claruit apud urbis
pontificem, conversatione praecipuus, apud cunctos
 mentis puritate sincerus. Nunquam se laetitiae
ubertate plus extulit, nunquam moeroris acerbitate
turbavit; fuit semper tolerans in adversis, mitis
in prosperis, cunctos sibi obedientiae sedulitate
praeferens, egentibus larga miseratione succurrens,
et ex omnibus calcato vitiorum fomite, augusti
collis tramitem, sanctae conversationis gressu
surgente conscendens. Quidquid adversum est horruit,
quidquid pretiosum elegit. Quid plura? Ut
hospes cerneretur in saeculo, et jam possessor esset
in coelo. Tunc crescentibus singulis sacerdotii honoribus,
interjecta discretione temporum, ecclesiastici
moris tenorem percurrens; presbyteri officium
electus excepit, et probatus obtinuit. Et ita se deinceps
 sanctis coepit publicare virtutibus, ut Christi
merito putaretur alumnus. Contigit ergo ut autumni
temporis fructus, mitescente botri succo, vindemiae
ubertas ostenderet, per quam latronis temeritas
ejus gratiam publicaret. Intempesta igitur nocte,
cum potius se humanis corporibus, curarum diversitate
seclusa, silentii blandi soporis onus incumbit,
vineam suam dominante cupidine fructus capiendi
impulsus, latro expetiit, et irrupit. Tunc praedam
gladio secante corripiens, ipse magis praedatus intra
patentia septa constringitur: et quo defugere violentius
voluit, nequaquam evadere potuit, in posterum
suo crimine captivitatus. Gustum habere non
meruit, et redeundi aditum ebrius non invenit. Nec
amittere poterat quod praesumpserat, nec auferre
 fas habuit quod ambiebat. Sed cum inibi primo diluculo,
rei praescius vineae dominator occurreret,
furem reperit, quem sua jam praeda vinxerat, et
uterque alium mutato jure servabat. Tunc usque
adeo sancti ultio rei saeviit in crimen; ut uvas propria
manu decerpens, augmentum illi magis profusa
oblatione tribueret, et delictum objurgatione castigans,
remeandi aditum indulgeret. Pari igitur meruit
poena percuti vel perdurante insidia coerceri, qui vasa
ejus nocturna abreptione praeveniens, distenta mella
furatus fuerat. Custodem direptione callida fallere
potuit, pecus quod rapuerat temerarius non evasit.
Castrorum habitacula, sublatae apes cum indignatione
 linquebant, ubique furem non casto ditantes
opere, sed aculeorum saevitia persequentes, quousque
latronis detecta confusio, sancto quod frauduerat reddidit
et veniam prostratus invenit. Sed nec immerito
pia sacerdotis indulgentia reum non damnabat, ex crimine,
quem ipsa ultrix praeda torquebat. Accidit etiam
simile sub hac proditione mysterium, cum viator
quidam juxta domum ejus agendi itineris copia praeteriret:
cupiens illius callida fraude juvencum furti
scelere auferre, tintinnabulum collo praeripuit, atque
hiatum ipsius impressi graminis fraude condemnans,
nullius contemplatione deprehensus abscessit. Et cum
jam se censuit vel criminis evasisse periculum, vel sortitum
compendia fuisse per furtum, obstaculo nullo
serata ipsa dedit praeda tinnitum, cupiens Domini
 redire praesidio. Quae quamlibet abditis penetralibus
studio diligenti locata, vel ferrata claustrorum obseratione
retrusa maneret; tinniente ambitu, scelus
nullo modulante vulgabat, hiatum ingentem vomens,
auctorem criminis querela geminare confudit. Tunc
latro praeteritis memorans confusa mente periclis,
revexit domino territus quod abstulerat, quod etiam
pietatis studio non servabat. Ita demum reddito jure
naturae, coepit species inanimata celare, nec sonitu
se nisi pulsa detegere. Sanctus igitur Medardus athleta
Christi, absque reatu proprio, pro delicto confunditur
alieno; atque ideo mercedem reo pro culpa
tribuit ne inani ambitione tristior remearet.