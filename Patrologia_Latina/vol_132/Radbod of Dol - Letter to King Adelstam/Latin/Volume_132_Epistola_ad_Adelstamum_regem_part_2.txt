RADBODI
EPISTOLA AD ADELSTANUM REGEM.
(Warthon., Anglia Sacra, tom. II, in S. Adhelmo.)
 Summae et individuae Trinitatis honore omniumque
sanctorum praecellentissima intercessione glorioso et
munifico regi ADELSTANO Samsonis summi pontificis
ego RADBODUS praepositus istius saeculi gloriam et
aeterni beatitudinem
 Benignitatis ac sublimitatis vestrae piissimae et in
omnibus hujus temporis regibus terrenis famosa
laude praecellentissimae, rex Adelstane optime, noverit
pietas manente adhuc stabilitate nostrae regionis,
quod pater vester Edgvardus per litteras se commendavit
 consortio fraternitatis sancti Samsonis summi
confessoris ac Joviniani archiepiscopi senioris ac consobrini
mei ac clericorum ejus, unde usque hodie
indefessas regi Christo pro ejus anima et pro salute
vestra fundimus preces, et die noctuque videntes
super nos magnam misericordiam apparere vestram,
in psalmis et missis orationibusque nostris, quasi
provolutus ego et duodecim canonici mei genibus
vestris fuissemus, promittimus Deum clementem
orare pro vobis. Et modo reliquias, quas omni terrena
substantia vobis scimus esse chariores, transmitto
vobis, id est, ossa sancti Senatoris et sancti
Paterni, atque sancti Soubilionis ejusdem sancti Paterni
magistri, qui similiter uno die eademque hora
cum supradicto Paterno migravit ad Christum. Isti
 certissime duo sancti cum sancto Paterno dextra
laevaque jacuerunt in sepulcro, atque illorum solemnitates
sicut et Paterni IX Kalend. Octobris celebrantur.
Igitur, rex gloriose, sanctae exaltator Ecclesiae,
gentilitatis humiliator pravae, regni tui speculum,
totius bonitatis exemplum, dissipator hostium,
pater clericorum, adjutor egentium, amator omnium
sanctorum, invocator angelorum, deprecamur atque
humiliter imploramus qui in exsultatu 
atque captivitate nostris meritis atque peccatis in
Francia commoramur; ut non nostri obliviscatur
vestrae felicissimae largitatis magna misericordia, et
nunc a modo quae mihi dignemini commendari sine
ulla mora potestis impetrare.