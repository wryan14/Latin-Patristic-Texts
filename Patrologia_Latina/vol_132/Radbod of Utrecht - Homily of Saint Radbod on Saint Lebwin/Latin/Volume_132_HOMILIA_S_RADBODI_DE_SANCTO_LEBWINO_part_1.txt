HOMILIA S. RADBODI DE SANCTO LEBWINO.
(Ex Sur. Vitae SS. Suppl. 12 Nov.) 
 Saepe contingit, fratres charissimi, ut inter epulas
grata sit convivantibus fabulosa narratio, et oppressum
 cibis carnalibus animum quaelibet figmentorum
persequatur esuries, dumque sui oblita mens, ad
tempus ob repletionem corporis obsonium spirituale
fastidit, magis appetat species vanitatum, quibus
aures carnis oblectet quam doctrinae coelestis dulcedinem,
qua nauseantem animam vera et perpetua
suavitate reficiat. Verum nobis in praesenti lectione
multo aliter evenire, laetamur, qui quanto hanc
solemnius aure carnis percipimus, tanto eam avidius
in eo edamus, atque idipsum quod sumimus post
venerandam esuriem satietatis opulentiam, post
felicem satietatem, redivivam esuriem in nobis
creare non dubitamus. Itaque, ut manifestius eluceat,
quae (ut dicitur) cupedia spiritualibus famelicis hoc
narrationis genere promittantur, ponantur jam super
coelestem mensam fercula deliciis omnibus hujus
saeculi gratiora, ex quibus suavissimas vitae perennis
 epulas capientes, tam jucundae refectionis auctori
Deo gratias referamus, qui per singulos annos dulcissimi
convivii participatione nos clementer exhilarat,
dum beatissimi nobis Lebuini memoriam,
annua natalis sui festivitate, tanquam panem angelorum
 ex ipso pietatis suae cophino prolatum repraesentat.
Quod dum devote vescimur, salubriter esurimus,
copiosissime pascimur, hilariter exultamus.
 His consequenter adjungitur habitudo mentis pulcherrima,
fortitudo invicta, salus continua, contemptus
mundi, appetitus coelestium, desiderium
futurorum. Quocirca oportet nos perpendere, fratres
quantae sint deliciae quae porriguntur, ut easdem
sumere avido corde non differamus: quibus repleti
nulla formidemus machinamenta hostium, nullo
terreamur grandine saeculorum tempestatum. Atque,
ut hoc divina miseratione assequi valeamus, hujus
nobis sanctissimi viri exemplum sufficere posse credimus,
qui inter adversa mundi et prospera, saevientis
fortunae impetum, quemadmodum turris Sion,
et porta Jerusalem praesidio angelico defensa, recussit,
cassatisque ictibus machinarum in sempiternae
fidei soliditate persistere meruit. Ad tantam
vero perfectionem quibusdam bonorum naturalium
 gradibus ascendit, quibus quasi scalis evectus,
terrena transiliens, coelorum alta feliciter penetravit.
Denique in infantia sua Deo et hominibus charus
exstitit; cumque esset ingenio docilis, animo mitis
pauper spiritu, meritis dives, viris probatis certatim
 adnitentibus habitum religionis assumpsit, in quo
ita Christo et Ecclesiae suae devotus effectus ut coaevos
suos litterali sagacitate praecederet, majoribus officiosissime
pareret, perfectorum imperiis tanquam a
Deo datis vera humilitate praeditus acquiesceret.
Porro in pueritiae annis, morum honestate sectatus
est venerandam senum canitiem, innocentis vitae
simplicitatem, doctrinae coelestis eruditione componens.
Pubertatis autem spatia, non lascivientis animi
voluptatibus effeminavit, sed potius rigore frugalitatis,
et jugi laborum exercitio, rebellionem
juventutis edomuit, castigans corpus suum et in
servitutem redigens, ne forte, cum aliis praedicaret,
ipse reprobus efficereretur. Hujus siquidem philosophiae
nobilissimos professores, multos in sancta
 Ecclesia esse sciebat; inter quos felicis memoriae
Willibrodum atque Bonifacium pontifices in vineae
cultura Dominicae apprime laborasse audierat, ideoque
animum Deo placitis operibus exercebat, ut
quos habuerat in Christianitatis provectibus sociasset
Patres, eosdem haberet in aeterna felicitate consortes.
Enimvero quia tantorum familiae Christi
luminarium sacra mentio nostris relationibus, ac si
quidam venerandae lucis radius, illapsa est intermisso
paululum superiore stylo, viros non sine
mentis alacritate memorandos, dignis laudum praeconiis
ad honorem Dei, prout possumus, extollamus;
ut Lebuino nostro tanto crescat altior gloria, quanto
se praecedentium probabilior fuisse dicitur vita:
quando quidem nullis diverticulis ab eorum tramite
 declinavit, qui tantorum vestigia ducum summis
nisibus fuerit exsecutus. Quapropter, cum illorum
religiositas exprimitur, iste laudatur; cum horum
studia praenotantur, iste totus depingitur; cum illorum
praeliandi adversus potestates aereas certamina
referunt, hujus triumphus evidenter exponitur. Atque
ex hujusmodi conjecturis facile colligitur memoria
priorum vitam illustrari sequentium: et augeri filiis
honestatem, cum eosdem Patrum gloriose viventium
fulcit auctoritas. Viros igitur, quos praemisimus,
sanctos admodum fuisse non dubitamus, quorum
alter confessione, alter martyrio in comitatum Agni
suscipi meruit, habentque nunc haereditatem cum
Christo, qui in hac vita nunquam passi sunt separari
 a Christo. Hos certe nobis imitabiles divina pietas
condonavit, ut quem deterret a gladio manus violentae
carnificis, magnum Willibrodum in divinae pacis
quietudine Domino laudabiliter servientem, si possit,
se aequiparet; qui autem se agonistis comparabilem
existimat, sanctum Bonifacium fuso pro Christi
amore sanguine subsequi non formidet. Quod si
defuerit peremptoris atrocitas, ipse sibi manum
divina rumphaea perarmet, ipse sibi spiritualiter, et
persecutor efficiatur, et martyr, dummodo aut unius
n pace munditiam, aut alterius in carnificio adipisci
non negligat palmam. Sed his summotenus memoratis,
repetenda est nobis historia, quam paulo ante
nos omisisse perscripsimus: quae tamen penitus
omissa non est, quia subinde se inter caetera animo
 huic semper inhaerente opposuit affectus distantis,
nescio qua dulcedine delibutus dum superiora componeret
reliquorum quidem digitis, Libuini autem
jugiter corde conterunt. Sane quia de illo imprimis
scriptitare decreverat, licet viros pretiosissimos
repente in medium proferret, ab hujus tamen intuitu
cogitantis intentio submoveri non potuit;
quoniam bona quae de ipso dici queant ultro se
offerunt, quae si quis omnia exponenda praesumeret,
Tullianae, Plautinaeve eloquentiae floribus indigeret.
Beatus igitur Lebuinus inter feros et semibarbaros
hominum mores constitutus, agni innocentiam retinebat,
memor Dominicae vocis quae dixerat se apostolos
sicut agnos inter lupos missurum. Nec viro
sancto defuit serpentina prudentia, dum si quis capiti
 suo, id est Christo, injuriam facere pertentaret,
ille pro eo totum corpus indubitanter objiceret. Unde
factum est ut in virtute Altissimi, ad divinum caput
membra connecteret, utpote ut qui se inter ista
medium quasi charitatis viscarium inserebat, infimoque
summis copulans, infirmitatem humanam
dignitati angelicae coaequare studebat. Sapiens plane
architectus, qui coelestem aedificans domum, petram
in fundamento locaverat, ne furentibus ventis, ne
procellis aestuantibus, postremo ne impugnata totius
adversitatis machinis virtutum consignatio laederetur.
Petra autem erat Christus. Age ergo quisquis haec
audire desideras, num tibi quidpiam videtur aut
illa connexione salubrius, aut ista firmitate solidius,
dum quod ibi copulatum est, nulla resolutione
 laxatur: quod hic fundatum est, nulla tempestate
subvertitur. Quod si forte cuilibet monstruosis fabulis
aurem accommodare vacat aut placet, invisum
se veris relationibus hujusmodi vanitate demonstrans,
poetarum deliramentis incumbere poterit,
qui usque adeo praestigiosis figmentorum imaginationibus
dementati sunt, ut ne ipsa quidem, quae interdum
esse falsissima asserebant, falsa esse cognoscerent.
Nos de sancto Dei Lebuino nihil mentitos
esse testem habemus Ecclesiam, quae hujus beneficiis
cumulata quam grandis apud Divinitatem meriti
fuerit, crebris remediorum proventibus confitetur.
Cui quidem ea quae de illo dicimus grata fore
judicio est, quod legenti tantus assistat populus
auditorum, ut compressum multitudinis etiam hi
 pertimescant, qui in tuto loco stare videntur, vixque
in digressu aliquis inveniatur, qui non Deo
gratias referat pro eo quod se patrocinium Lebuini
audisse pariter et sensisse commemorat. Unde nobis
adhuc vel pauca locuturis arbitramur neminem
succensurum, quippe cum Spiritum Dei in ipso
templum aedificasse, atque id sibi habitabile fecisse
procedens sermo declamet. Idipsum vero inter matutinas
laudes (ut credo) cantabitur, sed in lectione
omitti non debuit, quo utriusque vocis ministerio
quanti apud suos habeatur vir in Christo amabilis
accipiat commendatum. Quod autem praemittitur
tale est. Spiritus Sanctus (ut ait Scriptura) in corde
viri justi habitat. Nam templum ipsius est anima ab
 omni iniquitate aliena, in quo non carnalis victima
caeditur, sed spirituales hostiae offeruntur: nec fit
ibi sola emundatio corporis, sed et remissio vera
peccati et abolitio perpetuae mortis. Hoc templum
 dici et esse meruit beatus Lebuinus, cum praestante
Domino a criminum fieret contagio mundus, per
eum qui vivit et regnat in saecula saeculorum.
Amen.