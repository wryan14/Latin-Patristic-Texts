SERMO S. RADBODI DE S. SWITBERTO.
(Ex Boll. Act. SS. Mart. 1, pag. 85.)
 1. Acturi, fratres charissimi, diem nostrae specialis
jucunditatis, in qua patroni nostri beatissimi Switberti
sancta admodum commemoratio facienda est,
oportet nos paratos esse ad omne opus bonum,
promptosque habere animos; primo quidem ad audienda
legis divinae mandata, postmodum vero ut,
quantum possumus, ea factis exsequi studeamus, et
sic demum alios docere possimus. Hoc enim fecit
Dominus noster Jesus Christus, de quo ita scriptum
est: Coepit Jesus facere et docere (Act. I, 1). Alioquin
irrita et inanis nostra erit doctrina, si ea quae diximus,
nihil agendo destruamus. Nam quid prodest
alicui, si bene audiat, et male agat? aut quid proficit
illi, si alii viam pedum ostendat, ipse autem in
via morum errare non desinat? Nos igitur vestigia
 Redemptoris nostri sequentes, quaelibet bona libentissime
audiamus; audita vero dignis actibus
compleamus, et sic per ordinem ad instruendos
proximos accedentes, consulamus eis rerum bonarum
doctrinis pariter et exemplis. Hoc ergo ut sive
dilatione fieri possit, revocanda sunt nobis ad memoriam
Patris nostri, de quo supra diximus, opera:
qui in omnibus quae docuit, prius a semetipso auditoribus
suis exemplum dedit, neque unquam in Ecclesia
 aliud faciendum dixit quam in quo ipse faciendo
praecessit. Verum ut se imitari volentibus hoc
quoque manifestum fiat, facta ejus Deo placita, omnique
audienti satis necessaria in publico recitentur,
quatenus ex eisdem plebs Christi aedificationem
accipiat, ac de tanti viri gloriosis precibus
semper gratulabunda existat.
Sed quia nobis quaedam sunt occulta quae eum fecisse
 post Deum sola novit antiquitas: quippe qui ab
Anglorum provincia in nostros fines venisse probatur,
scripta venerabilis Bedae presbyteri proferantur
in medium, qui in Regestis Anglorum, inter caetera
sic de hoc sanctissimo viro scriptum relinquit.
2. Tempore B. Willibrodi Trajectensis episcopi,
fratres, qui erant in Fresia verbi ministerio mancipati,
elegerunt ex suo numero virum modestum
moribus et mansuetum corde, Switbertum, qui eis
ordinaretur antistes. Quem ad Britanniam destinatum,
ad petitionem eorum ordinavit reverendissimus
Wilfrid episcopus qui, tum forte patria pulsus,
in Merciorum regionibus exsulabat. Non enim
eo tempore habebat episcopum Cantia, defuncto
quidem Theodoro, sed necdum Berthwaldo successore
 ejus, qui trans mare ordinandus ierat, ad
sedem episcopatus sui reverso. Qui videlicet Switbrecht,
accepto episcopatu, de Britannia regressus,
non multo post ad gentem Boructuariorum secessit,
ac multos eorum praedicando ad viam veritatis perduxit.
Sed expugnatis non longo post tempore Boructuariis,
a gente antiquorum Saxonum dispersi
sunt quolibet hi qui verbum receperant. Ipse antistes
cum quibusdam Pippinum petiit qui, interpellante
 Blithrude conjuge sua, dedit ei locum mansionis
in insula Rheni, quae lingua illorum vocatur
in littore. In qua ipse constructo monasterio, quod
hactenus haeredes possident ejus, aliquandiu continentissimam
gessit vitam, ibique clausit ultimum diem.
3. Haec igitur, quae superius de hoc sanctissimo
viro digesta sunt, Bedam commemorasse neminem
ambigere credimus, nisi forte quempiam talem,
 qui aliis vacans negotiis librum illum, ubi ea scripta
sunt, aut non legit, aut certe legendo neglexit.
Caeterum nos nequaquam dubitare debemus, virum
istum in omnibus Christianae religionis studiis fuisse
exercitatum, utpote qui inter tam pretiosas Ecclesiae
Dei lucernas, quae his diebus sive in Anglorum,
sive in Galliarum gente mirifice coruscabant, ovium
Christi pastor a sacratissimis ipsis ordinari promeruit.
Nam nisi esset pastorali exercitio pleniter instructus,
nullo modo ejus custodiae, tantae gregis
Christi copiae crederentur. Porro nisi esset miles
quodammodo veteranus, et in agone martyrii fortis
et imperterritus, nequaquam in acie Christi summus
tribunus, nequaquam primipilus legis divinae constitueretur
exercitus. Verum his allegorice praelibatis,
 moraliter quoque nos aperire oportet quae
sint exercitia, quibus inexpugnabilem istum militem
praeclarum fuisse non dubitamus. Quod quidem
in Pastoralibus primo est demonstrandum, in quibus
sive leo saeviens, sive lupus insidians, non modicum
Christi ovibus detrimentum important: ubi si
pastor pervigil aut insidias caverit, aut rapinam
fortiter resistendo excusserit, salvo grege ad caulas
Dominicas remeabit. Si autem in quotidiano praecinctu
positus arma nunquam deposuerit, sed vel
de castris hostem repulerit, vel in campo aperte
dimicans rite triumphaverit, intra sanctae civitatis
moenia post haec tutissime imperabit.
4. Quae nimirum utroque beatissimum Switbertum
fecisse non ignoramus. Nam dum in Ecclesia
 praesulatus officium gerens, fratres suos sive a deceptoriis
persuasionibus retraheret, sive a contentionibus
publicis revocaret, quasi leonem ferocissimum, et
quasi lupum callidissimum, a grege Dominico excludebat.
Cum vero aut regum potentia pressos, aut
qualibet principum crudelitate vexatos gladio verbi
Dei scutoque fidei a tyrannica persecutione defenderet,
profecto tanquam dux egregius milites suos
ad castra incolumes reducebat. Itaque si nosse desideras
 quae fuerint nostri hujus ducis in quotidianis
congressibus arma, non ea fabrefacta, sed plane
spiritualia cognosce. Neque enim erat ille oneratus
ferro, sed potius fide, spe et charitate praecinctus;
fundam David cum suo lapide tenens, et terribilem
Philistaeum in fronte percutiens, omnemque Israelem
a periculo mortis eripiens. Porro autem ne
existimes illum hujusmodi arma unquam deponere
esse solitum, isdem erat in pace ornatus quibus in
bello stabat armatus. Semper erat humilis, semper
mansuetus, et mitis, patiens in adversis, modestus
in prosperis.
5. Erat quoque in pudicitia splendidus, in abstinentia
strenuus, in vigiliis sobrius, in oratione stabilissimus.
In judicio perorabat aequaliter, non personaliter;
 in compassione miserabatur humaniter,
non tenaciter; alienorum non erat appetitor, sed
propriorum largissimus erogator; vitium in homine
acriter persequebatur, hominem vero familiariter
amplectebatur. Sermo ejus ut mel dulcis, praedicatio
ejus admodum delectabilis, convivium ejus spiritualibus
ferculis plenum, contubernium ejus angelicum;
mala omnia tanquam venena mortifera respuebat;
bona omnia tanquam paradisi aromata diligebat.
Postremo si velut quemdam epilogum facere volueris;
totus ille erat perfectus, et totus erat Deo plenus.
Haec erant, fratres, patroni nostri beatissimi
Switberti in adversis et prosperis arma: cum his
in omni agone dimicabat, ac semper et ubique vincebat.
 Non enim erat illi colluctatio adversus carnem
et sanguinem, sed adversus principes et potestates,
adversus mundi rectores tenebrarum harum, contra
spiritualia nequitiae in coelestibus.
6. Agamus ergo gratias omnipotenti Deo in die
solemnitatis hujus sacrosancti antistitis, orantes
simul et postulantes ut, cujus vitam gloriosam praedicamus
in terris, ejus patrocinio perfrui mereamur
in coelis. Amen.