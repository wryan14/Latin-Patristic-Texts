br><small>ANNO DOMINI DCCCCXXVIII.</small><br>SEULFUS
RHEMENSIS ARCHIEPISCOPUS. </center></h4>
<nobr><sub></sub></nobr> 
<br> <h4><center><em>NOTITIA HISTORICA.</em>
<br><small>(Apud Flodoardum, Historia Ecclesiae Rhemensis, lib. IV, cap. 18.)</small><br> </center></h4>
<p><nobr><sub></sub></nobr> Herivaeo successit Seulfus, qui tunc Rhemensis
urbis ministerio fungebatur archidiaconatus: vir
tam ecclesiasticis quam saecularibus disciplinis sufficienter
instructus, quique apud Remigium Antissiodorensem
magistrum in liberalibus studium dederat
artibus. Quo per consensum et jussionem
Roberti regis ab Abbone Suessonico caeterisque
Rhemensis provinciae praesulibus ordinato episcopo,
delati sunt Odo frater quondam Herivaei archiepiscopi,
et Heriveus nepos ipsius apud eumdem praesulem,
quod fidelitatem quam ei promiserant minime
servarent. Qua de re quia noluerunt ad reddendam
venire rationem coram eodem pontifice,
vel singulari certamine cum accusatoribus decernere,
sublatis sibi Ecclesiae possessionibus, quas
plures ex hoc retinebant episcopio, per Heribertum
comitem deducti sunt ad Robertum regem, et sub
custodia usque ad mortem regis Roberti, Odo quidem
penes eumdem Heribertum, Herivaeus vero
Parisiis detenti sunt. Fertur autem tunc ab hoc
<nobr><sub></sub></nobr> archiepiscopo, et a consiliariis suis, Heriberto comiti
depactum, de electione filii sui in hac sede pro
praedictorum virorum expulsione. Hic denique praesul
legatos hujus Ecclesiae Romam dirigens pro
<nobr><sub></sub></nobr> consensu papae Joannis in ordinatione sua, pallium
ab eodem sibi missum cum litteris privilegii hujus
sedis suscepit.</p>
<p>Hic etiam synodum habuit in villa Trosleio cum
episcopis Rhemensis dioeceseos, ubi adfuere nonnulli
quoque comites: in qua et Isaac comes ad
satisfactionem venit pro his quae prave perpetraverat
adversus Ecclesiam Cameracensem, quoddam
castellum Stephani praesulis ejusdem urbis dolosa
comprehensum pervasione succendens. Pro quo facinore
vadatus in hac synodo, centum libras argenti
pacatur cum praefato episcopo, satagente Heriberto
et aliis qui aderant Franciae comitibus. Hic
praesul monasterium sancti Remigii cum adjacentibus
ecclesiis vel domibus muro cingens, castellum
ibidem instituit, domum episcopalem cameris reparans,
picturis excoluit. Fecit et calicem aureum
majorem cum gemmis in honore Dei genitricis
pondo decem librarum. Sed et alia quaedam ecclesiae
<nobr><sub></sub></nobr> praeparavit ornamenta. Ciborium quoque super altare
sanctae Mariae argento aggressus est operire:
quod opus, morte praeventus, explere nequivit.
Fertur autem veneno potatus a domesticis vel familiaribus
Heriberti comitis vitam finivisse.</p>
<br><nobr><sub></sub></nobr> 
<br> <h4><center>CONCILIUM RHEMENSE
<em>PRAESIDE SEULFO.</em>
In quo poenitentia indicta est iis qui bello Suessionico inter Robertum et Carolum reges interfuerunt
anno 923 [<em>al</em> 924].
<br><small>(Apud Labbeum, Conciliorum, tom. IX, col. 381.)</small><br> </center></h4>
<p><nobr><sub></sub></nobr> Anno Dominicae incarnationis 923, episcopatus autem
domini Seulfi secundo, convenientes sancti Patres,
Seulfus scilicet Rhemorum archiepiscopus, Abbo
Suessionicae urbis episcopus, Adelelmus Laudunensis,
Stephanus Cameracensis, item Adelelmus
Silvanectensis, Airardus tunc inibi ordinatus Noviomagensis,
cum caeterorum ejusdem Rhemensis
dioeceseos episcoporum legatis, decreverunt hanc
poenitentiam his qui bello Suessionis inter Robertum
ac Carolum acto interfuerant injungendam: videlicet,
ut tribus quadragesimis per tres annos agant
<nobr><sub></sub></nobr> poenitentiam, ita ut prima quadragesima sint extra
ecclesiam, et Coena Domini reconcilientur. Omnibus
vero his tribus quadragesimis, secunda, quarta et
sexta feria, in pane, sale et aqua abstineant, aut
redimant. Similiter quindecim diebus ante nativitatem
sancti Joannis Baptistae, et quindecim
diebus ante nativitatem Domini Salvatoris, omni
quoque sexta feria per totum annum, nisi redemerint,
aut festivitas celebris ipsa die acciderit,
vel eum infirmitate sive militia detentum esse contigerit.</p>

