CONCILIUM RHEMENSE
PRAESIDE SEULFO.
In quo poenitentia indicta est iis qui bello Suessionico inter Robertum et Carolum reges interfuerunt
anno 923 .
(Apud Labbeum, Conciliorum, tom. IX, col. 381.)
 Anno Dominicae incarnationis 923, episcopatus autem
domini Seulfi secundo, convenientes sancti Patres,
Seulfus scilicet Rhemorum archiepiscopus, Abbo
Suessionicae urbis episcopus, Adelelmus Laudunensis,
Stephanus Cameracensis, item Adelelmus
Silvanectensis, Airardus tunc inibi ordinatus Noviomagensis,
cum caeterorum ejusdem Rhemensis
dioeceseos episcoporum legatis, decreverunt hanc
poenitentiam his qui bello Suessionis inter Robertum
ac Carolum acto interfuerant injungendam: videlicet,
ut tribus quadragesimis per tres annos agant
 poenitentiam, ita ut prima quadragesima sint extra
ecclesiam, et Coena Domini reconcilientur. Omnibus
vero his tribus quadragesimis, secunda, quarta et
sexta feria, in pane, sale et aqua abstineant, aut
redimant. Similiter quindecim diebus ante nativitatem
sancti Joannis Baptistae, et quindecim
diebus ante nativitatem Domini Salvatoris, omni
quoque sexta feria per totum annum, nisi redemerint,
aut festivitas celebris ipsa die acciderit,
vel eum infirmitate sive militia detentum esse contigerit.