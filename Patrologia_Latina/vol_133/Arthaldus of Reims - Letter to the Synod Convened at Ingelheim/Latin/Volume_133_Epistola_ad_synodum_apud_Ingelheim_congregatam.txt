NOTITIA HISTORICA IN ARTHALDUM.
<br><small>(Ex Gallia Christiana.)</small><br> </center></h4>
<p><nobr><sub></sub></nobr> Nec mora, inquit Flodoardus, post obitum
ipsius Seulfi Heribertus comes Rhemis venit advocans
Abbonem episcopum Suessionicum, et Bovonem
Catalaunicum. Quibus sibi junctis, tractans
super electione rectoris hujus Rhemensis Ecclesiae,
tam clericos quam laicos ad voluntatem suam intendere
fecit. Sequentes igitur ejus consilium, ne forte
per extraneas personas episcopatus divideretur,
eligunt filium ipsius, nomine Hugonem admodum
parvulum, qui nec adhuc quinquennii tempus explesset.
Qua re patrata ad regem properant, ejus
auctoritatis impetrandae gratia. Rodulfus igitur rex,
hac electione comperta, praefatorum episcoporum
consilio Rhemensem episcopatum committit Heriberto
aequitatis censura disponendum atque regendum
ab ipso. Qui etiam legatos Ecclesiae cum Abbone
praesule Romam mittere sategit, hujus electionis
decretum secum ferentes, et assensum papae super
ea petentes. Joannes itaque papa, interveniente
Abbone praesule, petitioni eorum consensum praebens,
<nobr><sub></sub></nobr> episcopium Rhemense Abboni episcopo delegat,
quae sunt episcopalis ministerii ab ipso in eodem
episcopo tractanda et finienda decernens. Heribertus
itaque comes potestate potitus Rhemensis episcopii
injuste privavit tam me qui non interfueram praemissae
electioni suae, quam nonnullos alios et clericos
et laicos beneficiis possessionum ecclesiasticarum,
quibus a praecedentibus episcopis munerati
videbamur obsecundationis gratia. Quae pro libitu
suae voluntatis quibus sibi placuit impertivit. Interim,
anno 927, synodus sex episcoporum Rhemensis
dioeceseos apud Trosleium, Heriberti comitis
jussione convocata, rege tamen Rodulpho contradicente,
patrata est. Per idem fere tempus, Odolricus
Aquensis episcopus qui, ob persecutionem Sarracenorum,
<nobr><sub></sub></nobr> a sede sua recesserat, in Ecclesia Rhemensi
recipitur ab Heriberto comite, ad celebrandum episcopale
duntaxat ministerium, vice Hugonis, ipsius
comitis filii, tunc adhuc parvuli, concessa eidem
praesuli abbatia sancti Timothei cum unius tantum
praebenda clerici.</p>
<p>Anno 931, id est forte 932, ut fert Chronicum Rhemense,
orta simultate inter comites Hugonem et
Heribertum, ac regem Rodulphum, hic, post tres
hebdomadas, capta Rhemensi urbe, conjunctis sibi
decem et octo episcopis ex Francia vel Burgundia,
fecit ordinari hac in sede praesulem Artaldum quemdam
ex coenobio sancti Remigii monachum. Sed
anno 940, Herbertus, Durocortoro iterum in suam
potestatem redacto, Artaldum coegit abdicare se episcopatu.
Tunc, anno insequenti, synodum apud Suessiones
congregavit, cujus decreto Hugo, filius ejus
clero et populo assentiente, archiepiscopus in basilica
sancti Remigii consecratus est a Rhemensis
provinciae episcopis. Caeteris ille ordinibus jam initiatus
<nobr><sub></sub></nobr> erat, minoribus quidem ab Abbone Suessionensi,
diaconatu a Widone Antissiodorensi, sacerdotio
a Widone Suessionensi. Anno 943, legati
Rhemensis Ecclesiae Roma regressi, pallium eidem
deferunt a Stephano papa transmissum. Anno 943,
summum Franciae cancellarium gerebat. Anno 945
abbatis Remigiani jure ac titulo cessit. Anno 946,
Durocortorum obsidetur a tribus regibus, Ludovico
Transmarino Franciae, Othone Germaniae, Conraddo
Galliae Cisalpinae. Hugo vero sentiens se tanto exercitui
parem non esse, consilio habito cum Arnulfo
Flandrensi et Widone consanguineis, quid hoc in
discrimine agendum esset (pactum namque erat ut
eruerentur ipsius oculi, si urbem vi capi contigisset),
sibi cavens, post tertium obsidionis diem cum suis
<nobr><sub></sub></nobr> liber excessit; sicque reges urbem ingressi, comitantibus
episcopis Arthaldum iterum inthronizari
fecerunt per Robertum, Trevirensem archiepiscopum,
et Fredericum Moguntiacensem. Anno sequenti,
Ludovicus rex Mosomagum castrum, quod Hugo
Rhemis ejectus sibi retinuerat, obsidet; sed nihil
pro votis efficiens, recedentibus post aliquot obsidionis
hebdomadas Lothariensibus, ipse Rhemos revertitur;
eoque paulo post, ad Othonem circa festum
Paschae profecto, cum quidam Hugoni principi
subjecissent Durocortorum facile capi posse, hic
conscripto milite, quasi mox capturus esset, eam
urbem cum Hugone praesule aggreditur; at regis et
Artaldi militibus fortiter sese opponentibus, octavo
postquam advenerat die illusus recessit.</p>
<p>Interim inter se tractant reges Ludovicus et Otho
de finienda controversia pro archiepiscopatu Rhemensi,
indictoque conventu super Charam fluvium,
episcopi eam utrinque discurrunt; sed, quia synodice
<nobr><sub></sub></nobr> congregati non fuerant, altercatio terminari
non potuit. Igitur, medio mense Novembri, synodus
habenda denuntiatur, relictoque inter moras archiepiscopatu
penes Arthaldum, Hugoni remanere apud
Mosomagum permittitur; at hic repulsam ulturus
veniens cum Theobaldo de monte Acuto, sororis
suae marito, villas Durocortoro contiguas vindemiae
tempore devastavit. Synodus igitur Virduni celebratur,
praesidente Roberto Trevirensi praesule, cum
Arthaldo Rhemensi, Odalrico Aquensi, Adalberone
Metensi, Goslino Tullensi, Hildebaldo Transrhenensi,
Israele Britone, praesente quoque Brunone
abbate, regis Othonis fratre, Agenoldo etiam et Odilone
abbatibus cum aliis nonnullis; ad quam Hugo
canonice vocatus cum venire noluisset, Rhemensis
episcopatus Arthaldo adjudicatus est. Sed cum res
nimium implexa esset, nec commode per provinciales
episcopos videretur posse componi, placuit anno
sequenti plenum concilium convocari in ecclesia sancti
Petri juxta Mosomagum ex dioecesibus Trevirensi
<nobr><sub></sub></nobr> ac Rhemensi. Veniens autem illuc Hugo praesul, et
locutus cum Roberto Trevirensi archiepiscopo, qui
ex legatione speciali concilio praesidebat, synodum
noluit ingredi. Litteras vero Agapeti papae misit ad
episcopos per clericum suum, qui eas Roma detulerat,
nihil auctoritatis canonicae continentes, sed id
tantum praecipientes, ut Hugoni Rhemense redderetur
episcopium. Quibus lectis responderunt episcopi
congruum non esse ut apostolicae legationis mandatum
a Roberto archiepiscopo coram regibus et episcopis
susceptum intermitterent propter has litteras,
quas insidiator et aemulus Arthaldi praesulis exhibebat;
sicque recitato Carthaginensis concilii capite
19, <em>De accusato et accusatore,</em> judicatum est
ut, Arthaldo parochiam Rhemensem retinente, Hugo,
qui ad duas jam synodos vocatus venire contempserat,
a communione et regimine Rhemensis episcopii
abstineret, donec ad universalem synodum
se purgaturus occurreret, ipsumque capitulum mox
<nobr><sub></sub></nobr> in charta descriptum, definitionemque suam Hugoni
miserunt, qui die sequenti, XIX Kal. Februar.,
eamdem Roberto pontifici chartam remisit, adjiciens
se eorum judicio nusquam obtemperaturum.</p>
<p>Ad Arthaldum quod attinet, is dicitur fuisse Dodonis
cujusdam frater. Postquam autem ex monacho
Rhemigiano factus esset archiepiscopus Rhemensis,
pallium acceperat post annum ordinationis suae,
missum sibi per legatos Ecclesiae Rhemensis a Joanne
papa, filio Mariae, quae et Marocia dicebatur, vel ab
Alberico, patricio, fratre ipsius papae. Tunc anno
933, praesederat cum Teutilone Turonensi antistite
synodo Castri Theoderici, eodemque anno consecraverat
Hibdegarium Bellovacensem, ac Fulbertum
Cameracensem episcopos; anno 935, concilium celebraverat
finibus apud sanctam Macram, Wifredumque
monachum ordinaverat in episcopum Tarvanensem;
anno 936, regem inunxerat Ludovicum
<nobr><sub></sub></nobr> Transmarinum in urbe Lauduno; anno 939, Herbertum
qui oppida quaedam villasque Rhemensis
Ecclesiae detinebat excommuni caverat; anno 940
receperat sibi et Ecclesiae suae a Ludovico Transmarino
Rhemensis urbis monetam jure perpetuo
possidendam, et omnem comitatum Rhemensem
eodem anno, postquam loco cedere coactus esset
acceperat abbatiam sancti Basoli, et Avenacum monasterium.</p>
<p>Anno 948, post concilium Mosomagense, Agapitus
papa, litteris restitutionis ejus susceptis, misit vicarium
suum Marinum episcopum ad Othonem regem
pro convocanda generali synodo. Congregata est illa
eodem anno, VII Id. Junii, in palatio Ingulenheim,
ibique coram regibus et episcopis recitatae sunt litterae
Artaldi. Post quarum litterarum recitationem,
et earum propter reges juxta Thudesticam linguam
interpretationem, ingressus quidam Sigebaldus,
praemissi Hugonis clericus attulit litteras, quas Roma
<nobr><sub></sub></nobr> detulerat, quasque jam in alia synodo Mosomi propalaverat,
asserens easdem litteras sibi Romae ab
ipso, qui aderat, Marino vicario datas. Qui domnus
Marinus proferens, litteras quas idem Sigebaldus
Romam detulerat, praecepit eas coram synodo recitari;
in quarum recitatione repertum est prout ipsae
litterae fatebantur, quod Vido episcopus Suessionicus,
Hildegarius quoque Belvacensis, Rodulphus
Laudunensis, caeterique cuncti Rhemensis dioeceseos
episcopi easdem litteras ad sedem delegaverint apostolicam
pro restauratione Hugonis in sede Rhemensi,
et expulsione Arthaldi. Post quarum lectionem
exsurgentes Arthaldus praesul et praefatus Rodolphus
qui in eisdem litteris nominabatur, Fulbertus
quoque Cameracensis antistes, eas litteras
refutarunt, astruentes quod eas antea nunquam
viderint vel audierint, neque in earum delegatione
consensum praebuerint. Quibus dum idem clericus
contraire non posset, licet in eos calumniis obstrepens,
<nobr><sub></sub></nobr> praecepit domnus Marinus, suggerens universae
synodo, ut sibi consilium et rectum judicium proferrent
super hujusmodi calumniatore, et calumniarum
in episcopo delatore. At illi postquam delator
publice confutatus est falsa detulisse, lectis capitulis
de hujusmodi calumniatoribus, judicant et unanimiter
censent eum quo fruebatur honore privari
debere, ac secundum capitulorum tenorem in exsilium
retrudi. Diaconatus igitur quo fungebatur ministerio
multatus, a conspectu synodi reprobatus
abscessit. Arthaldo vero praesuli, qui omnibus se
synodis praesentem exhibuerat non refugiens synodale
judicium, episcopium Rhemense juxta canonum
instituta, et sanctorum Patrum decreta, omnino
retinendum atque disponendum decernunt, laudant
atque corroborant. Secunda consessionis die, post
recitatas divinae auctoritatis lectiones, et Marini
vicarii allocutionem, suggessit domnus Robertus
Trevirensis archiepiscopus, ut quoniam juxta sacrae
legis instituta restitutum atque restauratum fuerat
<nobr><sub></sub></nobr> Rhemense Arthaldo praesuli episcopium, in ejusdem
sedis invasorem synodale perageretur judicium.
Praecepit itaque Marinus vicarius ut canonicam super
hac praesumptione synodus proferret sententiam.
Jubentur ergo sanctae legis proferri capitula. Quibus
recitatis, secundum sacrorum canonum instituta,
et sanctorum decreta Patrum, Sixti, Alexandri,
Innocentii, Zozimi, Bonifacii, Coelestini, Leonis,
Symmachi, caeterorumque sanctorum Ecclesiae Dei
doctorum, excommunicaverunt, et ab Ecclesiae Dei
gremio repulerunt praedictum Hugonem Rhemensis
Ecclesiae pervasorem, donec ad poenitentiam et dignam
satisfactionem venire procuraret.</p>
<p>Eodem anno interfuit Arthaldus concilio Trevirensi,
et Ludovicum Ludovici Transmarini filium <em>de
sacro fonte suscepit,</em> id est, baptizavit. Hic vero desinit
Flodoardi historia. Anno circiter 950 transtulit
Avenacum idem praesul corpus sanctae Berthae
<nobr><sub></sub></nobr> abbatissae. Exstant anni hujus, et annorum 938,
950 et 953 diplomata, ex quibus constat Arthaldum
fuisse tunc summum regni cancellarium. Anno 952,
reddidit Remigianis monachis abbatiam quamdam
nomine Coslam in Vosago positam. Eodem anno
clericis saecularibus apud sanctum Basolum monachos
substituit; iisdemque Rhemigianis dedisse fertur
abbatiam sancti Timothei, quae ad hoc usque
tempus Rhemensium archiepiscoporum fuerat; sed
haec concessio Adalberoni potius referri debet; qua
de re lege Bollandianos Aug., tom. IV, pag. 576.
Anno 953 synodum coegit quinque episcoporum
apud sanctum Theodericum in Agro Rhemensi. Anno
954, prid. Id. Novembr., Lotharium regem Francorum
consecravit in basilica sancti Remigii. Anno
958, Castrum Codiciacum ereptum Ecclesiae suae a
Theobaldo Carnotensi comite expugnavit. Demum
<nobr><sub></sub></nobr> anno 961, prid. Kal. Octobr., morbo correptus mortalitatem
<nobr><sub></sub></nobr> explevit, sepultusque est ad pedes sancti
Remigii.</p>
<p>Tunc adnitentibus Hugone comite aliisque Herberti
liberis et episcopis quibusdam, ut Hugoni vacua
jam sedes Rhemensis redderetur, Gerberga
regina, et Bruno ejus frater, impedimenta objecerunt,
quamvis Lotharius rex restitutioni Hugonis
faveret; et in synodo ad Matronam in dioecesi Meldensi,
coram praesulibus qui eo convenerant res discussa
est, anno 962; sed nihil sibi de Hugonis causa
inconsulto summo pontifice statuendum censuere,
praesertim Rorico Laudunensis et Gibuinus Catalaunensis,
cum a pluribus episcopis excommunicatus
communioni ecclesiasticae redintegrari non posset.
Post allatum autem Roma responsum, rejecto Hugone,
alius antistes ordinatur. De scriptis Arthaldi
lege Historiam Litterariam Franciae, tom. VI,
<nobr><sub></sub></nobr> pag. 297.</p>
<br><nobr><sub></sub></nobr> 
<br> <h4><center>ARTHALDI
RHEMENSIS ARCHIEPISCOPI
EPISTOLA
AD SYNODUM APUD INGELHEIM CONGREGATAM.
<br><small>(<em>Actes de la province ecclésiastique de Reims,</em> I, 614.)</small><br> </center></h4>
<p><nobr><sub></sub></nobr> Sanctae Romanae et apostolicae sedis vicario domno
MARINO, universaeque sanctae synodo apud Engelheim
congregata, ARTHALDUS, divina propitiante
clementia, Rhemorum archiepiscopus.</p>
<p>Domnus Agapitus papa litteras nobis et caeteris
coepiscopis nostrae dioeceseos direxit, in quibus praecepit
ut ad hoc sanctitatis vestrae concilium convenire
studeremus, ita instructi de omnibus, ut rei veritas
de miseriis nostrae sedis, quas patimur, coram sanctitate
vestra manifesta fieri posset. Quocirca propalare
prudentiae vestrae commodum duximus, qualiter
res exordium coeperit litis hujus, quae adhuc inter
me et Hugonem miserrime ventilatur. Defuncto siquidem
Heriveo archiepiscopo, Seulfum, qui archidiaconatus
urbis nostrae tunc officio fungebatur, ad
<nobr><sub></sub></nobr> praesulatum ejusdem sedis eligimus. Qui pontifex
ordinatus, assumens zelum contra proximos praedecessoris
sui, cum eos per semet a loco depellare non
valeret, consilio inito cum quibusdam laicis, scilicet
consiliariis suis, amicitiam quaesivit Heriberti
comitis, quam dato jurejurando per eosdem consiliarios
obtinuit, eo tenore ut post obitum ipsius ad electionem
pontificis milites ecclesiae nullatenus aspirarent
sine consilio ipsius Heriberti: idem vero comes
fratrem Herivei praesulis, et nepotes ipsius, a
participatione rerum Rhemensis episcopii separaret.
quibus patratis, insimulati sunt iidem propinqui Herivei
praesulis a consiliariis Seulfi episcopi de infidelitate
ipsius senioris sui, accercitoque Heriberto comite
<nobr><sub></sub></nobr> cum pluribus suis, jubentur ad rationem reddendam
coram ipsis venire. Et quia contra eos, a
quibus accusati fuerant, singulari congredi certamine
noluerunt, sublatis ab eis rebus quas ex episcopio
possidebant, comprehensi sunt, atque deducti
per Heribertum comitem ad Robertum regem, a quo
etiam sub custodia sunt detenti usque ad mortem
ipsius Roberti. Tertio demum sui episcopatus anno
Seulfus episcopus, ut plures asserunt, ab Heriberti
familiaribus veneno potatus defungitur. Mox itaque
comes Heribertus urbem Rhemensem adiit, et ecclesiae
milites, clericorum quoque quosdam, de rectoris
electione ad suum consilium, ceu juratum fuerat,
intendere fecit. Cum quibus ad Rodulfum regem
pergens in Burgundiam, obtinuit ab eo ut sibi committeretur
<nobr><sub></sub></nobr> idem episcopium, eo tenore, ut tam clericis
quam laicis debitum honorem concederet et
conservaret, nec injustitiam alicui faceret; sed
ipsum episcopium aequo jure gubernaret, donec talem
clericum eidem regi praesentaret, qui ad episcopale
ministerium exsequendum rite ordinari valeret. Qui
comes ad eamdem urbem regressus, res episcopii,
prout sibi placuit, fautoribus suis divisit, caeteris
abstulit, et absque ullo judicio vel lege, quos voluit
rebus exspoliavit, vel ab urbe propulit. Odalricum
denique Aquensem episcopum in eadem urbe suscipiens,
episcopale inibi ministerium celebrare praecepit.
Sicque annos sex, et eo amplius, idem episcopium
suo dominio vindicavit, pro libitu proprio illud
<nobr><sub></sub></nobr> tractans, et in sede praesulis residens tam ipse quam
conjux sua: donec septimo tandem anno, ortis interipsum
et regem Rodulfum atque Hugonem comitem
quibusdam simultatibus, Rodulfus rex cum Hugone
et Bosone fratre suo, caeterisque pluribus tam episcopis
quam comitibus, Rhemorum obsidet urbem,
succensentibus sibi episcopis, et conquerentibus
adversus eum, quod tam diuturno tempore contra
divinae legis auctoritates hanc urbem permiserit vacare
pastore. Quorum querimoniis permotus rex
admonet clerum et populum de pastoris electione,
dans eis id agendi facultatem ad Dei honorem et
sui fidelitatem. Sicque concordantibus cunctis tam
clericis quam laicis qui extra obsidionem erant, pluribus
etiam eorum, qui clausi tenebantur, in id
<nobr><sub></sub></nobr> ipsum faventibus, eligitur humilitatis nostrae persona
in hoc magis onere quam honore subeundo. Aperientibus
tandem tam militibus quam civibus portas
urbis regi Rodulfo, et episcopalem benedictionem
mihi tradentibus episcopis, qui erant decem et octo,
et suscipientibus nostram humilitatem tam clero
universo quam reliquis civibus, intronizatus ab episcopis
nostrae dioeceseos, impositum mihi, prout
Deus concessit, ministerium per annos ferme novem
tractavi, ordinans per dioecesim episcopos octo, et
in episcopio multos, prout competens videbatur, clericos:
quousque nono postmodum anno, postquam
Ludovicum regem, favente Hugone, cunctisque
regni principibus, Gerbergam quoque reginam
benedixeram, et sacro perfuderam chrismate, instigatus
<nobr><sub></sub></nobr> Hugo comes iracundia, quod ei consentire vel
conjungi noluerim ad ipsius regis infidelitatem,
adhibitis secum Heriberto comite, et Wilelmo Nortmannorum
principe, Rhemensem obsidet urbem. Nec
longum, sexta scilicet obsidionis die, deseror ab
omni pene coetu laicalis militiae: sicque derelictus,
ad Hugonem et Heribertum compellor exire. A quibus
coarctatus et conterritus cogor memet episcopali
procuratione abdicare, et ita me propellentes
in coenobio sancti Basoli habitare constituunt: Hugonem
vero filium Heriberti, qui Autisiodori diaconus
ordinatus fuerat, in urbem introducunt et civitate
potiuntur. Ludovicus autem rex a Burgundia
rediens, me apud sanctum Basolum reperit, et assumens
secum simul cum propinquis meis, quorum
<nobr><sub></sub></nobr> res Heribertus comes abstulerat, Laudunum deducit,
quod castrum tunc obsidebant Heribertus et Hugo:
solutaque obsidione oppidum ingreditur, nobisque
metatus degendi disponitur. Interim clerici nostri
loci, sed et laici quidam pessime ab Heriberto tractantur,
et quidam clericorum in custodiis retruduntur,
res eorum auferuntur atque diripiuntur,
rapinae per totam urbem late perpetrantur. Interea
convocantur episcopi nostrae dioeceseos ab Hugone
et Heriberto satagentibus et quaerentibus ab eis de
ordinatione Hugonis filii Heriberti. Qui Suessionis
congregati, mittunt ad me Laudunum Hildegarium
episcopum, cum aliis quibusdam legatis, mandantes
ut ad eos venirem, ad consentiendum scilicet hujus
<nobr><sub></sub></nobr> ordinationis perversitati. Quibus remandavi quod
non esset mihi competens ad eos illo proficisci,
ubi adversarii et inimici mei cum ipsis erant aggregati.
Quod si loqui mecum vellent, ad talem
locum devenirent, ubi sine periculo ad eos accedere
possem. Quibus advenientibus in locum ab
eisdem delectum, profectus sum ad eos, veniensque
prosternor coram ipsis, obsecrans ut propter amorem
et honorem Dei tam mihi quam sibi competens
consilium dare studerent. Qui me de ordinatione
praedicti Hugonis interpellare coeperant, et hoc
omnimodis suadere, ut eis in hac ordinatione consensum
praeberem; promittentes res nonnullas
episcopii mihi se impetraturos. At ego, postquam
responsum diu distuleram, videns eos cunctos in proposito
<nobr><sub></sub></nobr> quod coeperant perseverantes, surgens interdixi
palam cunctis audientibus, excommunicans auctoritate
Dei Patris omnipotentis, et Filii, et Spiritus
sancti, ut nullus eorum ad eamdem ordinationem
accederet, nec alicui in episcopali honore me vivente
manus imponeret; sed nec ullus eamdem benedictionem
suscipere praesumeret. Quod si forte fieret, ad
sedem apostolicam eos provocabam. Illis inde furentibus,
ut possem exire de medio eorum, et Laudunum
reverti, temperavi responsum, dicens ut mitterent
mecum qui eis renuntiaret quid consilii reperire
valerem super hac re in domina mea regina et fidelibus
ejus, quia rex non aderat. Ad hoc illi mittunt
Deroldum episcopum, putantes me esse mutaturum
consilium. Quo veniente, et coram domina regina et
<nobr><sub></sub></nobr> fidelibus ejus inde me interpellante, iterum exsurgens
praefatae modum excommunicationis in eosdem episcopos
jaculatus sum: vocationem quoque ad sedem
apostolicam iterare curavi, excommunicans ipsum
hunc Deroldum, ut id eis omnino non taceret, sed
cunctis manifeste proferret. His ita gestis, parvipendentes
illi nostram excommunicationem, Rhemis
accedunt, et quidam eorum ordinationi huic manus
applicuerunt, quidam vero se subduxisse sciuntur.
Ego vero cum rege manens, quas ille scitur angustias
pertulisse, et secum pertuli; et quando eum bello
aggressi sunt Hugo et Heribertus, cum ipso eram,
et vix evasi mortis periculum. Prolapsus itaque,
auxilio et protectione Dei, de medio inimicorum,
profugus et vagabundus loca invia quaeque silvasque
<nobr><sub></sub></nobr> perlustro, non ausus certo consistere loco. Comites
autem Hugo et Heribertus affati quosdam amicos
nostros sibi subditos, suadent ut me requirentes ad
ipsos deducant, pollicentes se mihi benefacturos, et
rebus quas ipsi petissent ditaturos. Requirentes ergo
me amici reperiunt per diversa vagantem, et ita
perducor a fratribus meis et amicis ad praefatos comites.
Qui postquam me in potestate sua conspiciunt,
quaerere coeperunt, ut eis pallium a sede
Romana mihi collatum traderem, et sacerdotali me
ministerio penitus abjurarem. Quod ego nullatenus
me facturum, neque pro amore vitae hujus praesentis.
attestor. Districtus igitur, et coangustiatus ab eis,
episcopii tandem rebus abrenuntiare compellor:
<nobr><sub></sub></nobr> sicque rursus ad sanctum Basolum, quasi vacans,
habitaturus deducor. Mansi denique paucis diebus
in ipso coenobio, quoadusque comperiens per certos
ex familiaribus Heriberti comitis nuntios, quod ab
eo male de mea tractabatur perditione, iterum iterumque
nuntiis hujusmodi pavefactus et impulsus,
locum deserui, et abdita lustra silvarum vagabundus
reperii: horisque silentibus, et itinere devio, Laudunum
revertor, ibique susceptus a rege secum
manere constituor. Mansi vero ibidem cum ipso vel
fidelibus ejus, exspectans et deprecans misericordiam
Dei, donec ipse est dignatus in cor domini regis
Ottonis mittere, ut ad subventionem senioris mei
regis, et nostram, properaret in Franciam. Denique,
postquam domina nostra regina Laudunum
<nobr><sub></sub></nobr> propter absolutionem domini regis reliquerat, egressus
inde ad dominum regem Ottonem cum seniore
meo deveni rege, simulque Rhemos accessimus, cingitur
itaque urbs exercitibus, et episcopi qui aderant
me sedi nostrae restitui censent. Mandatur ergo
Hugoni a domino rege Ottone, ut egrediatur, et pervasam
deserat urbem. At ille nutans aliquandiu, et
pro posse, ubi vidit ad resistendum penitus sufficere
se nequaquam valere, nec amicorum sibi praesidia
subvenire, decernit exeundum, quaerens ut liber cum
suis dimitteretur abscedere. Permittitur itaque sanus
exire cum omnibus qui secum voluere comitari:
et quaecunque secum voluit ferre, nullo contradicente
asportavit. Sicque cum regibus introgressus
urbem, praecipior loco nostro et honori restitui.
<nobr><sub></sub></nobr> Susceptus igitur a dominis archiepiscopis, Rotberto
Treverensi, et Frederico Moguntiacensi, comitantibus
caeteris, et congratulantibus tam clericis ecclesiae
nostrae, quam reliquis civibus, ab ipsis restituor cathedrae
episcopali. Hugo vero Rhemis egressus Mosomum
castrum cum suis occupat, et muniens contra
fideles regis senioris nostri detinet. Habito denique
colloquii placito inter reges seniorem meum videlicet
ac dominum Ottonem, super Charam fluvium,
convenimus ad illud tam ego quam ipse Hugo cum
ordinatoribus suis. Ibique res litis hujus ab episcopis
auditur: protulitque litteras ad sedem Romanam
quasi ex persona nostra datas excusationis meae,
ac si vacationem petentes administrationis episcopii
<nobr><sub></sub></nobr> nostri, quas me unquam dictasse, neque subscribendo
aliquatenus corroborasse, protestatus sum,
atque protestor. Et quia tunc synodus convocata
non fuerat, id opponentibus fautoribus ipsius Hugonis,
altercatio nostra determinari non potuit. Synodus
autem circa medium mensis Novembris habenda
Virduni, utriusque partis episcopis annuentibus,
denuntiatur. Interim vero sedes Rhemensis mihi
regenda decernitur; idem vero Hugo Mosomi commorari
permittitur. Nec longum, instante scilicet
vindemiae tempore, hic noster aemulus Hugo, assumens
secum Theobaldum regis inimicum, et regni
nostri, cum aliis pluribus malefactoribus, in villas
Rhemensis episcopii contiguas urbi devenit, et omne
<nobr><sub></sub></nobr> pene vinum ex his colligens in diversos pagos abduci
fecit. Tum multa mala inibi perpetrata, et Ecclesiae
nostrae homines captivi abducti, et ad redemptionem
variis sunt adacti tormentis. Synodus autem denuntiata
Virduni celebratur, praesidente Rotberto praesule
Trevirensi, praecepto domni papae Romani,
praesente quoque domino Brunone, cum episcopis et
abbatibus nonnullis. Ad quam praefatus Hugo evocatus,
missis etiam duobus ad eum deducendum
episcopis, Adalberone et Gozlino, venire contempsit.
Universa vero synodus mihi Rhemense regendum
decernit episcopium. Indiciturque iterum synodus
habenda die Iduum mensis Januarii, quae
et aggregatur, ut denuntiatum fuerat in ecclesia
sancti Petri, ante prospectum castri Mosomi,
<nobr><sub></sub></nobr> a domino Rotberto, convenientibus caeteris. Quapropter
cognovimus tua industria stabilitum in
Mosomo castro, quod est super fluvium Mosae, in veneratione
Dei genitricis Mariae, monasterium monachorum
religione decusatum, tuisque proprietatibus,
ecclesiaeque tuae terris et ecclesiis dotatum, quod
sub pagina B. Petri apostolorum principis decreti,
nostrique, te orante suscepimus. Insuper locellum,
qui a Stephano viro illustri atque ejus conjuge Freduide,
<em>Tin</em> nomine, constitutus, sanctoque Remigio
suppositus fuit, quem eidem monasterio Mosomo,
quia per se ob exiguitatem rerum stare non poterat,
contulisti, collatis rebus in compensatione B. Remigio,
consentientibus fratribus. Ut autem cognoscat
universa Ecclesia, nos unanimiter assentire: a te
<nobr><sub></sub></nobr> collata vel conferenda, seu a quibuslibet, in terris
cultis et incultis, vineis, pratis, ecclesiis, mancipiis
utriusque sexus, aquis, aquarum decursibus, in
omnibus ad supradictum monasterium pertinentibus,
B. Petri apostolorum principis, et nostri, firmamus
decreto: quatenus sine livore oblatrantium
locus quietus et inviolabilis jugiter permaneat. Si
quis interea, quod non credimus, temerario ausu
contra ea quae ab hac nostra auctoritate pie et firmiter
per hoc nostrum privilegium disposita sunt,
ire tentaverit, vel haec quae a nobis ob laudem Dei,
pro stabilitate jam dicti monasterii, statuta sunt,
frangere et in quoquam transgredi: sciat se auctoritate
B. Petri, cujus quanquam immeriti vices
agimus, anathematis vinculo innodatum, et cum
<nobr><sub></sub></nobr> diabolo et Juda traditore Domini nostri Jesu Christi,
aeterno incendio concremandum. At vero qui pio intuitu
observator in omnibus exstiterit, custodiens nostri
apostolici constituti ad cultum Dei respicientis
praeceptionem, benedictionis gratiam, et delictorum
suorum indulgentiam consequatur, et vitae aeternae
particeps efficiatur.</p>
<p>Scriptum per manum Stephani scriniarii sanctae
Romanae Ecclesiae in mense Aprili. Data per manus
Andreae episcopi, IX Kalend. Maii, anno pontificatus
domini nostri sanctissimi et tertii decimi papae septimo.
Imperii autem D. Ottonis majoris Augusti XI,
junioris vero V, in mense Aprili, indictione XV.<span class="text-blue-600 font-bold"