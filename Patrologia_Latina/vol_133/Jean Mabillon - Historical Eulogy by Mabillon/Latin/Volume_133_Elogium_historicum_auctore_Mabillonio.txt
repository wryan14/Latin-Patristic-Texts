PROLEGOMENA.
S. ODONIS ELOGIUM HISTORICUM AUCTORE MABILLONIO.
<br><small>(Acta Sanctorum ordinis S. Benedicti, saec. V, pag. 124.)</small><br> </center></h4><nobr><sub></sub></nobr> 
<br> <h4><center>CAP. I.---<em>Vitae scriptores, ejusque parentes
et patria.</em> </center></h4><nobr><sub></sub></nobr> 
<p>1. Etsi res a sancto Odone gestas scripserint
auctores duo, Joannes scilicet atque Nalgodus, ambo
monachi Cluniacenses; multa nihilominus ab ipsis
praetermissa sunt, quae in commentarios referri merentur.
Quapropter ne viri de re publica Benedictina
quam optime meriti facta segniter exquisisse
videamur, duobus illis scriptoribus elogium ejus
historicum praemittere juvat, in quo res ab eis intactae,
aut non satis explicatae exponendae sunt.</p>
<p>Et primo quidem ordiri decet ab istis duobus
auctoribus, quorum primus Joannes fortunam suam
ipse commemoravit sparsim in tribus de Odone libellis,
quos in duos contrahit codex compendiensis.
<nobr><sub></sub></nobr> Fuit is natione Italus, patria Romanus, professione
canonicus, quem Odo Romam anno 939 profectus,
secum inde adduxit Ticinum usque, ibique monachum
instituit, ex lib. I num. 2 et 4. Tum eum in
peregrinationis socium assumens, dein priorem ordinavit,
ut legitur non semel in lib. II, nempe num.
4, 7 et 10, Cluniaci, an Romae ad S. Paulum, quae
dubitatio oriri potest conferenti num. 10 et 21.
Denique Joannes se Neapolim monasterii sui cogente
necessitate missum fuisse testatur num. 21.
Biennium computat in lib. III, num. 5, totum illud
temporis spatium, quo Odonis socius fuit. Per istud
intervallum quidquid in Odonis de ipso dictis quidquid
in factis (sic enim fere praefatur) observare
potuit, postea litteris mandavit, aliis rebus omissis,
<nobr><sub></sub></nobr> quas tum ab Arnulfo magistro suo, tum ab Hucberto
Tiburtino episcopo, tum a Landrico monacho
et Hildebranno praeposito suo de Odone resciverat.
Nempe is suismet duntaxat oculis atque Odonis relatui
fidebat, utinam minus suspiciosus de fide aliena.
Hanc jacturam utcunque sarcire conabimur.
Caeterum opus suum Joannes dedicat Salernitanis
monachis, nescio an coenobii sancti Petri Salernitani
subtus et prope Fistulam, quod a Petro episcopo
ante annum 958 conditum fuisse Ughellus
probat in tomo VII Italiae sacrae col. 503. In digressiones
aliquando exspatiatur Joannes, nec seriem
<nobr><sub></sub></nobr> temporum factorumve ordinem satis observat.</p>
<p>2. His incommodis occurrere volens Nalgodus monachus,
Joannis lucubrationem in compendium melioremque
ordinem redigere aggressus est, quod
item praestitit de sancti Maioli vita. Nalgodum Odonis
discipulum appellat Petrus de Rivo in chronico
Cluniacensi, eumque esse tradit, qui post
decessum ipsius sancti Odonis vitam ejus et miracula
luculenter descripsit. Godefridus Henschenius
in Maio id interpretatur de vita sancti Maioli, cujus
discipulum fuisse Nalgodum opinatur. Verum annis
post Odonem fere ducentis, post Maiolum paulo
minus, vivebat Nalgodus, id quod ipse diserte asserit
num. 29, nimirum Urbano secundo pontifice, aut certe
post ipsum, ex num. 23. Auctoris istius scriptionem
<nobr><sub></sub></nobr> tribus Joannis libellis minutiori charactere subjicere
statuimus propter nonnullas de morte et sepultura
Odonis aliasque circumstantias, quae apud Joannem
non leguntur. Odonis cum laude meminerunt multi
alii auctores, quorum indicem exhibet Chesnius in
notis ad bibliothecam Cluniacensem. In his fuse de
sancto Odone agit Petrus Equilinus in lib. X, cap. 8.</p>
<p>3. Antequam de Odone Cluniacensi dicere incipio,
non ab re erit observare, duos alios praeter ipsum
eodem aevo exstitisse illustres ejusdem nominis abbates,
unum Masciacensem, alterum sancti Maxentii
apud Pictones. De Masciacensi apud Biturigas coenobio
revocanda sunt ea quae in elogio Bernonis abbatis
superius diximus. Isti loco post Bernonem suffectus
Odo Cluniacensis, proabbatem ibi constituit
<nobr><sub></sub></nobr> sibi cognominem, qui anno 935 abbas ordinatus
memoratur in chronico Masciacensi apud Labbeum
in tomo II Bibliothecae novae. De cujus secundi Odonis
obitu ibidem etiam haec leguntur: Anno 967,
VIII Idus Junii hic obiit Odo abbas bonae memoriae,
et Arduicus monachus Nonis Septembris. Diem
sequentem signat Kalendarium sanctorum Thuano-Colbertinum
num. 99 his verbis: VII Idus Junii
Odonis abbatis Masciacensis. Alter Odo fuit abbas
apud sanctum Maxentium, nempe anno 963, cui
Ramnulfus abbas successit anno 968, testante chronographo
Malleacensi apud eumdem Labbeum.</p>
<p><nobr><sub></sub></nobr> His praemissis, venio ad Odonem seu Oddonem
abbatem Cluniacensem, cujus patriam et parentes
primum investigare necesse est. Patri nomen fuisse
Abboni, militari ordine praedito, ex Joanne monacho
aliisque constat, apud quos nulla mentio de nomine
Odonis matris. Abbonis elogium Joannes ex Odone
commemorat initio libri I. Utrumque parentem filii
monitis ad monasticam vitam se recepisse Nalgodus
habet ex Joanne, qui recitato miraculo de micis in
margaritas conversis, haec subdit in lib. I, num. 35:
Ex illo jam tempore coepit infra scipsum aestuare
propter genitorum suorum ereptionem, quatenus eos
posset ab hujus saeculi nexibus subtrahere. Unde
factum est, ut non multo post accepta licentia ad
patrem suum abiret, eumque ad monasterium duceret,
<nobr><sub></sub></nobr> atque monachum ordinaret: matrem vero indui
fecit sacro velamine, cujus vitam, si licuisset scribere
(utinam vero libuisset), magis historia videretur
esse quam schedula. Talibus itaque parentibus
natus est Odo anno 879, siquidem anno Christi 939
sexagenarius erat, ex Joanne initio libri I, num. 4.</p>
<p>4. Natalem ei sedem fuisse apud Turonorum urbem
colligere licet ex innata patris ejusque devotione
erga sanctum Martinum, cui ab ineunte adolescentia
sese devovit, apud Joannem num. 9. Conjecturam
auget id quod idem auctor in lib. II, num.
16, memorat de parvulo Odonis nepote rapto per
Nortmannos, cum Turoniae fines devastarent.
Ergo in Turonia versabatur ejus nepos. Attamen in
veteri chartario Cluniacensi legitur Odonis elogium,
<nobr><sub></sub></nobr> quem auctor ex pago Cenomannico ortum dicit.
Elogium hoc Odilonis abbatis tempore scriptum est
ab eo, qui ejus jussu chartas superiorum abbatum
in ordinem redegit. Praecipua elogii haec summa:
Fuit igitur, ut veridica priorum relatione fertur,
nobili prosapia satus, Cinomannica regione exortus,
artium liberalium apprime regulis imbutus, almi
Martini Turonensis basilicae aedituus, sermone clarus,
etc. Delibutus proinde odore virtutum, quem
id temporis Cluniacensis rumor (imo Balmensis)
pretiosorum more aromatum, longe lateque profuderat,
mente prompta quod diu concupierat, tenebrosi
reliquit rura, lugente cive in patria, laetante
Christo in gloria, divino jugo mitia supposuit colla.
Tirocinio denique suae conversionis non segniter peracto,
<nobr><sub></sub></nobr> precatione patris circumventus, cujus institutis
fuerat mancipatus, volens nolensque, ut verius
dictum sit, nolens, totius fraternitatis ad regendum
suscepit examen. Quanta denique acrimonia excelsos
animos sternere, qualive cautela virtutes inserere
studuit, non ignorat Italia, protestatur Burgundia,
simulque refert Gallia. Prophetiae denique gratia
suffusus ex hoc certissime approbatur, dum suprema
sorte praeventus, contatione fratrum requisitus,
quis ex tanto collegio caeteris praeficeretur; alto
flamine afflatus sic ad eos respondisse fertur: Nostra
in hac, o filii, vacillante censura, Christi Domini
larga non deerit prudentia, quae et domui suae
sanctum providebit pastorem, et vobis rogantibus
<nobr><sub></sub></nobr> famulis dignum non denegabit patrem. Quod scilicet
sane considerantibus sole lucidius patet, dum vita
et conversio domni Heymardi satis abunde experimentum
praebet. Hucusque siquidem de tanti viri
laudanda nobilitate brevi peroratum sufficiat, quatenus
ex hoc intelligatur, quantopere oportet nos
inhaerere illius scitis, quem pro merito non ambigimus
insertum angelorum cuneis. Hactenus vetus
auctor, qui tempore Odilonis abbatis, id est post
annos ab Odonis obitu centum, hoc elogium chartis
sub Odone conditis praemisit in chartario Cluniacensi.</p>
<br> <h4><center>CAP. II.---<em>Odonis pueritia et adolescentia, vita
canonica, studia.</em> </center></h4>
<p>5. Odo alitus est puer partim apud Fulconem, ejus
nominis secundum, Andegavensem comitem, quem
<nobr><sub></sub></nobr> ob id collactaneum suum in epistola vocat; partim
intra domum Guillelmi ducis Aquitaniae, teste
Joanne initio libri primi. Qui Guillelmus, cognomento
Pius, eo tempore Aquitaniam, Gutiamque
suo jure tenebat, is quem Cluniacensis monasterii
fundamenta jecisse diximus in elogio Bernonis. Sane
apud ipsum Guillelmum multae auctoritatis erat Abbo
Odonis pater apud Joannem ibidem num. 5. Hic
Odonem ablactatum cuidam suo presbytero, qui
in remotiori manebat loco, tradidit educandum, et
litterarum studiis imbuendum, num. 7. Sub haec
in aula Guillelmi militaribus exercitiis applicatus,
ad sanctiorem militiam a Christo Domino vocatus
est in Natali Domini, instante sexto decimo
aetatis suae anno, dolore capitis per biennium in
<nobr><sub></sub></nobr> patriis aedibus afflictatus.</p>
<p>6. Postmodum sancto Martino semetipsum ex patris
voto addicens anno aetatis nono decimo, qui
Christi fere undenongentesimus erat, clericus ibidem
atque canonicus factus est in frequenti civium et
magnatum coetu. Inter hos vero adfuit comes Fulco,
qui eum nutrierat, eique mox cellam juxta
B. Martini tribuit ecclesiam, et quotidianum victum
ex eadem canonica acquisivit, eique concessit.
Fulconi, Bono cognomen erat, de quo multa praeclara
in gestis consulum Andegavensium in Spicilegii
tomo X, pag. 402 et 434, ubi haec verba pag. 435:
Boni ipsius mores domi et militiae colebantur: jus
bonum, concordia maxima, minima avaritia in ipso
erat. Tum de Odone: Iste nutrivit sanctum Odonem,
<nobr><sub></sub></nobr> et ei cellam juxta beati Martini tribuit ecclesiam,
et quotidianum victum ex eadem camera, qui postmodum
magister scholae et praecentor ejusdem ecclesiae
eodem consule adminiculante constitutus est.</p>
<p>7. Joannes deinde a num. 12 narrat Odonis studia
et virtutes, profectionem Parisios, ubi praeceptore
Remigio Autissiodorensi monacho artes liberales, in
his Augustini dialecticam Adeodato filio missam,
didicit. Turonos reversus, moralia Gregorii Magni
in Job in compendium redegit, quod compendium
studio domni Martini Marrerii, monachi apud sanctum
Martinum de Campis, typis vulgatum est Parisiis
anno 1617. Joannes ait id operis ab Odone susceptum
fuisse rogatu fratrum, id est concanonicorum
<nobr><sub></sub></nobr> suorum; eumque restitantem viso ad hoc animatum,
tametsi Odo in praefatione sua duplici, prosaica videlicet
ac metrica, nihil tale commemorat, forsan
modestiae causa: sed istud quasi sua sponte se
aggressum fuisse innuit his verbis: Cum juxta
capacitatem parvitatis meae seculo lectioni sacrae
operam darem; quadam die manibus paupertatis
meae liber adhaesit, a B. Gregorio editus in historia
sanctissimi Job. Is etenim doctor egregius divino
afflatus spiramine, atque de fonte potatus superno,
ceu rutilans flumen in praefati viri historiam diffundens,
tanto eam facundo protelavit eloquio, ut ex ea
velut clarificos soles, triginta et quinque ediderit
libros, quos in codicibus sex arctare decrevit. At
dum ego ex his primam legendo percurrerem partem,
<nobr><sub></sub></nobr> nimio accensus amore, pellectusque ita est
animus dulcedine quadam, ut totum sagax vellet, si
posset, mandere librum. Is etenim mirabilis doctor
divinis imbribus auctus, studuit luculento enodare
affatu, easque in exponendo menti occurrentium
sententias Patrum: ex quibus protensis numerosa
in praefatam historiam contraxit volumina, quos
nempe norunt, quibus sacra non latet Scriptura, a
sancto viro, Paterio nomine, mirabili opere abstractas,
propriisque voluminibus redditas, lucida sibi
reposuisse volumina. Ex quibus et ipse ante biennium
in Regnorum libro aggregatis omnibus Patrum
sententiis, maxime autem sanctissimi papae Gregorii,
unum quem non puto temnendum conjunxi
libellum. Quapropter fragilitatis sensui corporisque
<nobr><sub></sub></nobr> mei infirmitati, meique similium utilitati consulens,
erexi me contra memet, non fastu arrogantiae turgidus,
nec superbiae spiritu tumidus, ventosis favoribus
nitens incumbere, Deus scit: sed igne lectionis
praefatae historiae flagrans, quam toto nisu memoriter,
ut intellectum retinere valeam, hunc operis
parvi contraxi libellum. Hucusque Odo in praefatione
compendii sui.</p>
<p>8. Post haec num. 21 sermonem reflectit Joannes
ad comitem Fulconem, quem ob sublata ex thesauro
sancti Martini ecclesiae duo vascula aurea lethali
morbo afflictum, atque Odonis precibus sanitati
restitutum affirmat. Repugnant nonnulli recentiores,
pietate adducti Fulconis, cui Boni cognomentum
haec virtus dedit. At sunt etiam in sole suae umbrae,
<nobr><sub></sub></nobr> et scriptor libri de gestis consulum Andegavensium,
qui tam multa de Fulcore praeclara commemorat,
etiam hoc factum inserere non dubitavit; quod dixerim
ad suam Joanni auctoritatem asserendam.</p>
<p>9. Redeo ad Odonis vitam canonicalem, cujus
quaenam fuerit eo tempore apud Martinianos disciplina,
paucis exponere juvat. Viguit eo in loco post
vitae monasticae abdicationem quaedam forma regularis.
Trecentorum monachorum numerus ad centum
et quinquaginta canonicos redactus: jugis psalmodia
in discretas horas restricta, ut fusius dictum est
in elogio Alcuini num. 46. Servata nihilominus
claustro sua reverentia, aditus feminis interdictus,
pleraque denique ad honestatis speciem composita.
<nobr><sub></sub></nobr> Res in pejus abiit post secundam ejus loci basilicae
combustionem, de qua sermonem edidit Odo jam
monachus rogatu canonicorum. Nam post illam,
inquit, pridianam succensionem, muris cum ingenti
studio compactis septa monasterii communistis,
hoc nimirum praecavere volentes, ne sancta
domus ultra posset ab hostibus laedi. Sed non satis
attendentes, in quanta reverentia sanctus iste locus
ab antiquis temporibus effulserit, protinus religione
relicta commune diversorium esse permisistis, ita
ut feminis ad hauriendam aquam et ad discurrendum
quo voluerint, portarii non resistant: cum viderimus,
quod nulli intra monasterii portas vel parum
intrare licuerit, etc. Huc spectat Leonis papae VII
epistola ad Hugonem principem et abbatem, edita
<nobr><sub></sub></nobr> in Spicilegii tomo II, sancientis, quatenus per totum
veteris muri ambitum usque ad viam, quae juxta
latus basilicae aquilonare vergit, nulla femina licentiam
habeat commorandi, sed nec intrandi quidem,
nisi solius causa orationis. Subdit Odo: Neque
hoc parum displicet, quod quidam in eodem loco
nutriti, se quibusdam laicalibus vel nimium pomposis
vestibus dehonestent: cum talis esse consueverit
eorum conversatio, ut hanc etiam Romae
laudari audiverimus, etc. Nempe canonicos ad
meliorem frugem revocaverat Odo cum dictis, tum
exemplo, apud Joannem in lib. I, num. 17.</p>
<br> <h4><center>CAP. III.---<em>Monasticae vitae tirocinium, socii,
sacerdotium.</em> </center></h4>
<p>10. Cum in suo apud sancti Martini basilicam
<nobr><sub></sub></nobr> secessu lectitandis meditandisque Patribus operam
insumeret Odo, incidit in regulam sancti Benedicti;
ex cujus praescripto per triennium decubuit nudus,
et necdum monachus monachorum leve ferebat
jugum. teste Joanne num. 15. Fulconem comitem
ad suas partes forte invitaverat, cum ille necdum
tempus esse allegans, Adhegrinum quemdam militem,
armis strenuum, Odoni designavit conciliavitque.
Ambo itaque parvissimo tugurio contenti, ad
monastica vota in dies anhelabant. Sed non occurrebat
eis locus, in quo vigeret ea disciplina. Missus
Romam Adhegrinus, ut aliquem exploraret, in itinere
Balmam devertit. Arrisit ipsi abbatis humanitas,
ac monachorum religio: eoque Odonem secum
pertraxit, qui sumptis secum centum voluminibus
<nobr><sub></sub></nobr> librorum ad istud monasterium commigravit.
Erat autem aetate tricenarius, cum Christi annus
fere 909 excurreret. Haec carptim ex Joanne a num.
21. De Balma dictum in elogio Bernonis. Odo probatione
facta puerorum seu novitiorum curam et
educationem in se suscepit, quos scholae nomine
Joannes designat, ut apud veteres non raro.</p>
<p>11. Adhegrinus, Odonis socius, in unam se
coarctavit cellulam, et permittente abbate Bernone
per triennium mansit in ea. Postmodum eremum
petiit, ibique parva subarctatus est spelunca. Istic
divina post multos angores consolatione dignatus,
et daemonum tentamentis ope sancti Martini liberatus,
ejusdem etiam recreatus est alloquio, apud
<nobr><sub></sub></nobr> Joannem a num. 23, qui num. 28, haec de eo scribere
pergit.: Sunt hactenus evoluti, ni fallor,
plusquam triginta anni, ex quo intra ipsam eremum
deguit, Dominicis tantum diebus aut praecipuis festivitatibus
ad monasterium sancti Petri, quod Cluniacum
dicitur, quia duobus fere millibus prope est, assuevit
descendere, sumpta videlicet modica farina, ex qua
sibi panem conficere solet, et fabae paucis granis,
mox ad eremum revertitur. Vino nec aliquando
utitur: adipe vero vel oleo ejus cibus non conditur.
Patitur omni tempore frigus et calorem: calorem
inter scapulas, frigus inter manus et brachia.
Praeclara omnino de Adhegrino, quem in album sanctorum
relatum esse Chesnius in notis testatur. Meritum
non inficior: auctoritatem quaero. Nihil enim
<nobr><sub></sub></nobr> de Adhegrino in Martyrologiis aut Breviariis invenio,
nullam de ejus festo reliquiisve apud Cluniacenses
nostros memoriam. Nescio an ejusdem in eremo
socius fuerit Droco Floriacensis monachus piissimus,
qui in coenobitica conversatione probatus, eremi singularem
aggressus est pugnam eo in loco, qui Balma
dicitur, teste Aimoino in superioris tomi, pag. 361.</p>
<p>12. Odoni pro Adhegrino socium Teuthelonem
adjungit chronicon Malleacense: Eodem tempore,
adhuc vivente Turpione, Odo et Teuthelo canonici
sancti Martini illustrissimi, adimplentes evangelicum
praeceptum, derelictis omnibus suis pauperes pauperem
Christum secuti sunt, et Cluniaco sancto habitu
et vita induti sunt. Unde nutu Dei Odo abba
praefuit sanctissimus, sicut sequentibus dicemus:
<nobr><sub></sub></nobr> Teuthelo jubente abbate suo archiepiscopus invitus
consecratur Turonis, etc. Verum id de Teutelone
seu Teotolone falsum esse ex superioribus intelligitur,
atque amplius ex consequentibus apparebit.</p>
<p>13. Post aliquantum temporis Odonem sacerdotio
dignum reputans Berno, promovit eum; et accersito
episcopo, sine suo velle consecrare eum fecit
sacerdotem. Rem explicat Joannes num. 37, sed
episcopo haud nominato. Bisuntinensem archiepiscopum
suggerit Nalgodus, sed perperam. Constat
siquidem ex Joannis loco praecitato, Odonem
rogatu episcopi ordinatoris sui ac praecepto abbatis
composuisse tres libellos de sacerdotibus ex Jeremiae
vaticinio, id est, tres collationum libros, qui
Turpioni episcopo Lemovicensi inscripti sunt. Is
<nobr><sub></sub></nobr> ergo episcopus Odoni sacerdotium contulit paulo
ante abbatialem dignitatem.</p>
<br> <h4><center>CAP. IV.---<em>Abbatialis dignitas, monastici ordinis status.</em> </center></h4>
<p>14. Nam per illud tempus exitiali languore coepit
decumbere pater Bernus, qui mox vicinos episcopos
accersivit, et ab omni ordine se deposuit.
Rogabat inter haec verba fratres, ut sibi quem vellent,
patrem eligerent. Tunc manibus fratrum, inquit
Joannes num 37, pater noster captus, et quasi
violenter constrictus, ac proclamantibus omnibus ut
ordinaretur, coram abbate suo vi est ductus: et
superatus tandem episcoporum excommunicatione,
ordinatus est abbas paulo ante obitum Bernonis,
quem ineunte anno 927 contigisse diximus. Id factum,
<nobr><sub></sub></nobr> instante 926 scribit chronicon Malleacense:
at rationes a nobis adductae aliud suadent: quibus
accedit Martyrologium Lemovicense a Chesnio relatum
in notis ad bibliothecam Cluniacensem. Odoni
commissa fuere tria monasteria, Cluniacense, Masciacense
ac Dolense. Widoni Bernonis consanguineo
quatuor, Gigniacense, Balmense, Aethicense, ac
cella sancti Lauteni, in fusius expositum est in elogio
ipsius Bernonis.</p>
<p>15. Praeclara omnino ac multa sunt quae Odo abbas
gessit. Cluniacensis monasterii perfectio, ejusque
dedicatio, privilegia, ritus, et exacta disciplina, ad
cujus normam erecta aut adjuncta alia monasteria,
ex quibus congregationis Cluniacensis corpus conflatum
est; Romana itinera Ecclesiae bono suscepta,
<nobr><sub></sub></nobr> concordia principum, charitas in pauperes, aliaque
id genus eximia facinora, Odonis famam ubique celebrem
reddiderunt. Legendi his de rebus Joannes
in lib. III et Nalgodus: ex quibus quaedam hoc loco
illustrare sufficiat, nempe Cluniacensis monasterii
ritus ac dignitatem, aliorum monasteriorum emendationem
seu institutionem, Romana itinera. Primum
hic expedio: sed prius de monastici ordinis
per id tempus in Gallia statu agendum est.</p>
<p>16. Postquam augusta illa capita, Carolus M. et
Ludovicus Pius, de restituendo in melius ordine
sancti Benedicti serio egissent, eorumque auctoritate
id effecisset Benedictus abbas Anianensis, ut pleraque
Galliae monasteria sub uno capite veluti una congregatio
religiose viverent; sperandum videbatur
<nobr><sub></sub></nobr> eam disciplinam diu substituram, ni exstincto Benedicto,
qui ejus auctor ac praesidium erat, bellorum
cum civilium, tum externorum tempestates, et
regno universo, et rei tam praeclarae vastitatem intulissent.
Nam cum de summa rerum inter Ludovici
Pii filios, nedum Ludovicum ipsum, atrocibus dissidiis
disceptaretur; ex improviso Nortmanni ex Septentrione
in Galliam irrupere, qui rempublicam,
jam bellis domesticis violatam, per annos sexaginta
misere labefactarunt. Tunc quippe pagi in solitudinem
redacti, urbes expugnatae et incensae, ecclesiae
in praedam datae, pessumdata monasteria, monachi
partim necati, partim fugati, qui collectis sanctorum
reliquiis aliisque sarcinulis, quo belli impetus
vertebat, inde se proripientes, ad tutiora, si quae occurrissent,
<nobr><sub></sub></nobr> loca declinabant, aut palabundi vitam
miseram traducere vix sinebantur. Sicubi vero eis
tantisper respirare concessum erat, casas pro modulo
ac tempore sarciebant, in quibus non tam normae
regulari, quam vitae ac saluti prospicere cogebantur.
Quibusdam in locis, ubi monastici ordinis
incolae deficiebant, pauculi sese collegere clerici, qui
veterem monachorum possessionem insederunt, eamque
rebus etiam serenatis sibi retinuerunt. Hinc
factum est, ut saeculo decimo ineunte, cum Odo de
monastica vita cogitare coepit, pauca superessent
coenobia monachorum, atque in paucis illis sincera
religio desideraretur, ut ex Joannis lib. I, num. 22,
et ex praefatione nostra compertum est.</p>
<p><nobr><sub></sub></nobr> 17. Inter haec, Odone praesertim abbate, Cluniacum
super omnia coenobia caput extulit fama religionis,
quam Odo post Bernonem ibidem instituit.
Fervebat eo in loco virtutum aemulatio, studium in
res sacras, regulae accurata observatio, charitas in
pauperes, adeo ut septemdecim millia pauperum
in capite Quadragesimae uno anno apud Cluniacum
eleemosynam habuerint, et ducentas quinquaginta
pernas acceperint, teste Udalrico in lib. III Consuetudinum
Cluniacensium cap. 11. Quin etiam sedi
apostolicae subsidium haec domus praebuit non semel,
haud secus atque commune quoddam ecclesiae
aerarium: Petrus venerabilis auctor. Ritus plerique
desumpti ab Euticio abbate: caeteri a Bernone, Odone,
aliisque additi sunt. Euticius non alius videtur
<nobr><sub></sub></nobr> quam Benedictus Anianensis, qui veterum monachorum
instituta collegit, suisque imitanda proposuit.
Ex his ritibus nonnullos delibat Joannes in
lib. I, num. 23, praesertim num. 30 et sequentibus.
Quidam ad officium divinum, quidam ad regularem
disciplinam et virtutes monasticas; caeteri ad educationem
juvenum aliorumque institutionem pertinebant.
Omnes Udalricus monachus sanctus, post
Bernardum ejusdem loci coenobitam, accurate describit
tribus libris, qui ab Acherio nostro typis vulgati
sunt in Spicilegii tomo IV. In libro primo agitur
de psalmodia et missarum solemniis, deque variis anxi
celebritatibus: in secundo de disciplina regulari: in
tertio de officialibus. Duas missas solemnes in dies celebrari
mos erat: privatis sacris, nisi extra divinum
<nobr><sub></sub></nobr> officium et majorem missam, operari religio. Quotidie
suas quisque hostias ex alterutro choro offerebant:
tametsi quinque tantum diebus Dominicis tres feriatis
communicabant: caeteri hostias benedictas in modum
eulogiarum ante communem cibum sumebant.
In missis defunctorum solemnibus atque in triduo
Rogationum uterque chorus oblationem faciebat. In
majoribus sacris diaconus semper communicabat ex
hostia sacerdotis: subdiaconus nonnisi ex aliis
hostiis. Communio omnibus praebebatur in triduo
ante Pascha: qui Sabbato sancto ante majorem missam
privatim celebrare volebat, non utebatur
candela, quia novus ignis nondum erat consecratus.
Sed in his nihil magis consideratione dignum, quam
quod de confectione hostiarum legitur in lib. III,
<nobr><sub></sub></nobr> cap. 13. Quippe frumentum granatim eligebatur,
et lavabatur studiose per ipsos fratres. Colligebatur
deinde in sacculum ad hoc solum reservatum:
tum portatum ad molendinum a famulo probato,
qui molam lavabat utramque, operiebatque
sursum et deorsum cortinis, ac seipsum alba
induebat, amictu faciem praeter oculos operiente.
Eadem religione cribrata farina, cribro diligenter
abluto. Dein major ecclesiae custos, si sacerdos erat
aut diaconus, reliqua perficiebat, duobus aliis ejusdem
ordinis atque uno converso adhibitis: si non
sacerdos aut diaconus, vicarium substituebat. Hi
quatuor finitis Matutinis, faciem manusque abluebant:
et ex his tres priores albis amicti, unus quidem
<nobr><sub></sub></nobr> farinam aqua nitidissima conspergebat, alii
duo hostias in ferramento characterato coquebant.
Tanta erit Cluniacensium monachorum in
Eucharistiam pietas ac veneratio.</p>
<p>18. Jam vero in regularibus officiis non minor disciplina.
Silentium juge interdiu, noctu adeo sacrum,
ut illud ante Primam violari omnino ducerent nefas,
mortemque ipsam potius appeterent. Hinc locutio
per signa, quae tamen non omnino probavit Guigo
Chartusiae prior quintus, quantumvis et ipse silentio
addictus, sufficere putans linguam solam, non
etiam caeteros artus reatibus implicare loquendi,
ut ipse in Statutorum cap. 31, loquitur. Ab Idibus
Novembris meditationi seniores post nocturnos in
ecclesia vacabant, dum pueri cantui operam navabant
<nobr><sub></sub></nobr> in Capitulo. Opus manuum cum psalmis
fiebat, proclamatio culparum erat in usu. Post Completorium
hospites non admittebantur, nec fratribus
comedendi tribuebatur facultas. Insigne exemplum
Udalricus de cellerario refert, qui cum tota
die in recipiendo vino fuisset occupatus, permissum
post Completorium edendi impetrare ab abbate
non potuit. Eadem in officiis divinis severitas. Iturus
foras, et equum mox ascensurus, si officii signum
insonuisset, ad illud properare tenebatur. De jejuniis
id fere servabatur quod praecipit sanctus Benedictus.
Ab Idibus Septembris una tantum comestio,
nisi in festis duodecim lectionum; et in
octavis Natalis Domini et Epiphaniae duplex. In
illis festis duodecim lectionum post prandium et
<nobr><sub></sub></nobr> lectionem in claustro, dicta Nona, ibatur in refectorium
ab bibendum: in diebus privatis,
post Vesperas lectio, inde pergebant in refectorium
ad bibendum, postea iterum lectio, inde
collatio spiritalis. Reliquiae panis et vini ab eleemosynario
in pedites peregrinos erogabantur. Praeterea
octodecim pauperes quotidie apud Cluniacum aliti.
Ea vero erat vini parcimonia, ut octo carradae
vini plusquam triginta fratribus per annum in monasterio
Charitatis suffecerint, apud Udalricum
in lib. III, cap. 1: Ad haec ex sancti Odonis praescripto,
jejunium quatuor temporum mense Septembri,
ubi dies exaltationis sanctae Crucis quarta sextave
feria aut Sabbato occurrebat, in ea septimana
peragebatur, ut crux a jejeunis adoraretur. An
<nobr><sub></sub></nobr> autem Odo medicinae usum fratribus indulserit,
dubitare licet ex Joannis lib. II, num. 14, imo
et ex Petri Venerabilis lib. VI, epistola 39. Carthusienses,
teste Guigone in cap. 39, medicinis,
excepto cauterio et sanguinis minutione, perraro
utebantur. Minuebantur porro in anno quinquies.
Apud Cluniacenses procedente tempore sua quoque
mense assignata erat minutioni dies; quo ritu id
fieret docet Udalricus in lib. II, cap. 21. Minutiora
haec mitto. Majoris momenti est id quod apud
eumdem Uldalricum legitur de educatione puerorum:
Quippe difficile fieri potest, ut ullus regis filius
majore diligentia nutriatur in palatio, quam puer
quilibet minimus in Cluniaco. Verba haec sunt
<nobr><sub></sub></nobr> ex lib. III, cap. 8. Postremo disciplinae hujus ratio
administrabatur sub abbate per priorem majorem,
decanos, priorem claustralem, circatores, puerorum
magistros, praecentorem et armarium, quibus libros,
maxime choro destinatos, in armario asservabat,
camerarium, cui vestimentorum cura, apocrisarium,
cui ecclesiae thesaurus commendatus erat, cellerarium,
stabularium, eleemosynarium et infirmarium.</p>
<p>19. Ad loci disciplinam item pertinet libertatis
praerogativa, quam Cluniaco rogatu Willelmi conditoris
sui primum, dein abbatum Romani pontifices
contulerunt. Callistus papa II in litteris suis Pontio
abbati inscriptis ait privilegium hoc Cluniaco fuisse
concessum ab ipso fundationis suae exordio; memoratque
pontifices qui illud confirmaverunt, nempe
<nobr><sub></sub></nobr> Joannem XI, item Joannem XII, Agapitum II,
Leonem IX, Gregorios VI ac VII, Alexandrum II,
Stephanum X, Victorem III, Urbanum II, Paschalem
II et Gelasium II. Unde Petrus venerabilis
quibusdam objicientibus, quod Cluniacenses proprium
non haberent episcopum, Romanum sibi
proprium esse respondet. Hunc unum, inquit,
solum et maximum nos habere episcopum gloriamur . . . . .
Hoc ipsius sanctae sedis irrefragabilis
sanxit auctoritas, nec unius tantum, sed multorum
decreta inde apud nostram matricem ecclesiam
conservantur. Haec ipsi ita condiderunt, non ut
hanc, de qua loquimur, Cluniacensem ecclesiam
alteri episcopo prius eam possidenti auferrent; sed
a fundatoribus, qui eam in proprio alodio construxerant,
<nobr><sub></sub></nobr> rogati in propriam retinuerunt, atque soli
Romano pontifici eam in aeternum subjacere decernentes,
pluribus hoc privilegiis confirmaverunt . . .
Hoc non soli Cluniacenses obtinent, sed et quam
pluribus datum cernimus: et longe ante Cluniacum
conditam multis aliis monasteriis ab eadem apostolica
sede concessum videmus. Ita Petrus abbas
in lib. I, epistola 28. Pleraque ejusmodi privilegia
videsis in Bullario Cluniacensi, ex quibus septem
sunt Odoni abbati concessa, unum scilicet Joannis
X, duo Joannis undecimi, unum Leonis VI, tria
item Leonis VII, Joannis decimi privilegium, quod
undecimo perperam tribuitur, editum est in elogio
Bernonis. In primo Joannis XI praeter alia Cluniaco
jus confirmatur monetae a Rodulfo Francorum rege
<nobr><sub></sub></nobr> concessum, additurque: Et quia, sicut nimis
compertum est, jam pene cuncta monasteria a suo
proposito praevaricantur, concedimus, ut si quis
monachus ex quolibet monasterio ad vestram conversationem
solo duntaxat meliorandae vitae studio
transmigrare voluerit, cui videlicet suus abbas regularem
sumptum ad depellendam proprietatem habendi
ministrare neglexerit; suscipere vobis liceat, quousque
monasterii sui conversatio emendetur. Scriptum
in mense Martio, indictione IV, id est anno
931. De privilegio Cluniacensis libertatis iterum
agemus ad Vitam sancti Odilonis abbatis.</p>
<p>20. Sed hoc loco praetermittere non possum id
quod Gregorius VII de Cluniaco in synodo Romana
<nobr><sub></sub></nobr> sanxit in haec verba: Sacerdotes nostri, imo haec
sancta synodus cognoscat, quod licet sint multa
monasteria ad honorem Dei omnipotentis et beatae
virginis utiliter et religiose fundata; inter omnia
quoddam illis in partibus Cluniacum est, et proprium
B. Petro, et huic ecclesiae speciali jure
adhaerere dignoscitur. Unde honorem et tutelam
hujus sanctae et apostolicae sedis ab ipsis primordiis
meruit obtinere . . . Et favente divina clementia sub
religiosis et sanctis abbatibus ad id usque dignitatis et
religionis pervenit, ut caeteris monasteriis, quamvis
multo antiquioribus, quantum ipse cognosco, in Dei
servitio et spirituali fervore praecellat, et nullum illa in
terra (quod ego sciam) huic omnino valeat adaequari.
Nullus enim abbas unquam ibi fuit, qui sanctus
<nobr><sub></sub></nobr> non fuerit. Praeclarum sane elogium ex ore pontificis.</p>
<p>21. Hinc Cluniacense monasterium, religione,
disciplina, severitate, fratrum numerositate, omnique
monastici ordinis observatione, toto pene
orbe notissimum evasit, teste Petro Venerabili
in lib. I de miraculis, cap. 9, adeoque singulare ac
commune peccatorum refugium, per quod multa
inferis damna illata, et regnis coelestibus quam
plurima loca collata sunt. Ibi innumerae hominum
multitudines, graves mundi sarcinas ab humeris
suis abjicientes, suavi Christi jugo colla submiserunt.
Ibi omnium professionum, dignitatum, et
ordinum personae fastum luxumque saecularem in
humilem et pauperem monachorum vitam commutaverunt.
Ibi ipsarum ecclesiarum venerabiles
<nobr><sub></sub></nobr> Patres, etiam ecclesiasticorum negotiorum onera
fugientes, tutius quietiusque vivere, magisque subesse
quam praeesse elegerunt . . . . . Hinc effusa spiritualium
virtutum nardo, impleta est tota mundi
domus ex odore unguenti, dum religionis monasticae
fervor, qui illo tempore pene refriguerat, illorum
virorum exemplo studioque recaluit. Gallia, Germania,
transmarina quoque Britannia hoc testatur:
Hispania, Italia, totaque Europa fatetur, plena
monasteriis ab eis aut noviter fundatis, aut ab
antiquo senio reparatis . . . . Sed quid aliquas mundi
partes enumero? cum de nostro ultimo Occidente
usque ad ipsum Orientem fama haec pervenerit,
nec aliquem Christiani orbis angulum latuerit.
Hucusque Petrus Venerabilis, cujus dicti veritatem
<nobr><sub></sub></nobr> probare esset in promptu, si non alio nos propositum
vocaret. Sed tamen ne hoc argumentum, quod
sane ad Cluniacensis ordinis, adeoque ejus auctoris
Odonis laudem maxime pertinet, penitus deseruisse
videamur, hic de monasteriis ab eo institutis
aut restitutis agendum est, idemque de aliis Cluniaci
abbatibus suo quoque loco praestandum.</p>
<br> <h4><center>CAP. V.---<em>Monasteria per Odonem reformata, erectio
congregationis Cluniacensis.</em> </center></h4>
<p>22. Hic opportune occurrit quod Joannes de Odone
scribit in lib. II, num. 23: Per illud namque tempus
longe lateque patris nostri nomen, veluti clarissimum
sidus, coepit effulgere. Factus est notus regibus,
episcopis familiarissimus, magnatibus charus.
<nobr><sub></sub></nobr> Quaeque enim monasteria in eorum finibus constructa
erant, juri patris nostri ea tradebant, ut nostro
more corrigeret et ordinaret. Monasteriorum ejusmodi
accuratam rationem inire difficile fuerit: obvia
notare sufficiat. In Gallia invenio apud Lemovices
Aureliacense et Tutelense, Sarlatense in pago Petrocoricensi,
in Bituricensi Dolense et Masciacense,
in Aurelianensi Floriacense, apud Senonas S. Petri
Vivi, apud Turonos S. Juliani, in pago Waldensi
abbatiam Romanensem, in Matisconensi Carilocensem
cum aliis. In Italia legimus apud Joannem Ticinense
sancti Augustini, Romanum sancti Pauli,
Adventinum, Subpentonianum, et Salernitanum.
De his omnibus quaedam strictim observanda.</p>
<p>Geraldus comes Aureliacensis (<em>d'Aurillac</em>) piissimus,
<nobr><sub></sub></nobr> postquam divino cultui sese mancipavit per
omnia, ut sua quoque Domino consecraret, Romam
profectus est, et Aureliacum insigne praedium beato
Petro apostolorum principi, facto solemniter testamento
delegavit, cum tantis videlicet appendiciis,
quae monachis, quos ibidem congregare disposuerat,
ad omne stipendium sufficere possent. Censum
quoque delegavit, qui ad urnam beati Petri annuatim
redderetur, nempe decem solidorum, ex Odone
in lib. II de ejus Vita cap. 4 et 17. Odo addit in
cap. 6, magnopere anxium fuisse Geraldum de reperiundis
monachis probatis, qui locum incolerent; et
cum non reperisset, nobiles quosdam pueros ad Vabrense
coenobium <em>le monastère de Vabre</em>) direxisse,
ubi regularis observantiae fervor incalescebat,
<nobr><sub></sub></nobr> ut sub norma regulari, ibidem imbuerentur; sed
reversos, quia magistri defuerunt, mox puellari
mollitia resolutos, rigorem disciplinae neglexisse:
attamen unum eis ex necessitate praefectum fuisse,
qui ob laxiores mores Geraldo magnum moerorem
attulit. Nescio an is erat Adalgerus, quem primum
Aureliaci abbatem suggerit chronicon Aureliacense,
editum in tomo II Analectorum: cui abbati suffectus
Joannes ex stirpe ipsius Geraldi, Oddo venerabilis
abbas tertius Aureliacensis et Cluniacensis, rogatus
a Turpione Lemovicensi episcopo et ab Aimone Tutelensi
abbate descripsit vitam beati Geraldi. Habuit
coabbatem Arnulfum. Ex Aureliacensi monasterio
arcessitus est Odo, teste Aimoino in lib. I de miraculis
sancti Benedicti cap. 4, ad restituendam disciplinam
<nobr><sub></sub></nobr> in coenobio Floriacensi, procurante Eliziardo
comite, postea monacho, ex Joanne infra in lib. III,
num. 8. Eodem tempore, id est regnante Ludovico
Transmarino, Bernardus Petrocoricensis comes sancti
Salvatoris monasterium Sarlatense (<em>de Sarlat</em>),
quod tandem in sedem episcopalem evasit, tradidit
domno Oddoni Cluniacensi abbati atque Adacio
coabbati ejus. Litterae hac de re exstant in tomo IV
Galliae Christianae, sed cum aliquot naevis. Utrique,
Odoni scilicet Cluniacensi abbati atque Adacio ejus
vices tenenti, etiam Tutelense monasterium (<em>le monastère
de Tulle</em>), nunc sedes episcopalis, paruit
post Aimonem superius memoratum, qui ex sancti
Savini coenobio Pictavensi ab Ebalo comite Tutelam
<nobr><sub></sub></nobr> adductus fuerat. Hujus rei diploma a Rodulfo rege
concessum habes in additione V. C. Stephani Baluzii
Tutelensis ad lib. VIII de Concordia cap. 25.
Tunc vero mos erat, ut quia pluribus monasteriis
unus haud sufficere poterat abbas Cluniacensis;
iisdem ejus vice proabbates seu coabbates praeficerentur,
quibus postea solum prioris nomen relictum
est. Illud patet ex Clario in chronico S. Petri Vivi
apud Senonas, quo in loco Samsoni abbati successit
sanctus Odo, qui accersiens Willelmum archiepiscopum,
cum consensu monachorum S. Petri praefecit
eidem coenobio Arigaudum abbatem, religiosum
et timentem Deum, monachum S. Benedicti
supra Ligerim.</p>
<p>23. Idem ab Odone praestitum puto in Turonico
<nobr><sub></sub></nobr> sancti Juliani coenobio, quod tempore Gregorii episcopi
constructum, sed a Nortmannis postea eversum,
cum Teotolo archiepiscopus, Gersende ejus
sorore suppetias ferente, instaurasset, ecclesiam
in honorem Dei genitricis sanctique Juliani dedicavit;
et coadunatis fratribus abbatem praeficere cupiens,
Odonem abbatem, qui tunc apud sanctum
Benedictum morabatur, advocat. Martyrologium
sancti Juliani id factum refert anno 943, regnante
Ludovico rege anno 8. Sed id tempus est donationis
a Teotolone et Gersende factae, non instituti
apud sanctum Julianum Odonis, quem anno praecedente,
id est anno 942, obiisse constat. Is vero
in sancti Juliani ecclesia cum Teotolone sepulturam
obtinuit, ut postea dicemus. Legi ejus loci chronici,
<nobr><sub></sub></nobr> ante annos quingentos scripti, fragmentum, quod
chronicon divisum erat in duos libellos: quorum in
primo abbatiae prima institutio, institutionis impia
destructio, destructionis pia restauratio continebatur:
in secundo ejusdem status ab instauratione.
Ex primi libelli laciniosis membranis intelligimus
multa sanctorum corpora in sancti Juliani ecclesia
primitus reposita, Danorum tempore alte humi defossa
fuisse: ex quibus quaedam tum restabant,
nempe sanctorum Bleviliguati episcopi Venetensis,
Lauri abbatis, et Antonii monachi. De primo ait
auctor, quod pontifex Morvannus, a Bleviligueto
septimus Venetensis, quaedam sibi retulerit miracula,
quae commemorat. Blinlivetum vocat, non
sanctum Albertus de Monte Relaxo, eumque statuit
<nobr><sub></sub></nobr> trigesimum tertium episcopum Venetensem:
Morvannum vero quadragesimum nonum. Subdit
fragmenti scriptor, Laurum, ex Britannia ortum,
patriam parentesque deseruisse, sed pro ipsis invenisse
Judicaelem Brittonum ducem optimum, qui
ejus in omnibus adjutor exstiterit. Cujus adjutorio
facto monasterio, in omni sanctitate cum subjectis
floruit, et tam verbo quam exemplo multum multis
profuit, cujus nobilis vita in conspectu hominum
religiosissima, et in conspectu Domini exstitit pretiosa:
cujus etiam alta sanctitatis praeconia cumulare
non desinit miraculorum gloria. Nam per ejus
sanctitatem tam in vita, quam post mortem reformatur
debilitas, et sanatur infirmitas, maxime loco
<nobr><sub></sub></nobr> illo, quo exiit e saeculo: ubi per signa quae fiunt,
cineres ejus vivunt. Forsan monasterium est sancti
Joannis de Gaelo, quod Judicael instauravit. Et
quoniam vitam ejus docet liber vitae ejus, sufficiat
commendasse summam saltem suae vitae. Hunc
librum excidisse putamus: neque quidquam (quod
sciam) apud Albertum legitur de S. Lauro. Denique
chronographus ille scribit Antonium vixisse apud
Turonos. Fertur in te, inquit, sanctum habitasse
Antonium, quamvis nobis incertum sit, utrum vel
ex te fuerit, vel aliunde venerit, qui solitariae vitae
delectatus dulcedine, pro vita solitaria mundi despexit
quadra. Quem inhabitavit locus pulcher et
quietus, et undique silva cinctus: cujus in lapide
sculpta fuit et est nunc capella, in qua duo altaria.
<nobr><sub></sub></nobr> Deo ibi Dei servus serviebat assiduus. Ad fontem qui
in capella nulla accedit femina. Visitur iste locus, qui
prioratus est, tribus a Caesaroduno Turonum leucis
versus Cenomannos. S. Antonius colitur IV Nonas
Maii in Martyrologio Gallicano. Unum ex sancti
Mauri abbatis sodalibus fuisse quidam recentiores
ferunt, abbatem sancti Juliani dicit instrumentum
Joannis Turonensis archiepiscopi, anno 1407 conditum,
in quo agitur de reliquiis S. Antonii et sancti
Lauri. Nobis ignorare liceat quod ignoravit antiquitas.
De monasterio S. Juliani iterum infra.</p>
<p>24. Inter coenobia quae Odo suo regimini adjecit,
est Romanense, situm in comitatu Waldensi pagi
Lausanensis, quod Rodulfus I Burgundiae rex Aleydi
sorori suae concessit, litteris datis IV Idus Junias,
<nobr><sub></sub></nobr> Rodulfi piissimi regis anno primo, ab Incarnatione
Domini 888, indictione 11, apud Vabrevillam. Hae
litterae, quarum integrum autographum penes nos
est, editae sunt in notis ad bibliothecam Cluniacensem,
sed cum vitio centenarii numeri, ubi pro anno
800 legitur 900. Postea Aleys seu Adeleys ipsa
comitissa abbatiam illam <em>Romanis</em> dictam Odoni attribuit
egregio diplomate, quod ineditum huc referre
juvat ad historae illustrationem:</p>
<p><em>Cunctis sane considerantibus liquet, etc. Igitur omnibus
in unitate fidei viventibus, Christique misericordiam
praestolantibus notum sit, quod ergo Adeleydis,
dono Dei comitissa, res juris mei, quae mihi
per praeceptum Domini Rodulfi regis, mei videlicet
dulcissimi atque dilectissimi germani, obvenerunt, hoc
</em><nobr><sub></sub></nobr> <em>est monasterium quod Romanis vocatur, quod situm
est in pago Waldense, cum omni abbatia et omnibus
rebus et adjacentibus ad ipsam abbatiam pertinentibus
dudum a sanctis Patribus illic praeordinatis. Quod
sane Romanis praefatum monasterium olim in honore
apostolorum principis Petri scilicet et Pauli sub monastica
professione fuerat constructum: sed modo ab
eorum habitatione privatum penitus, pro amore Domini
nostri Jesu Christi ac eorumdem apostolorum,
de meo jure et dominatione ipsa ego jam dicta Adeleydis
in dominium et providentiam monachorum per
omnia transfundo, id est, Odonis venerabilis ac reverentissimi
abbatis, omniumque fratrum ac catervae
monachorum sub ejus regimine Cluniacensis coenobii
</em><nobr><sub></sub></nobr> <em>degentium: ea duntaxat ratione, ut ipsi monachi,
prout potuerint, ipsum monasterium per intercessionem
apostolorum, Christo propitiante, in priorem studeant
reformare statum. Praedictus vero abbas, dum
advixerit, et ipsi monachi idem monasterium ita possideant,
ut quamvis apostolicae sedi, sicut et Cluniacum,
delegatum sit, semper tamen velut una congregatio
sub uno agant atque disponantur abbate; in
tantum, ut cum ipse discesserit, non illis aut istis
liceat sine communi consensu abbatem sibi praeficere,
nec privati, quod absit, isti alium nisi ipsum, quem
illi habuerint, substituere praesumant, quoniam valde
injustum esset, si illi qui forte velut filii Romanis monasterio
succreverint, socialitatem Cluniacensium, qui
veluti patres locum resuscitant, aliquando disciderint.
</em><nobr><sub></sub></nobr> <em>Sane in ordinando abbate constitutio sancti Benedicti
semper emineat: adeo ut si vel illius, vel istius congregationis
minima pars saniori consilio meliorem
personam eligere voluerit, caeteri juxta regulam eis
consentiant. De fratribus vero vel hinc illic, vel inde
huc pro utilitate transmutandis, sive etiam de subsidiis,
quae forte uni loco plusquam alteri abundaverint,
vicissim ex altero in alterum transferendis in
potestate abbatis sit. Et ut inter eos germanior societas
perseveret, ipsas quoque divinae servitutis aut
eleemosynarum seu cujuslibet boni operis sanctiones
ita communiter teneant, ut quod pro bonae memoriae
Willelmo, vel certe aliis, aut vivis, aut defunctis apud
Cluniacum geritur, nobis atque nostratibus proficiat:
et quod Romanis monasterio pro nobis juxta voluntatem
</em><nobr><sub></sub></nobr> <em>Domini gestum fuerit, ipsi adaeque participentur.
Hanc ergo donationem pro Dei amore et sanctorum
apostolorum in primis facio, deinde pro anima germani
et dulcissimi mei domni Rodulfi regis, harum
videlicet rerum largitoris; tum vero pro requie domni
mei piae memoriae principis Richardi, ac pro Willa
regina, dehinc pro me et domno Rodulfo rege filio
meo, et item Rodulfo rege nepote meo, pro aliis quoque
filiis meis, Hugone, Bosone, et Ludovico nepote; sed
et pro caeteris consanguineis nostris, atque his qui
servitio nostro adhaerent; pro genitore etiam ac genitrice
mea, et domno Hugone insigni abbate, seu caeteris
nostris utriusque sexus propinquis: postremo pro
illis qui adjutorium vel defensionem monachis ibi
consistentibus praestiterint; pro statu quoque totius
</em><nobr><sub></sub></nobr> <em>religionis et pro omnibus catholicis vel vivis, vel defunctis.
Monachi vero inibi consistentes modum conversationis
istius, quae nunc ad informandum eos qui
futuri sunt de Cluniaco, transfertur, ita conservent,
ut eumdem modum in victu atque vestitu, in abstinentia,
in psalmodia, in silentio, in hospitalitate, in
mutua dilectione et subjectione, atque bono obedientiae
nullatenus imminuant. Placuit etiam huic testamento
inseri, ut ab hac die nec nostro, nec parentum nostrorum,
nec fastibus regiae magnitudinis, nec cujuslibet
terrenae potestatis jugo subjiciantur iidem monachi
ibi congregati: neque aliquis principum saecularium,
non comes quisquam, nec episcopus quilibet,
non pontifex supradictae urbis Romanae, per Dominum
</em><nobr><sub></sub></nobr> <em>et in Domino, omnes sanctos ejus, et tremendi judicii
diem contestor et deprecor, invadat res ipsorum Dei
servorum, non distrahat, non minuat, non procamiet,
non beneficiet alicui, non aliquem praelatum super eos
contra eorum voluntatem constituat. Et ut hoc nefas
omnibus temerariis et improbis actius inhibeatur,
adhuc idem inculcans subjungo. Obsecro vos, o sancti
apostoli et gloriosi principes terrae, Petre et Paule, et
te pontifex pontificum apostolicae sedis, ut per auctoritatem
canonicam et apostolicam quam a Deo accepisti,
alienes a consortio sanctae Dei Ecclesiae et sempiternae
vitae praedones et invasores atque distractores
harum rerum, quas supradictis servis Dei hilari mente
promptaque voluntate dono: sitisque tutores ac defensores
jam dicti loci Romanis, et servorum Dei ibi
</em><nobr><sub></sub></nobr> <em>commorantium ac commanentium, harum quoque
omnium facultatum propter eleemosynam et clementiam
ac misericordiam piissimi Redemptoris nostri.
Si quid forte, quod absit, et quod per Dei misericordiam
et patrocinia apostolorum evenire non aestimo,
ut ex propinquis aut extraneis, vel ex qualibet conditione,
sive potestate qualicunque calliditate contra
hoc testamentum, quod pro amore Dei omnipotentis,
ac veneratione principum apostolorum Petri et Pauli
fieri sancivi, aliquam concussionem inferre tentaverit,
primum quidem iram Dei omnipotentis incurrat, auferatque
Dominus patrem ejus de terra viventium, et
deleat nomen ejus de libro vitae, fiatque pars illius
cum his qui dixerunt Deo: Domine, recede a nobis, et
cum Dathan et Abiron, quos terra aperto ore deglutivit,
</em><nobr><sub></sub></nobr> <em>et vivos infernus absorbuit, perennem incurrat
damnationem, sociusque Judae proditoris Domini
effectus, aeternis cruciatibus retrusus teneatur. Et ne
ei in praesenti saeculi humanis oculis impune videatur,
in proprio quidem corpore futurae damnationis tormenta
patiatur, sortitus duplicem direptionem cum
Heliodoro et Antiocho, quorum alter diris verberibus
coercitus vix semivivus evasit: alter vero nutu superno
percussus, putrescentibus membris, et scatentibus
vermibus miserrime interiit, caeterisque sacrilegis qui
aerarium domus Domini temerare praesumpserunt,
particeps existat: habeat, nisi resipuerit, archiclavum
totius monarchiae ecclesiarum, juncto sibi sancto
Paulo, obstitorem, et amoeni paradisi aditus contradictorem,
quos sibi, si vellet, habere poterat piissimos
</em><nobr><sub></sub></nobr> <em>intercessores. Secundum vero mundialem legem his
quibus intulerit calumniam, centum auri libras cogente
judiciaria potestate compulsus exsolvat, et congressio
illius frustrata nullum omnino obtineat effectum:
sed hujus firmitas testamenti omni auctoritate
suffulta semper inviolata ac inconcussa permaneat
cum stipulatione subnixa. S. Adeleydis comitissae regiae
matris et abbatissae hoc testamentum auctorizantis
fierique jubentis. S. Hildegangi indigni sacerdotis. S.
Hulrici. S. Judittae filiae Rodulfi regis. S. Albradae.
S. Widonis. S. Einrici. S. Ugonis inclyti comitis
atque fratris augusti Rodulfi regis. S. Gofredi. S.
Rodulfi filii Ludovici imperatoris. S. Stephani, Christiani,
Gonfredi, Unberti, Bosonis, Bavonis, Leodfredi.
</em><nobr><sub></sub></nobr> <em>Wlitgerii, Rodulfi. Data</em> XVIII <em>Kalend. Julii. Ego
Hildebrannus sacerdos ad vicem cancellarii scripsi et
subscripsi anno quinto, regnante Rodulfo gloriosissimo
rege, indictione</em> II. <em>Actum publice in villa Boiaco.</em></p>
<p>25. Hactenus diploma. De Romano monasterio
haec habet liber prioratuum in bibliotheca Cluniacensi:
Prioratus Romani monasterii (<em>Romansmonstier</em>)
Lausanensis dioecesis, ubi debent esse,
priore computato, viginti duo monachi, licet antiquitus
fuerint plures, sicut reperitur, et debent ibidem
celebrari tres missae cum nota, etc.</p>
<p>26. Redeo ad pagum Matisconensem, cujus abbatiam,
Carilocum dictam (<em>Charlieu</em>), Joannes papa XI
Odoni sive monasterio Cluniacensi, postulante Hugone
Burgundiae rege seu duce, addixit VII Kal.
<nobr><sub></sub></nobr> Januarii, anno 11 pontificatus, indict. 5, id est anno
932. Idem praestitit Ludovicus Transmarinus concessis
litteris, quas habet bibliotheca Cluniacensis
col. 276. Abbatiam hanc rogatu Siraldi comitis Boso
rex monachis restituerat, ut patet ex charta a Guichenone
edita in historia Sebusiana pag. 375, ubi Cariloci
monasterium dicatum dicitur in honore
S. Stephani, situmque in comitatu Matiscensi super
Surnan fluvium. Diploma datum est III Non. Dec.
indict. 12, anno primo Bosonis Cariloco monasterio,
id est anno 879. De Cariloco iterum in Aymardo, infra.</p>
<p>27. Denique praeter alia, quorum monumenta
nobis desunt, monasteria Gallicana, Cluniacensibus
sub Odone concessa; quaedam item Italica in Cluniaci
potestatem tum venerunt, nempe Suppentoniense,
<nobr><sub></sub></nobr> Adventinum, et sancti Pauli Romae, ut ex
Joanne manifestum est, atque Salernitanum, cujus
fratribus Joannes Odonis vitam dedicavit. Verisimillimum
est etiam Ticinense S. Petri ex eo numero
fuisse, cum Odo Roma revertens Joannem tum canonicum,
postea monachum, ibi erudiendum reliquerit,
ut ipse de se testatur in lib. I, num. 4. Istud est
monasterium sancti Petri in Coelo-aureo nuncupatum,
tum sancti Augustini ab ejus translatione corporis
in eum locum, de qua diximus in saeculi tertii parte I.</p>
<p>28. De ecclesiae S. Pauli prope Romam primordiis
varie scribunt auctores. Sunt qui primam ejus originem
ad Silvestrum papam et Constantinum imperatorem
referunt. In ea sententia est Leo Allatius in
lib. I de consensione utriusque ecclesiae cap. 6 num.
<nobr><sub></sub></nobr> 26, ubi ait basilicam S. Pauli via Ostiensi forma
olim eopyla, id est porta in orientem conversa, a
Silvestro constructam fuisse: sed Valentinianum
imperatorem, Siricii pontificis dispositione, ad eam
quam hodie videmus structuram eotholam, fronte
ad orientem versa, redigi curavisse. Contra vero
Petrus Damiani vaticanam sancti Petri basilicam
Constantino auctori tribuit, Ostiensem sancti Pauli
Theodosio seniori et Honorio ejus filio. Locus est in
opusculo 4, responsione 4 regii defensoris. Longe
vero post Theodosius imperator beati Pauli basilicam
coepit: quo defuncto filius ejus Honorius eamdem
basilicam ad calcem usque perduxit. Idem lego
in veterrimo codice ecclesiae Noviomagensis, ab annis
<nobr><sub></sub></nobr> octingentis scripto, qui Isidori etymologias complectitur;
ubi haec verba: In basilica sancti Pauli
apostoli Romae, ubi sacrum ejus sepultum est corpus,
<br>Teudosius coepit, perfecit Honorius aulam,
<br>Doctoris mundi sacratam corpore Pauli.</p>
<p>Eo spectat Prudentius, auctor aequalis, in hymno
12 de beatis Petro et Paulo.
<br>Parte alia titulum Pauli via servat Ostiensis,
<br>&nbsp;&nbsp;&nbsp;Qua stringit annis cespitem sinistrum.
<br>Regia pompa loci est: princeps bonus has sacravit arces,
<br>&nbsp;&nbsp;&nbsp;Lusitque magnis ambitum talentis.
<br>Bratteolas trabibus sublevit, ut omnis aurulenta
<br>&nbsp;&nbsp;&nbsp;Lux esset intus, ceu jubar sub ortu,
<br>Subdidit et parias fulvis laquearibus columnas,
<br>&nbsp;&nbsp;&nbsp;Distinguit illic quas quaternus ordo.
<br>Tum camuros hyalo insigni varie cucurrit arcus.
<br>&nbsp;&nbsp;&nbsp;Sic prata vernis floribus renident.</p>
<p>Haec de origine basilicae: quae quo tempore monachis
<nobr><sub></sub></nobr> concessa sit, investigandum est. Id factum ante
Odonem innuit Joannes in lib. I, num. 27, ubi ait
Odonem ante quinquennium, quam ejus vitam
scriberet, Romam perrexisse, ac monasterium intra
ecclesiam beatissimi Pauli apostoli (ut olim fuerat)
reaedificasse, cogente domno papa, et universis ordinibus
sacrae sedis. Ergo olim fuerat ibi monachorum
sedes, quibus eam restituit Odo sub annum
937, quo Romae erat, ut postea exponemus. Idem
Joannes variis in locis S. Pauli monasterium, ac
monachos memorat, abbatemque Balduinum: sed
et sanctum Odonem ibidem, cum Romae versaretur,
degere solitum fuisse tradit, praesertim in lib. II,
num. 21 et 22. Neque hoc in dubium vocari potest,
quandoquidem Joannes ipse cum Odone istic moratus
<nobr><sub></sub></nobr> sit. Et tamen in optimae notae libro de vita sancti
Joannis abbatis Gorziensis dicitur Andreas monachus
Romam ad postulationem papae Agapiti missus,
qui Agapitus cum nuntio quodam idoneo vero multum
a domno Einoldo Gorziae abbate efflagitaverat,
aliquos sibi religiosos, quos in monasterio beati
Pauli, quod tunc ad monasticum ordinem transferre
moliebatur, cum auxilio regis Albrici collocaret,
transmitti, quo cum altero quodam fratre, qui ex
monasterio Luxovio Gorziam ante aliquot annos advenerat,
perductus, regulari institutione loco informato,
non multo post receptus ad Dominum ibidem
est tumulatus. Agapitus sedere coepit anno quarto
post mortem Odonis, Christi scilicet 946. Qui ergo
fieri potuit, ut coenobium S. Pauli, quod sub Odone
<nobr><sub></sub></nobr> monasticis imbutum institutis fuerat, denuo Agapito
pontifice ad monasticum ordinem transferri potuerit?
Sed id de restitutione disciplinae regularis intelligendum,
quam mirum est tam cito ibi defecisse.
Certe defecerat Ottone II imperante, aut sane eo
praetextu usus est. Otto, qui canonicos apud S. Paulum
loco solutiorum monachorum instituere meditabatur,
teste Glabro Rodulfo in lib. I, cap. 4. Quidquid
sit, Ostiense S. Pauli monasterium, etsi Cluniaco
non penitus subjectum, identidem tamen inde
praefectos accepit: cujus rei argumentum Petrus
Damiani suppeditat in opusculo 33 ubi de S. Maiolo
agit, qui apud sanctum Paulum priorem instituit, ut
in actis S. Maioli dicemus. Denique id diserte confirmat
<nobr><sub></sub></nobr> Hugo Cluniacensis monachus in epistola ad
Pontium abbatem his verbis: Hoc autem monasterium,
nempe sancti Pauli, sequentibus annis
commissum est sancto Odoni tuo praedecessori, ubi
per eum aliquandiu Cluniacensis vigor ordinis radiavit.
Tandem seditiosis urbe turbata motibus, quos
illa civitas infausto usu creberrime patitur, malis
urgentibus monachi discedentes, vas illud apostolicorum
cinerum, scilicet S. Pauli, sacra secum pignora
detulerunt: sicque Cluniacum propere pervenerunt.
Monasterii sancti Pauli abbas fuit Adam
ille, cujus mentionem fecit Victor papa III in lib. II
de miraculis sancti Benedicti cap. 25, ad quem locum
scrupulum movet Joannes Baptista Marus, cuinam
tum subjectum fuerit sancti Pauli monasterium, congregationi
<nobr><sub></sub></nobr> Cluniacensi, an Casinensi. Dubitandi ratio
petitur ex eo quod abbatia S. Pauli, teste Leone
Marsicano in lib. I Chronici Casinensis cap. 58, Balduino
abbati a Marino papa commissa est. Unde Desiderius
seu Victor papa, qui et abbas Casinensis
erat, sancti Pauli monasterium nostrum vocat.
Verum ita loqui potuit habita ratione communis ordinis,
cum nulla tunc esset congregatio Casinensis,
imo neque Cluniacensis eo modo, quo postea sub
S. Hugone instituta est.</p>
<p>29. His omnibus aliisque pluribus coenobiis uniformem
vivendi normam, qualis apud Cluniacum
servabatur, praescripsit Odo, eisque praefuit non secus
atque abbas generalis. Quae res a S. Pachomio
primitus instituta in Oriente, in Occidente per Benedictum
<nobr><sub></sub></nobr> Anianensem tentata, demum ab Odone perfecta
est. Unde a nonnullis S. Benedicti in Gallia ordinis
auctor habitus est, propterea quod monasteria
complura, quae antea partim destructa, omnino a
sese distracta erant, in unum quasi corpus adduxit.
Saltem a Petro Venerabili summus ordinis monastici
in Galliis reparator, et praecipuus regulae reformator
appellatur, idemque primus Cluniacensis
ordinis pater, qui emortuum jam, et pene ubique
sepultum monastici propositi fervorem resuscitare
aggressus est, in lib. VI, epist. 17. Eodem sensu
ante eum Frodoardus in chronico Odonem multorum
restauratorem monasteriorum, sanctaeque regulae
reparatorem vocat; et Glaber Rodulfus: Hic in
tantum, inquit, hujus instituti propagator exstitit,
<nobr><sub></sub></nobr> ut a Beneventana provincia, quaeque habebantur in
Italia et in Galliis usque Oceanum mare potiora
monasteria, illius ditioni gratularentur esse subjecta.
Tanta demum erat ejus nominis ac religionis
celebritas, ut ad eum non modo laici nobiles e clerici,
sed etiam episcopi dignitatibus abdicatis confluerent;
testante Joanne in lib. III, num. 10.</p>
<br> <h4><center>CAP. VI.---<em>Cluniacensis coenobii res auctae per Odonem.</em> </center></h4>
<p>30. Non solum Cluniacensis instituti religionem
Odo, sed etiam rem familiarem (quae aequo fere pede
subsequi solet) magnopere adauxit. In primis Rodulfus
Francorum rex ad preces Immae conjugis suae
Hugonis fratris sui Ciuniaco tradit <em>mansos vestitos,</em>
sitos in pago Matiscensi, tres in Salustriaco, aliosque
<nobr><sub></sub></nobr> alibi. Datum Bojaco villa Kalendis Juliis,
anno regni 10, indict. 3 (an 44), id est anno 931.
Anno sequenti, Berno matiscensis episcopus, rogante
Archimboldo praelato, id est, praeposito Cluniacensis
coenobii, et Hildebrando, sedens in consistorio
juxta ecclesiam S. Vincentii Matiscone ad
divina praecepta more praecedentium Patrum dirimenda,
concessit decimas terra de Salustriaco,
quam Rodulfus rex eis dederat. Sub eumdem annum,
scilicet anno 10 Rodulfi regis, idem Berno episcopus
consecravit capellam in eadem villa Salustriaco,
quam capellam Cluniacensis parvula societas, cui Odo
mitis pater et abbas patrocinabatur, construxerat.</p>
<p>31. Biennio post Leotaldus comes Matisconensis,
et Ermengardis ejus uxor, Oddoni abbati dant quidquid
<nobr><sub></sub></nobr> eorum facultatis erat in villa Darbaniaco, in
pago Lugdunensi, super fluvium Salliam, ut Deus
animas parentum suorum Alberici et Escolanae,
Manassis et Irmingardae, necnon Gerardi amici sui
liberare dignetur a poenis inferni. Subscribit
post Leotaldum et Irmingardem Gaufredus comes
cum aliis. Edita est haec charta cum aliquot naevis
bibliothecae Sebusianae pag. 168, alias ejusdem Leotaldi
videsis pag. 236 et 296.</p>
<p>32. Anno 936 Odoni item donatur curtilus unus
in villa Rufiaco (quae sita est prope Cluniacum), in
pago Matiscense, mense Maio, quando Rodulfus
rex migravit a saeculo. Actum Cluniaco, firmatum
Lurduno castello publice. Anno secundo Ludovici
regis Odo abbas et monachi Cluniacenses emunt campum
<nobr><sub></sub></nobr> subtus castrum Lordoni, vulgo Lourdon, quod
castellum Richelii cardinalis jussu subversum est.</p>
<p>33. Eodem anno quo Rodulfus rex migravit a
saeculo, Gaufredus comes et uxor ejus Ava dant
Escozolas in pago Aeduensi pro animabus suis, et
pro anima senioris sui Willelmi, et ejus filii Bosonis.
Iidem tradunt Keitaelos in pago Matiscensi
in vicaria Bufarias, pro animarum suarum remedio,
et Gauzberti fratris, dicti Gaufredi, anno 5
Ludovici Transmarini.</p>
<p>34. Anno 2 Ludovici ejusdem Maimboldus episcopus
Matiscensis ait, Bernonem praecessorem suum
Cluniacensibus tribuisse, ut omnes eorum ecclesiae
ex toto sub illorum ditione consisterent: sed cum
postea irruptione paganorum et malitia pravorum
<nobr><sub></sub></nobr> hominum excisae fuissent, se de tributo synodali
quod reddebant, minuere. Subscribunt canonici, et
inter eos Ado abbas, qui unus e praecipuis erat, deditque
nonnulla coenobio Cluniacensi, nempe ecclesias
S. Desiderii et S. Juliani in Siviaco et Davagiaco,
anno 12 ipsius Ludovici. Item anno secundo
Rotmundus episcopus Aeduorum dat capellam sancti
Leodegarii de Blanciaco in comitatu Matisconensi,
quam sanctissimus praedecessor suus Walo cuidam
sacerdoti ad vitam dederat. Testes sunt Hildebodus
et Girbaldus abbates.</p>
<p>35. Anno 3 ejusdem regis, indict. 11, id est anno
Christi 938, datur Cluniacensi monasterio, ubi Odo
abbas praeerat, mansus in villa Madaliaco in pago
<nobr><sub></sub></nobr> Lugdunensi, in agro Ternatense. Item Airich quidam
eidem Odoni dat campum cum silva in pago
Lugdunensi, in agro Tarnatensi, in fine Denadaliaco.
Ternatum sine dubio erat iste locus, ubi
situm erat monasterium Tarnatense, quod omnes
confundere solent cum Agaunensi. At Ternatum
istud situm est ad Rbodanum in confinio pagi Lugdunensis
et Viennensis, vulgo Ternay, ubi est
modo prioratus ordinis sancti Benedicti. Item Ludovicus
Transmarinus anno regni sui tertio res Cluniacenses
in Querceto apud Dociacum sancit diplomate,
quod exstat in bibliotheca Cluniacensi. Alias
donationes minutiores mitto, qualis est ea, qua
Hugo comes unam ancillam de villa Romanis in
pago Lugdunensi tradit Cluniacensi monasterio et
<nobr><sub></sub></nobr> Oddoni abbati, et quidem anno sexto Ludovici
regis, post quem annum donationes fiunt Aimardo
abbati. Omnes chartae sub Odone numero 188. Porro
ex his omnibus chartis, aliisque quas in Aimardo
referemus, constat Matisconem, eique attributum
pagum, regi Francorum, non Burgundionum tunc
paruisse.</p>
<br> <h4><center>CAP. VI <em>bis.---Odonis Romanum iter multiplex
ecclesiae causa.</em> </center></h4>
<p>36. Non continuit sese intra monasteriorum latebras
Odonis ardens in res divinas studium: quin
etiam in Ecclesiae universae commodum foras prodiit.
Eum quippe in Italiam accivere semel et iterum
Romani pontifices, ut afflictis Ecclesiae rebus prudentia
et auctoritate sua consuleret. Primae ejus
<nobr><sub></sub></nobr> Romanae profectionis haec fuit causa. Cum Berengario
imperatore mortuo, Hugo Theobaldi Arelatensis
comitis filius, summa rerum in Italia potiretur,
Marozia, infamis Widonis Tusciae comitis relicta,
quae una cum Alberico filio manus in Joannem
pontificem injecerat, Romamque redegerat in
suam potestatem, ipsum Hugonem missis nuntiis
invitavit ad conjugium suum et urbis imperium
capessendum; oblatam conditionem arripit Hugo,
nuptiisque contractis, urbis Romae dominium obtinet.
Interim cum ante epulum Albericus matris
hortatu aquam ad abluendas Hugoni manus praeberet
non admodum scite, Hugo correctionis causa eum
in faciem cecidit. Qua re offensus Albericus Romanos
ad defectionem impulit, atque Hugonem ex
<nobr><sub></sub></nobr> Urbe fugere coegit. Eo fuga elapso Albericus consulari
potestate civitatem administravit cum matre
sua Marozia, et veterem Urbis disciplinam simul
cum consulum nomine et officio redintegravit. Acta
haec sunt sub annum 929, pontificatu Joannis X,
Leonis VI, ac Stephani VII, quibus anno 931 successit
Joannes XI, Maroziae ex Sergii stupro filius,
Alberici frater. Talia pati coacta est sancta Dei
Romana Ecclesia, sed a Marozia ipsa ejusque filio
Alberico. Anno 933 missi Rhemensis Ecclesiae
Romae reversi, nuntiant Joannem papam, filium
Mariae, quae et Marocia dicitur, inquit Frodoardus,
sub custodia detineri a fratre suo, nomine
Alberico, qui matrem quoque suam Marociam clausam
<nobr><sub></sub></nobr> servabat, et Romam contra Hugonem regem
tenebat. Paulo post: Hugo rex Italiae Romam
obsidet. Et anno 936 Joanne papa fratre Alberici
defuncto, Leo quidam Deo servus Romae papa constituitur,
nempe Leo VII Frodoardus mox subdit.
Hugo Italiae rex Romam nisus capere, afflicto suo
exercitu fame et equorum interitu, pacta tandem
pace cum Alberico, dans ei filiam suam conjugem,
ab obsidione desistit. Nunc videndum est, quo primum
anno Romam Odo a pontifice arcessitus sit.</p>
<p>37. Id factum anno 936 Baronius censet, quo anno
Hugo rex filiam suam (quam Aldam vocat Liutprandus
diaconus Ticinensis, ejus temporis scriptor)
Alberico in matrimonium dedit, sicque a Romae
impugnatione destitit. Et recte quidem Baronius:
<nobr><sub></sub></nobr> nam in procinctu Romani itineris Odo Adhegrinum
invisit, et ex revelatione sancti Martini ab eo didicit
Ludovici Transmarini unctionem, quae anno 936
facta est. Id vero itineris Odo suscepit duplicem ob
causam. Prima, ut cum Alberico principe reconciliaret
Hugonem regem, apud quem magnam ipse
gratiam obtinebat, ut patet ex tribus privilegiis,
quae Hugo in Odonis gratiam a Romanis pontificibus
impetravit, nempe a Joanne XI, Leone VI et Leone
VII. Altera, ut monasterium intra ecclesiam beati
Pauli apostoli, ut olim fuerat, reaedificaret, cogente
domno papa, et universis ordinibus sacrae sedis,
apud Joannem in lib. I, num. 27, ubi de unctione
Ludovici Transmarini agitur. Tunc sancti Martini
<nobr><sub></sub></nobr> vitam Romae ad S. Paulum correxit, et glossulis
illustravit, ex lib. II, num. 22. Ad id tempus referre
licet id quod in lib. II, num. 9, Joannes scribit in
hunc modum: Tempore praeterito dum Romuleam
urbem ob inimicitiam Alberici jam fati principis
praedictus Hugo rex obsideret, coepit ille intra extraque
discurrere, et pacis concordiaeque monita inter
utrosque disseminare, quatenus posset furorem praedicti
regis sedare, et praedictam urbem tueri a tanta
obsidione. Interea quadam die dum juxta monasterium
beati Andreae apostoli iret, quod ad clivum
Scauri dicitur ex nomine, quidam rusticus voluit
eum propter lagunculam aquae occidere. Rusticum
Albericus, nisi ab Odone prohibitus fuisset, morte
punire voluit. Tanta erat non solum Hugonis, sed
etiam Alberici in Odonem veneratio. Aliud Alberici
<nobr><sub></sub></nobr> in Odonem benevolentiae argumentum fuit, quod
Suppentoniense sancti Eliae monasterium ei reformandum
commisit, teste Joanne in lib. III, num. 7.</p>
<p>38. Altera Odonis Romana profectio, non anno
938, sed sequente contigit, ut diserte tradit Joannes
initio libri I his verbis: Anno itaque Dominicae
Incarnationis nongentesimo tricesimo nono, et ejus
aetatis sexagesimo, in monastica religione tricesimo
anno, Romam veniens, me miserum terrenis irretitum
nexibus reperit, miseransque suo rete piscatus
est, atque coenobium sancti Petri Ticini positus usque
perduxit. Parvo ibi tempore ab Hugone detentus,
praedicto viro domno Hildebranno regularibus
disciplinis me tradidit educandum. Non ergo
<nobr><sub></sub></nobr> Joannes Odonis socius fuit (ut Baronio visum est)
in prima profectione. Subdit Joannes: Non post
multo Romam veniens, me in felicem dignatus est
sibi socium sumere, et quem canonicum parentibus
abiens rapuit, rediens postmodum monachum reduxit.
Ex quibus Joannem Roma oriundum,
ibidemque canonicum fuisse intelligitur. Haec reversio
Romam facta est superstite Leone papa, ac
proinde ipso anno 939, aut saltem ineunte sequenti,
nescio an priusquam Odo in Franciam remeasset.
Hanc temporis rationem firmat Joannes in lib. II,
num. 7: Sub idem tempus Italiam missi sumus a
Leone summo pontifice, ut pacis legatione fungeremur
inter Hugonem Longobardorum. regem, et
Albericum Romanae urbis principem. etc. Huc
<nobr><sub></sub></nobr> revocanda sunt quae Joannes commemorat in lib. I,
num. 22: Ante hoc triennium dum essemus apud
beatum Paulum Romae, etc. (Scribebat autem
Joannes statim post mortem Odonis, quae sub finem
anni 942 contigit), et quae refert in lib. I, num. 16.
Forsan eo tempore in Garganum montem peregrinatus
est, qua de re in lib. II, num. 15. Denique anno
942 Odo Romam tertio vocatus est a Stephano
papa IX, ut scilicet Hugonem regem cum eodem
Alberico reconciliaret. Frodoardus ad hunc annum:
Domnus Odo abbas pro pace agenda inter Hugonem
regem Italiae, et Albericum Romanum patricium
apud eumdem regem laborabat. In his pro ecclesia
susceptis laboribus consenuit defecitque vir sanctus,
et Romae contracto morbo, vitae a Deo inducias,
<nobr><sub></sub></nobr> donec Turonos ad sancti Martini reversus esset, impetravit,
ut ex Joanne mox dicemus. Si anno 939 in
Franciam non revenit Odo, Gerardus Regiensis
episcopus, de quo in Vitae lib. II, num. 6, ipsi socius
fuit in secunda: sin contra in tertia peregrinatione,
nam Joannem cum eis fuisse probant haec verba:
Illo enim tempore, quo cum Geraldo Regiensis
Ecclesiae episcopo Cotias transivimus Alpes et Romam
venimus, etc. Sed qui quartum Odonis iter
Romam ante postremum statuerit, forsan a vero non
aberrabit. Quippe tria haec, quae mox commemoravimus,
ecclesiae causa suscepta: aliud indicat Joannes
in lib. num. 18, <em>orationis gratia.</em> At de his satis.</p>
<br> <h4><center>CAP. VII.---<em>Odonis morbus, mors, sepultura, reliquiae
et cultus.</em> </center></h4>
<p><nobr><sub></sub></nobr> 39. Cum mortem imminere intelligeret vir sanctus,
identidem praeteritas delictorum labes animo
revocabat, maxime eas, quibus in abbatem privatus
peccaverat, ita Joannem aliquando allocutus in
lib. III, num. 6: Charissime fili, ausculta quae dico
tibi. Gratias ago Deo, quia ex omnibus peccatis quae
a juventute perpetravi, in hac vita jam ultionem recepi,
exceptis illis quae in abbatem meum commisi:
et semper diem illum et tempus exspectavi, deprecans
Deum, ut ea non reservaret mihi in futurum. Haec
paulo ante postremam Romanam peregrinationem,
quae accidit anno 942. Ante vero jam itineri se committeret,
Aimardum abbatem in locum suum videtur
substituisse, ut infra in Aimardi elogio dicturi sumus.</p>
<p><nobr><sub></sub></nobr> 40. Per id tempus <em>acuta et continua febre</em> correptus,
etsi ad coelestem vitam anhelaret, magno tamen
desiderio affectus est revisendi tumulum sancti
Martini, ut illic spiritum ageret, ubi primos piae
vitae annos hauserat. Et re quidem vera id coelitus
obtinuit optimi patroni meritis, quem semper tantopere
coluerat. Convaluit, rediit, optatae ejus solemnitati
IV Idus Novembris interfuit: sed quarta
intra octavam die, <em>rediviva febre</em> denuo <em>accenditur,</em>
donec tandem vir beatus <em>divina illa et salutari pinguedine
recreatus et vivificanti poculo,</em> id est viatico,
<em>vegetatus, Martino duce</em> in coelum migrat <em>quartadecima
die ante Decembrem.</em> Haec pluribus Joannes
in fine lib. III.</p>
<p>41. Quaedam singularia superaddit Nalgodus,
<nobr><sub></sub></nobr> nempe Odonem fratres convocasse, monasteria sibi
commissa disposuisse, Cluniacense commisisse Deo:
capellam solummodo suam, hoc est supellectilem
sacram, ad missae celebrationem retinuisse; caetera
Cluniacum retransmisisse. Hae forsan auctoris conjecturae.
Certius est quod subdit sepultum fuisse
Odonem Turonis in ecclesia beati Juliani, quam
ipse a fundamentis construxerat, id est restituerat,
sumptus suppeditante Teotolone archiepiscopo, ut
superius dictum est. Hic loquendi modus familiaris
apud auctores aliique similes. Sed audiendus insuper
Necrologus coenobii sancti Juliani: Postquam
reverendissimus vir Odo multa monasteria construxerat,
plurima correxerat, multos mundi ludicra
spernere docuerat, ac utilia Ecclesiae scripserat,
<nobr><sub></sub></nobr> hymnos et antiphonas beati Martini laudem compte
composuerat; jam silicernus, jam longe aetatis senio
fessus, tanquam praescius suae vocationis, optaverat,
ut sarcina deposita carnis glebam sui corporis juxta
corpus peculiaris sui patroni, domini scilicet Martini,
si posset, tumulari ad proprium coenobium
suum Turones redire disposuit. Interea adveniente
beati solemnitate Martini, venerabilis pater cum suis
monachis ad Matutinorum solemnia processit multo
ante lucem . . . . . Octavo incommodi die sentiens sibi
horam imminere extremam, circumstantibus cunctis
fratribus, viatico corporis et sanguinis Domini se
fideliter muniri curavit: deinde in ecclesiam sancti
Albini, quae proxima erat, se deferri jussit, luminibusque
piis ac manibus in coelum intentis, Christo
<nobr><sub></sub></nobr> animam reddidit. Superest ad hoc usque tempus
istud sancti Albini oratorium intra claustra praedicti
coenobii: Obiit XIV Kal. Decembris: sepultus est
autem a saepe dicto Theotelone pontifice in crypta
sancti Juliani, sub altare ipsius martyris, ad dexteram
partem. Haec ex Martyrologio loci renovato ad
formam veteris anno 1469, mense Julio, Paulo II
pontifice, Ludovico XI rege, Elia archiepiscopo, qui
characteres sunt reformati Martyrologii.</p>
<p>42. Annum quo mors Odonis occidit, Nalgodus
signat 945, quem ejus ordinationis annum 18 numerat.
Verum praeferenda est Frodoardi, scriptoris
aequalis, auctoritas, qui Odonem biennio ante decessisse
affirmat his verbis, quae in chronico sub
<nobr><sub></sub></nobr> finem anni 942 leguntur: Domnus Odo venerabilis
abbas, multorum restaurator monasteriorum sanctaeque
regulae reparator, Turonis obiit et sepultus est
apud sanctum Julianum. Nihil luculentius afferri
potest tum ad mortis annum, tum ad sepulturae locum
defigendum. Et sane hic annus consequitur ex
calculo Joannis, qui se non per integrum biennium
Odoni convixisse testatur in lib. III, num. 5:
Infelix ego, ait, qui nec duobus expletis annis
illi merui famulari. Ei vero adhaesit sub initio
anni 940, ex dictis in capite superiori. Eumdem
annum assignat Hugo abbas Flaviniacensis in chronico:
Hoc anno domnus Odo venerabilis, multorum
monasteriorum restaurator, cum multum
laborasset in restauranda pace inter Hugonem regem
<nobr><sub></sub></nobr> Italiae et Albericum Romanorum patricium, obiit
Turonis. At corrigendum id quod sequitur:
sepultusque est ad sanctum Martinum; quae
etiam lectio adhibetur ad oram chronici Frodoardi
in textu paulo superius relato. At vitiosam hanc
esse lectionem constat ex eodem chronico ad annum
945, quo anno Teotilo Turonensis archiepiscopus
obiisse, atque in monasterio sancti Juliani, quod
idem vir sanctus summa instituerat religione, juxta
sepulcrum domni Odonis humatus perhibetur;
et exinde ipsum templum divinis illustrari miraculis
declaratur. Corrigendus itaque praedictus
Hugo Flaviniacensis: corrigendus item Petrus
Equilinus, qui Odonem Cluniaci sepultum affirmat.
Recte omnino anonymus apud Chesnium in
<nobr><sub></sub></nobr> tomo III, pag. 341: Eodem etiam anno, nempe
Ludovici regis VII, requievit in pace domnus Odo,
abbas multorum monasteriorum religiosus et prudens,
litteratus et eloquens, et sepultus est Turonis
apud sanctum Julianum. Locum sepulturae recte
notat chronicon Malleacense, male obitus annum
938. His omnibus accedit chronicon Dolense apud
Labbeum in tomo I Bibliothecae novae pag. 315:
Anno 942 obiit sanctus Odo secundus abbas Dolensis.
Itaque anno 942 ad superos migravit Odo,
annos natus quatuor et sexaginta, regiminis Cluniacencis
anno quinto decimo.</p>
<p>43. Ejus reliquiae in Sancti Juliani ecclesia servatae
sunt saltem usque ad saeculum XV. Ejus rei
primum argumentum sumi potest ex litteris societatis,
<nobr><sub></sub></nobr> Cluniacum inter et sancti Juliani coenobium
initae anno 1117 mense Octobri: quo tempore
domnus Pontius abbas Cluniaci orationis gratia
Turonis ad sanctum Martinum honorifice venit, et
ad nos (sic monachi sancti Juliani in litteris
loquuntur) pro amore beati Odonis patroni nostri
suique devotissime divertit, et ad corpus ejus
vigilia sancti Dionysii cum nostris suisque monachis
missam de ipso beatissimo Odone celebravit
Deinde assumpto secum Bernardo Crasso priore
suo, aliisque fratribus, in Capitulum nostrum venit,
etc. Longe post id tempus, id est anno 1407,
Joannes Turonensis archiepiscopus, a Roberto sancti
Juliani abbate invitatus, reliquias sacras in
<nobr><sub></sub></nobr> novas thecas transtulit, coram Maria Francorum
regina, et Magdalena ejus filia, Joanne duce Borbonensi,
Jacobo Marchiae comite, aliisque clarissimis
personis: quas inter reliquias in quarta capsa
corpus sancti Odonis abbatis continebatur,
ut testantur solemnes ea de re litterae, quae sic habent:</p>
<p><em>Joannes, miseratione divina Turonensis archiepiscopus,
universis praesentes litteras inspecturis salutem
in Domino sempiternam. Quidquid laudis vel
honoris impendimus sanctis Dei, id eidem exhibemus,
teste propheta, jubente Dominum in sanctis ejus collaudari.
Perpendente itaque bonae memoriae defuncto
fratre Guillelmo quondam abbate monasterii sancti
Juliani Turonensis, ordinis sancti Benedicti, quod
quamvis ecclesia dicti monasterii plurimorum corporibus
</em><nobr><sub></sub></nobr> <em>sanctorum, reliquiis et praesentia decorata existeret,
quorum atque aliorum gloriosorum sanctorum,
qui in hac nostra civitate requiescunt, suffragiis et
precibus, nedum monasterium ipsum, verum etiam
tota civitas prosperis viguit successibus: ipsa tamen
corpora et reliquiae minus reverenter erant recondita,
et eis debitus honor non exhibebatur. Devota igitur
motus affectione abbas praelibatus facit dum vivebat
fabricare quinque capsas ligneas, argento et auro a
parte interiori decoratas, sperans hujusmodi reliquias
et corpora in easdem facere collocari. Morte tamen,
sicut Domino placuit, praeventus, nequivit per seipsum
propositum negotium peragere. Desideriis autem
ejus adhaerentes venerabiles et religiosi fratres
Robertus modernus abbas, totusque conventus dicti
</em><nobr><sub></sub></nobr> <em>monasterii, illaque perficere peroptantes, nobis devote
supplicarunt, quatenus reliquias et corpora praeparata
in locis ad id, ut praedicitur, constructis reponere
dignaremur. Notum igitur facimus, quod nos pia
vota quondam fratris Guillelmi abbatis memorati,
dictorum venerabilium abbatis et conventus modernorum,
ad gloriam et magnificentiam omnipotentis Dei
summis affectibus amplectentes, die datae praesentium,
iu conspectu Christianissimae dominae dominae Mariae
Francorum reginae illustrissimae, et dominae Magdalenae
filiae ejus inclytae, ac generosorum principum
dominorum Joannis ducis Borbonii, et Jacobi comitis
Marchiae, aliorumque plurimorum baronum, militum,
et nobilium personarum, necnon venerabilium et
circumspectorum virorum infrascriptorum, ipsa corpora
</em><nobr><sub></sub></nobr> <em>et reliquias a veteribus sarcophagis in novas capsas,
per nos prius secundum ritum Ecclesiae sanctificatas
et benedictas, propriis manibus transtulimus et recondimus
secundum ordinem sequentem: videlicet in prima
capsa versus dormitorium saepedicti monasterii
corpus sancti Pauli episcopi Leonensis; in secunda
capsa corpus sancti Antonii abbatis dicti monasterii
sancti Juliani Turonensis; in tertia autem et media
et majori capsa partes-corporum sancti Pantaleonis et
sanctae Columbae, una cum pluribus aliis reliquiis,
quorum nomina apud nos incognita existunt. In
quarta capsa corpus sancti Odonis, primo abbatis
Cluniacensis, et deinde dicti monasterii sancti Juliani.
In quinta et ultima capsa corpus sancti Lauri abbatis.
</em><nobr><sub></sub></nobr> <em>Quibus translationibus sic factis capsas ipsas cum
ostiis seu clausuris argenteis et auratis a foris clausimus,
et nostra benedictione de divina misericordia
confisi munivimus, statuentes, et dictis religiosis
suisque successoribus injungentes, prout per praesentes
statuimus et injungimus, ut de caetero annis singulis
hunc translationis diem festive celebrent, ac divinis
servitiis debitis et opportunis solemnizent. In quorum
omnium et singulorum fidem, et testimonium praemissorum
binas nostras litteras exinde fieri, et per notarios
infrascriptos signari, nostrique sigilli fecimus
appensione communiri, quarum unam in majore
capsa praedicta inclusimus, et aliam praefatis abbati
et conventui in thesauro ecclesiae reponendam concessimus.
Datum in monasterio praedicto die vicesima
</em><nobr><sub></sub></nobr> <em>secunda mensis Januarii, anno Domini millesimo
quadringentesimo septimo, praesentibus et nobis assistentibus
venerabilibus patribus fratribus Guidone
Majoris-Monasterii prope Turones, Roberto sancti
Juliani praedicti, et Petro de Cormeriaco nostrae
dioecesis dicti ordinis abbatibus, ac circumspectis viris
dominis Joanne Campidenario, decretorum doctore,
praeceptore generali sancti Antonii de Thuin in Almania,
et oratore illustrissimi principis domini ducis
Austriae, Guillermo Le Picart thesaurario, Joanne
preselli archidiacono transligerensi, Joanne Nuloti
archidiacono Turonensi, Nicolao Perturelli officiali,
Victore Hugneti, Guillermo Joubert canonico ecclesiae
nostrae Turonensis, nec non Jacobo de Cormeray
priore claustrali et infirmario, Joanne proepositi eleemosynario,
</em><nobr><sub></sub></nobr> <em>Philippo praepositi camerario, Joanne
Charretier sacrista, Guillermo Du Vieu hostellarico,
Joanne Guibert cantore, Guidone Auger succentore,
Guillermo Boutet de Bovo, et Michaele Belloneau de
Guerchia, Jacobo Auderon de Castro Regialdi, Petro
Audebert sancti Antonii, Joanne Selion de Bueil,
Roberto Helonis de Ambillo prioribus, Guillermo de Linaye,
Joanne Fafeu, Petro Joulain diacono, Petro Sourdeau,
Joanne Lenfant, Aimerico de Mondanier, Joanne
de Fonte, Joanne Budet, Andrea de Francia et Joanne
de Turre, religiosis dicti monasterii sancti Juliani,
cum pluribus aliis. Sic signatum Thouar et Magistri.</em></p>
<p>44. Ab eo tempore nulla de reliquiis S. Odonis
mentio relicta est in monumentis coenobii sancti Juliani:
ubi tamen os tibiae ejus asservatur. Fortasse inde
<nobr><sub></sub></nobr> asportatae sunt in insulam-Jordani prope Tolosam
(cujus loci canonici eas se habere gloriantur) ingruente
haereticorum tempestate, qui Turonicae civitatis
sacras exuvias profano incendio dissiparunt, non
parcentes sancti Martini reliquiis, quas orbis universus
semper in honore habuerat. Neque insuper habendum
est, quod de corpore sancti Lauri abbatis,
cujus supra meminimus, in praemisso instrumento
legitur, cum nulla ejus mentio facta sit in Martyrologio
Gallicano. Festum ejus apud sanctum Julianum
nuper agebatur die prima Octobris: modo in sequentem
remissum est ob festum duplex S. Remigii. S.
Pauli episcopi Leonensis corpus Floriacenses nostri
sibi vindicant auctoritate Aimoini, qui illud a Mabbone
<nobr><sub></sub></nobr> episcopo in Floriacense coenobium fuisse
translatum asserit in lib. II de miraculis S. Benedicti
cap. 11.</p>
<p>45. Redeo ad sanctum Odonem, cujus cultus apud
Cluniacenses receptus est jam inde ab obitu ipsius,
et quidem XIII Kal. Decembris, propter octavam
sancti Martini, in quam incidit ejus mortis dies. Ob
eam (ut puto) rationem ea die memoratur in Martyrologiis
Brivatensi ms. et quibusdam aliis. Apud
Udalricum in lib. I consuetudinum Cluniacensium
cap. 11, ubi diversae per annum solemnitates recensentur,
depositio sancti Odonis numeratur inter
eas, quae in albis coluntur. Honorifica ejus memoria
habetur in Martyrologiis, Romano, Benedictino,
et, ut alia omittam, in Gallicano, in quo ter
<nobr><sub></sub></nobr> de eo agitur, nempe XII et XIII Kal. Decemb. et in
Supplemento XIV easdem Kalendas: Apud insulam
Jordanis prope Tolosam, veneratio sacratissimi corporis
sancti Odonis abbatis Cluniacensis, eo ex gremio
ecclesiae S. Juliani Turonensis, ubi solutus
nexibus mortalis vitae sepulturam primum receperat,
translati. Denique Odonem ut sanctum Bernardus
in apologia ad Guillelmum abbatem, et ante
eum Gregorius VII in concilio Romano, omnes ante
se Cluniacenses abbates sanctos agnoscit. De
S. Odone sermo habetur inter additamenta bibliothecae
Cluniacensis, in ejus natali legendus, qui
nihil aliud est quam sermo S. Maximi de B. Eusebio
episcopo Vercellensi. Denique S. Odonem miraculis
vivere testatur Petrus Equilinus.</p>
<br> <h4><center>CAP. VIII.---<em>Odonis scripta et scite dicta de moribus
saeculi sui.</em> </center></h4><nobr><sub></sub></nobr> 
<p>46. Sed tempus est, ut caeteris omissis ad ipsius
Odonis opera convertamur, quorum alia canonicus,
alia monachus, alia scripsit abbas. Et quidem canonicus
Gregorii M. moralia in compendium redegit,
de quo supra in capite 2 atque hymnos de S. Martino
et antiphonas composuit, ex Joanne in lib. I,
num. 10. Jam monachus tres libellos ex Jeremiae
vaticinio de sacerdotio condidit, eosque Turpioni
Lemovicensi episcopo nuncupavit, apud Joannem in
lib. I, num. 37. Hos libros occupationum ejus
nomine quidam afficiunt, editi collationes appellant.
Abbas denique alia elucubravit, scilicet libros
quatuor de vita S. Geraldi comitis Auriliacensis,
<nobr><sub></sub></nobr> Aimoni abbati coenobii S. Martialis Lemovicensis
(ut fert loci chronicon) inscriptos. Aimonem Tutelensem
abbatem vocat chronicon Aureliacense. Forsan
utrique loco praefuit. Scripsit Odo abbas libellum
de reversione corporis S. Martini e Burgundia,
rogatu Fulconis Boni comitis Andegavensis; breve
scriptum de eo quod Martinus par dicatur apostolis,
variosque sermones, quorum in editis quartus
et ultimus est de combustione basilicae B. Martini.
Sermonem de S. Benedicto, in ejus translatione
Floriaci habitum, laudat chronographus anonymus
apud Chesnium in tomo III, pag. 341. Haec omnia
leguntur in bibliotheca Cluniacensi cum hymnis de
sanctissimo Sacramento, et de Maria Magdalena.</p>
<p><nobr><sub></sub></nobr> 47. Praeter editos, vitam S. Martini correxit Romae
apud S. Paulum, eamque glossulis explanavit teste
Joanne in lib. II, num. 22, Idem auctor in lib. III,
num. 11, mentionem facit libri de adventu S. Benedicti
in pagum Aurelianensem, quem librum excidisse
dolemus. Libellus de vita Gregorii Turonensis
episcopi, qualis apud Surium editus est, Odoni
abbati tribuitur in nonnullis codicibus mss. Haec
vita sic inscribitur in codice S. Sergii Andegavensis:
Prologus in vitam sancti Gregorii. Omnium
quidem sanctorum, etc. et post prologum: Incipit
vita S. Gregorii episcopi Turonensis ab Odone
edita. Gregorius Celtico Galliarum tractu, etc. Ut
hunc libellum Odoni nostro tribuam, facit et Turonum
civitas, et S. Juliani monasterium, quod Gregorio
<nobr><sub></sub></nobr> multum debuit, atque Odonem abbatem habuit.
In membraneo codice Carmelitarum excalceatorum
apud Parisios, qui codex olim fuit S. Juliani Turonensis
coenobii prolixum habetur opus metricum
sub hoc titulo: Incipit occupatio domni Odonis
abbatis, incipiens ab his versibus:
<br>Frater amande nimis, te pius implet amor, gaudeo;
<br>Justitiaeque sitis, pectoris est quod honor, est decus.
<br>Cor gemis esse fluens, quaeris et unde tamen de tuo.
<br>Inde poema voles, forte quod hoc religet, ne fluat.</p>
<p>Constat quatuor libris, quorum primus est de opificio
Dei, secundus de creatione hominis, tertius
de ejusdem casu, et corruptione humanae naturae
lapsae, quartus de Patribus Veteris Testamenti usque
ad Christum reparatorem. In fine: Explicit occupatio
domni Odonis abbatis. Videtur esse sancti
<nobr><sub></sub></nobr> Odonis, tum propter monasterium S. Juliani, ex quo
acceptus codex, ubi Odo abbas fuit: tum propter
codicis scripturam, quae Odonis aetatem sapit: tum
propter titulum; nam ejus collationes in codice Silviniacensi
inscribuntur: Occupationes sancti
Odonis. In illis nihil historicum: satis apte de
gratia. Baronius, aut certe concinnator indicis annalium
tomi X, Odoni nostro ascribit librum de
vita S. Mauri abbatis, quem Odonis abbatis Fossatensis
esse constat. Eidem etiam falso tribuuntur
chronica quaedam, quorum auctor est Thomas
Luochensis, qui breves chronicas nomine Odonis
intitulavit, ut ex ipsius Thomae ore didicit scriptor
Historiae consulum Andegavensium, in tomo X Spicilegii
pag. 400. Odonem porro in componendo ecclesiastico
<nobr><sub></sub></nobr> cantu peritum fuisse docet inter alios Sigebertus
in lib. de scriptoribus cap. 124: Odo musicus,
ex archicantore Turonensi monachus et primus
abbas Cluniacensis, in homiliis scribendis et
declamandis, et maxime in componendis sanctorum
cantibus elegans, ingenium habuit. Ejus videtur
esse cantus de S. Martino.</p>
<p>48. In opusculis suis Odo, maxime vero in collationibus,
quaedam praestringit observatione digna.
Christianorum prolapsos mores luget variis in locis.
In lib. II, cap. 17: Dicimus ergo quod possumus,
ut nos de pravorum perversitate saltem aliquid
dolere monstremus. An non merito dolendum est,
quod Christianitas, quae quanto provectior est, tanto
<nobr><sub></sub></nobr> magis roborari debuit; sic econtra ab statu rectitudinis
incurvatur, ut ejus religio cuncta defecisse
videatur? Omnes enim festini et praecipites ad malum
currimus, etc. Et in lib. I, cap. 41: Sciendum
sane, quia sicut nostris temporibus omnia pene
suum ordinem perdiderunt, plerique prodigas rerum
suarum expensas charitatem nominant: cum res ad
inanem gloriam profuse dispensae, comestio vel
effusio magis dicendae sint, quam charitas, etc.
tum in lib. II, cap. 37: Lugendum est ei praesentis
vitae tempus, in quo sunt ita omnia confusa, ut veritatis
quidem nec vestigium usquam videas, nequitiae
vero atque luxuriae cuncta esse repleta prospicias,
nec aliquid juste recteque servari. Humiles et invalidos
atque pauperiores videas a superbis et potentibus
<nobr><sub></sub></nobr> divitibusque comprimi, affligi, atque injuste
laedi: honestum vero quemquam et quietum multis
laesionibus perturbari: econtra unumquemque pessimum
potentia cumulari, terribilem fieri, et tumido
successu in malis augeri: quibus nec judicum
metus, nec reverentia sacrae auctoritatis praevalere
potest, nec eorum perniciem ullatenus cohibere. Sed
quid de judicibus dicimus? Nam et ipsi qui ad haec
reprimenda constituti fuerant, graviores tempestates
et perniciosiores in miseros exercent. Haec
autem iniqua atque injusta inaequalitas non solum
in urbibus, sed in agris; et non solum in terra, sed
et in mari committitur et exercetur. Subdit in
cap. 41: Quod autem inter omnia mala gravius
nocet, ita pessimus peccandi usus jam consuetudine
<nobr><sub></sub></nobr> roboratus est, ut pene nullus justo judicio peccatum
discernere queat: sed sicut Aaron filiis Israel deos
quaerentibus non restitit, sic omnes aut iniqui sunt,
aut iniquitati cedunt. Lege et quae sequuntur in
fine istius capitis, et libri III, caput 28. Tria vero
saeculi sui vitia maxime carpit: malitiam, quae ad
violentos pertinet; superbiam, et luxuriam; quae
vitia in libris primo et secundo exagitat.</p>
<p>49. Quartum addit in lib. II, cap. 28: Et de hoc
quidem quod vel per haec tria vitia, vel per caetera
quae enumerare pudet, a Christo apostatare videntur,
valde dolendum est: sed multo plus de hoc
quod illud sacrosanctum mysterium, Dominici videlicet
corporis, temerate praesumunt. Hoc enim beneficium
majus est inter omnia bona, quae hominibus
<nobr><sub></sub></nobr> concessa sunt; et hoc est quod Deus majori charitate
mortalibus indulsit: quia in hoc mysterio salus
mundi tota consistit. Et certe dum indigne tractatur,
per hoc maxime divina quotidie majestas injuriatur.
De hoc ergo dolendum est, de hoc omnimodis ingemiscendum:
ut si emendare non possumus, vel
dolendi affectum nobis inesse reclamando monstremus,
ne forte vox Christi nos arguat dicens: Sustinui
qui simul contristaretur, et non fuit. Quod
denique mysterium primordiis Ecclesiae non tam
frequenter, ut nunc, celebrabatur: tamen quanto
rarius, tanto religiosius agebatur. Haec vir piissimus:
qui duo facta refert insignia, quorum primum
est de reliquiis sanctae Walburgis seu Gualburgis,
<nobr><sub></sub></nobr> miraculis celebris: cujus reliquiae cum in altari
positae fuissent, cessavere miracula. Stupentibus
peregrinis, cuidam ex infirmis virgo apparens. Idcirco,
inquit, non sanamini, quia reliquiae meae sunt
super altare Domini, ubi majestas divini mysterii
debet solummodo celebrari. Quod cum ille custodibus
referret, tulerunt capsam, et protinus miracula fieri
coeperunt. Si ergo, addit Odo, ob illius mysterii
reverentiam nec ipsa sua pignora sancti volunt propius
vicinari; quid censendum est de immunditiis?</p>
<p>50. Aliud factum est de quodam latrone in ipsa
sceleris occasione interfecto, cujus corpus cum ad
ecclesiam delatum esset, sacerdos pro eo missam
celebrare coepit. Cum ergo ad verba consecrationis
Dominica venire deberet, terribilis sonitus in tecto
<nobr><sub></sub></nobr> ecclesiae percrebuit, et altare, sicut huc usque patet,
usque ad radicem scissum est, sicque sacerdos cum
omnibus ingenti pavore perculsus fugit, et pro apostata
sacrificare cessavit. Hoc contra eos dictum sit,
inquit vir sanctus, qui pro sceleratis ob gratiam
eorum se oraturos pollicentur. Id notasse videtur
Odo ad convellendam eorum opinionem, qui dicebant,
Augustini forsan testimonio non sane intellecto
adducti, damnatis missae sacrificium prodesse,
vel ut a poenis omnino liberentur, vel ut tolerabilius
damnentur. Ejus opinionis locus est apud Adrevaldum
in libro de miraculis sancti Benedicti cap. 21,
ubi ait Floriaceuses pro animabus praedonum in
acie caesorum preces ad Dominum fudisse: quatenus
etsi perpetuis non mererentur absolvi cruciatibus,
<nobr><sub></sub></nobr> saltem minoribus multarentur a stricto
Judice poenis. Exstat in codice Gellonensi pervetusto
missa pro cujus anima dubitatur, in qua
haec oratio: Omnipotens et misericors Deus, qui
habes potestatem mortificare, et iterum vivificare,
deducere ad inferos et reducere, et vocas ea quae
non sunt tanquam ea quae sunt, cujus potestas in
coelo et in terra, in mari et in inferis plena assistit:
te humiles trementesque deprecamur pro anima
famuli tui, quam traxisti de praesenti saeculo absque
poenitentiae spatio, ut si forsitan ob gravitatem criminum
non meretur surgere ad gloriam, per haec
sacra oblationis libamina vel tolerabilia fiant ipsa
tormenta. Haec aliaque ex tomo X Pragmentorum
nostri Claudii Stephanotii. In Paralipomenis de
<nobr><sub></sub></nobr> sancto Pachomio, quae in tomo III Maii apud Bollandianos
pag. 336 habentur, ita orationes pro damnatis
interdicuntur, ut tamen ea poena ad eorum refrigerium
prodesse putetur. Defuncti monachi corpus
efferebatur absente Pachomio, qui obviam pompae
factus, psalmos cantari vetuit. Et ad defuncti parentes
inter alia: Si enim, inquit, cum psalmorum
cantu ei parentare volueritis, plures defunctum et
graviores cruciatus excipient . . . Eam ob rem rogo
vos, ut si cruciatus defuncti cupitis reddere leviores,
sine psalmis eum sepulturae mandetis. Posset enim
Deus, cum bonus sit et misericors, ob hanc ei factam
ignominiam requiem aliquam ei praebere, et
in eam quae superne datur vitam revocare. Haec
<nobr><sub></sub></nobr> postrema verba expungit Papebrochius, (tametsi
leguntur in Graeco) ne cuiquam offendiculo sint. Ex
simili persuasione Trajani fabula promanavit, de
qua vide Hepidannum in actis sanctae Wiboradae
reclusae. At etiam si istud membrum extremum resecemus,
manet tamen eam quorumdam fuisse persuasionem,
an errorem, damnatis quoquo tandem
modo poenas aeternas posse fieri leviores. Verum
quidquid sit de illa opinione, quam communis hodie
theologorum consensus explodit, certum est recte
improbatam eorum audaciam, qui pro quibuslibet
indiscriminatim, etiam in ferventi criminis actu
mortuis, sacrosancto missae sacrificio parentare non
verentur, quod damnavit concilium Valentinum secundum
canone 12 contra duellistas. Id de quibusvis
<nobr><sub></sub></nobr> etiam damnatis statuit Augustinus in lib. XXI de
Civitate Dei, cap. 24. Eadem itaque causa est, cur non
oretur tunc pro hominibus aeterno igni puniendis,
quae causa est, ut neque nunc, neque tunc oretur pro
angelis malis: quae itidem causa est, ut quamvis pro
hominibus nunc vivis oretur, etiam malis: tamen
jam nec nunc oretur pro infidelibus impiisque defunctis.
Quod autem inferius exponens eorum sententiam,
qui Dei miserationes usque ad illa impiorum
tormenta protendunt; id ita permittit, non
confirmat, ut impii poenas mitiores, quam merita
sunt eorum, levioresque patiantur, non tamen habita
suffragiorum, sed misericordiae Dei ratione.
Neque vero idem sanctus doctor in Enchiridii c. 110,
sacrificia sentit prodesse damnatis ad poenam aeternam,
<nobr><sub></sub></nobr> sed ad temporariam. Est enim quidam vivendi
modus, nec tam bonus, ut non requirat ista post
nec tam malus, ut ei non prosint ista post mortem:
mortem. Ad ordinem revertor.</p>
<p>51. Monachis etiam Odo congrua dat monita,
condignamque censuram adhibet, praesertim contra
proprietarios, carnium comedones, religiosi habitus
atque regulae praevaricatores, quos apostatas
vocat, adducto Gregorii testimonio ex homilia nona
in Ezechielem. Quia sicut apostata est qui de fide
recedit a Deo: ita qui ad perversum opus post professam
religionem redit, ab omnipotente Deo apostata
absque ulla dubitatione deputatur, etiamsi
fidem tenere videatur. An non est apostasia, subdit
Odo, de habitu vel victu traditiones Patrum
<nobr><sub></sub></nobr> contemnere, cum Deus terminos Patrum transgredi
interdixerit: despectaque victus qualitate vel quantitate
per beatum Benedictum praefixa, sanguineas
dapes cum filiis Israel desiderare? An non est apostasia
humilem vestitum spernere, et decorem vestimenti
quaerere! et an ventrem colere non est apostasia,
cum flens Paulus protestetur, quod ligurgitones
inimici sanctae crucis sunt, et ventrem pro
Deo habeant? Nobis inquam haec apostasiae verba
conveniunt: quandoquidem religionis habitum, per
tot retro annorum curricula retentum, lascivientes
quique inter nos et petulantes in hac nostra aetate
mutare ausi sunt. Haec ille in lib. III, cap. 17. Vide
lib. II, cap. 7 et ejusdem lib. III, cap. 22. Ad haec
<nobr><sub></sub></nobr> inter proprietarios deputat, qui de propriis cistellis
sumptuosum ad mysteria peragenda producunt
apparatum, quem contra consuetudinem sanctionemque
sanctorum Patrum de iniquo mammona
acquirunt, et quasi ad ornatum ecclesiae relicturi,
securi possident, in lib. II, cap. 34. Et proprietariorum
objectis respondens in cap. 36. Si ob negligentiam,
inquit, praepositorum solummodo, et
non magis ob cupidinem suam propria haberent, non
alios cibos, non alias vestes, quam regulariter constitutas
praesumerent.</p>
<p>52. Haec sufficiant ad demonstrandum sancti viri
studium in rem Christianam et monasticam: quae
increpationes utinam nostro etiam tempori non convenirent,
in quo (ut de nonnullis monachis loquar)
<nobr><sub></sub></nobr> regularibus institutis, quae sancti Patres tanta religione
sanxerunt et observarunt, tam modica religio
impenditur.</p>
<br> <h4><center>CAP. IX.---<em>Odonis praecipui quidam discipuli.</em> </center></h4>
<p>53. Ad absolvendum Odonis elogium necessaria
est notitia ejus discipulorum, ex quibus maxime
pendet magistri existimatio. Sed illud hac in re incommodi
est, quod vetera hac de re monumenta nos
deficiunt; et si Joannes quosdam nobis Odonis discipulos
exhibet, nuda fere eorum nomina litteris consignavit.
Hos inter commemorandi veniunt Arnulfus,
et Landricus, ex quibus multa de Odone se accepisse
Joannes refert in praefatione sua: quorum
alterum magistrum ac praeceptorem suum, alterum
confratrem vocat. His subjungitur: Domnus Hildebrannus
<nobr><sub></sub></nobr> seu Hildebrandus, vir (ut idem ait) veridicus,
et Cluniaci coenobii praepositus, in regularibusque
disciplinis ejus praeceptor, qui in compluribus
instrumentis Odone abbate conditis laudatur, et cancellarii
vice subscripsit praemisso diplomati Adelaidis
comitissae. Idem Cluniaci prior erat anno 17 Ludovici
Transmarini, ex charta centesima sub Aimardo
abbate. Alius ejusdem nominis prior Cluniaci exstitit
saeculo XI, is qui postea in sedem Romanam assumptus,
Gregorii VII nomen tulit. Praeter illos
Joannes in secundo libro nominat Petrum presbyterum,
Balduinum abbatem Casinensem et sancti
Pauli, Firmum ejus germanum, domnum Gothefredum,
et duos venerabiles viros ex eadem congregatione,
quorum unus Archembaldus vocabatur,
<nobr><sub></sub></nobr> ipsique Joanni bene notus: alter vero ignotus
dictus Adalasius, viri nempe, inquit, opinatissimi,
qui multorum monachorum Patres nunc
sunt effecti. Archembaldus Cluniensis coenobii
praelatus, id est praepositus, laudatur in charta
Bernonis Matiscensis episcopi, data anno 10 Rodolfi
regis; idemque videtur, qui Odoni suffectus
est in regimen coenobii Floriacensis, de quo Aimoinus
in lib. I de Miraculis sancti Benedicti num. 13.
Wlfaldus ejus successor, cujus mentio apud Joannem
in libro tertio, alibi a nobis laudandus in actis
sancti Abbonis abbatis. His etiam annumerari potest
Aligernus, ex praeposito S. Pauli ad urbem abbas
Casinensis, de quo hic ad annum 986.</p>
<p><nobr><sub></sub></nobr> 54. Adalasius, mox a Joanne memoratus, indubie
is est Adacius, cui sub Odone coabbati Sarlatensis
ac Tutelensis monasteriorum regimen commissum
est, ut superius diximus in cap. 5. Eidem (ut puto)
Adacio Bernardus comes, assentientibus beata ejus
uxore, et filiis Guillermo, Gausberto, seu Arnaldo et
Bernardo pariter faventibus, monasterium sanctae
Suris, vocabulo Geridia, cum omni abbatia tradit,
et monachis, quibus regulariter vivere inibi sub
ejusdem potestate placuerit, ut tam coenobium quam
omnem abbatiam teneant et possideant sine ulla
contradictione; et post obitum domni Adacii abbatis,
qualem voluerint secundum regulam sancti Benedicti
abbatem sibi eligant, ita ut sint ipsi monachi
in subjectione regis ad locum salvum faciendum,
non etiam ad aliquid persolvendum. Omnes
<nobr><sub></sub></nobr> vero ad hujus facti exsecutionem obtestatur per
omnia sacra, et per meritum beatae Suris, cujus
corpus in praefato loco requiescit. Charta haec
destituta est chronicis notis in chartario coenobii de
regula apud Novempopulanos, ex quo eruta est a
nostro Stephanotio.</p>
<p>55. His omnibus Odonis discipulis Joannes accenset
etiam Adolfum, Theodardum, et Eliziardum ex
comite monachum. Forsan ex Bernonis discipulis
<nobr><sub></sub></nobr> erat Aribertus ille de quo haec narrat Odo ipse in
lib. II de vita sancti Geraldi, cap. 19. Quadam vice
cum illud iter, nempe Romanum, excurreret,
quemdam monachum, nomine Aribertum, ducebat
secum, magnae scilicet abstinentiae virum . . . . Factum
est aliquando ut deesset pulmentarium, quo abstemius
ille cum pane vesceretur. Senior vero studiose
requirit, an consuetum illi cibum ministri paravissent.
Respondentibus illis, quod nihil praeter panem
haberent, anxiabatur ille dicens: O quid nobis hodie
contigit! Nos omnes plenam refectionem habemus,
et iste Dei servus in attenuatione erit. Erat autem
dies abstinentiae solutus. Tempus abluendi manus
jam venerat, et Samuel qui hoc praesens narrat, ad
afferendam aquam cucurrit: cum forte reperit pisciculum
<nobr><sub></sub></nobr> in littore expositum et palpitantem, qui ipso
vidente de aqua exsilierat. Gratias Deo egit Geraldus:
tum vero consedentibus ad mensam comedit
ille abstemius usque satis de pisce parato,
partem reliquam Geraldus manducavit, et omnibus
qui aderant particulas pro benedictione dedit. Ubi
obiter adverte, pulmentarii nomine etiam ferculum
ex pisce significari. Haec de Ariberto, atque de Odonis
elogio satis: jam vitam ejus ex Joanne primum,
deinde ex Nalgodo audiamus.<span class="text-blue-600 font-bold"