NOTITIA HISTORICA IN JOANNEM ITALUM.
<br><small>(Oudin. Comment. de Script. eccles., tom. II, p. 434.)</small><br> </center></h4>
<p>Joannes Italus, Cluniacensis monachus, patria Romanus, natione Italus, ac professione canonicus, quem
sanctus Odo, abbas Cluniacensis, anno 939 Romam profectus, hinc secum adduxit usque Ticinum, ibique
monachum instituit, ut constat ex ipsius Joannis Itali verbis, libro I Vitae sancti Odonis, num. 2 et 4. Inde
cum illum aliquandiu in peregrinationis locum assumpsisset, priorem postea ordinavit, ut non semel legitur
in libro II, num. 4, 7 et 10. Num Cluniaci, an Romae ad sanctum Paulum, vel alibi, incerta res est: quae
dubitatio oriri potest conferenti num 10 et 21. <em>Se Neapolim missum esse monasterii sui cogente necessitate</em>
idem Joannes testatur, num. 21. Bienniumque lib III, num. 5, computat totum illud temporis spatium, quo
sancti Odonis socius fuit. Scripsit autem Vitam sancti Odonis abbatis Cluniacensis libris tribus, mandans
litteris quidquid vel ipse per istud intervallum ex ejus factis aut dictis vidit atque audivit, vel ab aliis postmodum
assequi potuit. Porro cum sanctus Odo anno 942, die 18 Novembris mortuus sit, non procul ab
hoc tempore hanc abbatis sui Vitam scribere aggressus est. Opusculum istud a se compositum Salernitanis
monachis sibi amicis atque familiaribus olim, dedicavit Joannes Italus, quem multi postea imitati fuerunt.
Eamdem enim Odonis Vitam circa, annum 1120 scribendam suscepit Nalgodus Cluniacensis monachus, in
compendium simul ac meliorem ordinem Joannis opusculum redigens. Habetur haec Vita sancti Odonis a
Joanne Italo composita, in Collectaneo Laurentii Surii, tomo VI, ad diem 18 novembris. Itemque hae duae
Vitae Joannis et Nalgodi, in Bibliotheca Cluniacensi, cum notis Andreae Duchesnii. Denique saeculo V sanctorum
ordinis divi Benedicti, pag. 124 et sequentibus, 150 et sequentibus. Agunt de Joanne Italo Vitae
S. Odonis scriptore, Gerardus Joannes Vossius lib. II <em>De historicis Latinis,</em> cap. 40, pag. mihi 324; Joannes
Mabillon et Andreas Duchesnius, locis allatis.</p>
<br><nobr><sub></sub></nobr> 
<br> <h4><center>VITA SANCTI ODONIS
ABBATIS CLUNIACENSIS II. </center></h4>
<p><em>Vide supra in Prolegomenis ad sanctum Odonem.</em></p>
<br><nobr><sub></sub></nobr> 
<br> <h4><center>JOANNIS ITALI
IN LIBRUM SUUM DE MIRACULIS <small>[Note: <nobr><sub></sub></nobr> Exstat opus in cod. Benedictoburano, manu saeculi XII circiter exarato, licet ejus auctor saeculo VIII
vel IX non videatur recentior.]</small>.
<em>PROLOGUS.</em>
<br><small>(Pez, Codex diplomatico-historico-epistolaris.)</small><br> </center></h4>
<p><nobr><sub></sub></nobr> Saepe hortatus es, nobilissime vir atque clarissime
consul, Domine Pantalee, me infimum
<nobr><sub></sub></nobr> Joannem, omnium monachorum sacerdotumque
ultimum, ut aliqua, quae in libris seu historiis Graecorum
<nobr><sub></sub></nobr> inveniuntur, quae in Latinis non sunt, in Latinam
converterem linguam. Sed ego saepius opposui
tibi rusticitatem mei sermonis, considerans tantae latitudinis
pelago me ad transmeandum non posse sufficere
cum tam parva scientiae navicula, cum sint tanti
sermones tantique libri, ut confidenter dicam, si
surrexissent Ambrosius, Augustinus, Hieronymus
atque Gregorius, qui fuerunt doctissimi in utraque
scientia, divina scilicet et humana, et fuerunt in
eloquentia veluti quatuor paradisi flumina, ipsi quidem
per multa tempora haberent quae facere possent.
Quanto magis ego, cum sim minimus omnium, et in
utraque scientia minus eruditus, et sensus prae aetate
jam sit diminutus, et oculi caligaverint mihi?</p>
<p><nobr><sub></sub></nobr> Sed et haec per multa tempora cum in corde meo
versarem, et nescirem utrum tibi obedirem, aut
ignorantiam meam silentio tegerem, quandoque tuis
devictus adhortationibus, nec non et confisus in benevolentia
Patrum fratrumque, in quorum manibus
ventura sunt haec capitula seu narrationes, qui benigne
eas corrigere et emendare studebunt, aggrediar
hoc opus injunctum, invocando adjutorem Spiritum
sanctum, qui aperit ora mutorum et linguas
infantium facit disertas. Unde precor vos omnes qui
lecturi estis: quod corrigendum est, corrigite; quod
emendandum, emendate, et mihi, quaeso, veniam
date.<span class="text-blue-600 font-bold"