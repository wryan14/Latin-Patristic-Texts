JOANNIS ITALI
IN LIBRUM SUUM DE MIRACULIS .
PROLOGUS.
(Pez, Codex diplomatico-historico-epistolaris.)
 Saepe hortatus es, nobilissime vir atque clarissime
consul, Domine Pantalee, me infimum
 Joannem, omnium monachorum sacerdotumque
ultimum, ut aliqua, quae in libris seu historiis Graecorum
 inveniuntur, quae in Latinis non sunt, in Latinam
converterem linguam. Sed ego saepius opposui
tibi rusticitatem mei sermonis, considerans tantae latitudinis
pelago me ad transmeandum non posse sufficere
cum tam parva scientiae navicula, cum sint tanti
sermones tantique libri, ut confidenter dicam, si
surrexissent Ambrosius, Augustinus, Hieronymus
atque Gregorius, qui fuerunt doctissimi in utraque
scientia, divina scilicet et humana, et fuerunt in
eloquentia veluti quatuor paradisi flumina, ipsi quidem
per multa tempora haberent quae facere possent.
Quanto magis ego, cum sim minimus omnium, et in
utraque scientia minus eruditus, et sensus prae aetate
jam sit diminutus, et oculi caligaverint mihi?
 Sed et haec per multa tempora cum in corde meo
versarem, et nescirem utrum tibi obedirem, aut
ignorantiam meam silentio tegerem, quandoque tuis
devictus adhortationibus, nec non et confisus in benevolentia
Patrum fratrumque, in quorum manibus
ventura sunt haec capitula seu narrationes, qui benigne
eas corrigere et emendare studebunt, aggrediar
hoc opus injunctum, invocando adjutorem Spiritum
sanctum, qui aperit ora mutorum et linguas
infantium facit disertas. Unde precor vos omnes qui
lecturi estis: quod corrigendum est, corrigite; quod
emendandum, emendate, et mihi, quaeso, veniam
date.<span class="text-blue-600 font-bold"