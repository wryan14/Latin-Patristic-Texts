NOTITIA HISTORICA.
<br><small>(Apud Mai, Spicilegii Romani tom. V.)</small><br> </center></h4>
<p>Petrus Diaconus in libello De viris illustribus Casinensibus, cap. 6, haec habet: Laurentius Casinensis coenobii
monachus, scientia antecessorum suorum post sanctissimum Benedictum, nulli inferior, factus episcopus,
etc., sermonem de beati Benedicti vigilia elegantem composuit. Sedem Laurentii episcopalem Casinensia
monumenta non designant; ipsum tamen circa annum Christi 950 floruisse tradit Marus in adnotationibus
ad Petrum Diaconum. Sequentem ego sermonem ex codice Vaticano 1202, olim Casinensi,
Longobardicis litteris scripto et mire picto, libenter profero.</p>
<br><nobr><sub></sub></nobr> 
<br> <h4><center>LAURENTII
SERMO IN VIGILIIS SANCTI PATRIS BENEDICTI. </center></h4>
<p><nobr><sub></sub></nobr> Almifici Patris nostri Benedicti, o venerabillima
concio, celebraturi solemnia, cunctipotentis Dei,
qui perfectionis culmen ei scandere concessit, supplices
flagitemus clementiam, quatenus mens nostra,
vitiorum emundata rubigine, sic sui patroni devote
praestoletur adventum, ut ejus praesentiam laetabunda
mereatur amplecti. Nullatenus siquidem dubitandum
est, hunc sacratissimum patronum adesse nobis
praesentem, cum ejus gloriosam festivitatem devotionis
colere studemus affectu. Et quidem, cum omni
tempore observantes almifica sua mandata pietate
solita dignetur invisere, munireque non desinat, in
hac tamen sua sanctissima solemnitate speciali quadam
humanitate suis interesse dignabitur famulis,
qui utique specialius solitoque more devotius omni
<nobr><sub></sub></nobr> industria sua student praecordia comere [sic] ad
<nobr><sub></sub></nobr> tantum Patrem excipiendum. Siquidem illius eum
capitis constat esse potissimum membrum, qui
evangelica intonans voce dicere est dignatus: Ubi
duo vel tres congregati fuerint in nomine meo, illic
et ego in medio eorum ero <strong>(Matth. XVIII, 20)</strong>. Si
ergo caput, Christus, videlicet nobis in suo nomine
congregatis adesse dignatur, ejus utique membra
nullatenus absunt. Si autem ei membra, electi scilicet
omnes, generaliter assunt, quanto magis gloriosissimus
patronus noster Benedictus, ejus adhaerens
suos fovet clientes, eorumque precamina votaque
salubria studet apud eumdem Altithronum commendare?
Quem utique tanto facilius nostram impetrare
salutem ab eodem Deo et Domino nostro haud dubie
credimus, quanto post beatos et sanctos apostolos
<nobr><sub></sub></nobr> prae cunctis pene terrigenis, et meritorum
<nobr><sub></sub></nobr> gloria sublimatus, et miraculorum ingentium efficaciis
eminentius exaltatus est. Denique meritorum
ejus insignia sic humanis omnimodo admiranda sunt
sensibus, ut eorum modulum nimis excellere videantur.</p>
<p>Puerili namque sub aevo sancti flaminis gratia
potitus, ita senili factus est sapientia, ut relictis
paternis opibus, spretaque pompa humana, quam
quidem liberalibus maxime artibus studentes assequi
tunc conabantur, postremo nutricis sibi obsequentis
spreto solamine, arduum peteret institutum.
Callem quoque perdifficilem, tantum suis effecit
sequacibus exemplo operum doctrinaque melliflua
facilem, ut herilis vox passim experiatur, qua dicitur:
Jugum quidem meum suave est, et onus meum
<nobr><sub></sub></nobr> leve. Nam cujus doctrina effatuque mirifico, imo
praecipuo exemplo tanta monachorum phalanx divinis
se mancipavit praeceptis, nisi ejus, qui Deo
praesule, ea quae luculenter et suaviter docuit, opere
efficaciter adimplevit? Quam dignanter autem Deus
ejus approbaverit famulatum, hinc liquido claret,
quod eum, quem multis in exemplo vitae proponere
destinaverat, in cavernis montium diu latitare nequaquam
permisit. Ut enim in ejus vita legitur,
quam beatus Gregorius dulciter edidit, et primo
cuidam presbytero refectionem sibi in paschali solemnitate
praeparanti praecipere dignatus est, ut
suum devotissimum famulum in scopulorum abruptis
inedia confectum inviseret, et postmodum subulcis
et aliis quamplurimis eum voluit manifestari.
<nobr><sub></sub></nobr> Digno procul dubio sanctoque judicio, quatenus
tam emicans virtutum exemplis lucerna, tamque
praenitens signorum efficacia gemma, diu sub latibuli
modio non esset occulta.</p>
<p>Porro quanta sit eum comitata prodigiorum efficacia,
nullum scire diffido, cum utique tam sint insignia,
ut post sanctos, ut praefatum est, apostolos,
ei specialiter quodammodo a Salvatore dictum fuisse
videatur. Majora his facies, credens in nomine meo.
Vere in ejus nomine credens, tot taliaque exhibere
miracula voluit, quem omnibus sepositis hujus labantis
vitae prosperis, est amplexus. Unde jure
coelitus ei collata est virtus excelsa, qua utique
examini cadaveri vitam orando restituit; et inter
caetera innumera, solo intuitu vinctorum lora brachiorum
<nobr><sub></sub></nobr> dissolvit. Dolium quoque omnino vacuum
oratu supplici lecytho manare potenter exhibuit.
Placidum necnon puerum aequorea demersum in unda,
sui pepli [sic] apparitione per Maurum aeque
beatum stabili reddidit solo: et reliqua quae pene
toto orbi terrarum et notissima et celebria fore non
ambigo. Digne ergo a nobis suis servulis debita
celebratur solemnitate, qui corporea tranquille deposita
sarcina, ad aetherea transmigravit palatia,
illa suscepturus ineffabilia praemia quae humana
aestimatione propter sui magnitudinem plene non
possunt considerari.</p>
<p>Merito quoque in ejus sacrosancta solemnitate
spirituali tripudiamus jubilo, qui vigilum comitatus
<nobr><sub></sub></nobr> obsequio per stratam polico decoratam ornatu, coelorum
tripudians alta conscendit. Nempe dignum est,
ut ejus amplectamur devota exsultatione solemnia,
quem e terris abstractum sua Christus ditavit munificentia.
Non ab re est eum prae caeteris sanctis devotius
celebrare, cujus, divina annuente clementia,
quotidie experimur juvamen. Porro valde est indecens
ut eum sua propria concio, conatu quo valet,
glorificare negligat, quem exterae quaeque, proculque
positae provinciae, meritorum ejus spiculis illustratae,
devotissimis obsequiis venerantur. Sed interim
quibus potissimum hic noster beatissimus
Pater delectari dignatur obsequiis, ejus sanctae institutionis
regula perlecta diligenterque perscrutata,
perpendamus quatenus ejus sequentes tramitem deviis
<nobr><sub></sub></nobr> quibusque possimus vigilanter carere dumetis
[sic]. Inter caetera nimirum quae celeberrima idem
Pater edocuit instrumenta virtutum, charitatem quae
est perfectionis vinculum, humilitatemque quam constat
omnium reliquarum esse custodem virtutum,
praecipue commendavit. Psallendi quoque officium
quam caute moderateque, et ut ipsius utar elogio,
qua gravitate nobis exhibendum praeceperit, vestra
charitas minime ignorat. Dicit enim inter caetera:
sic stemus ad psallendum ut mens nostra concordet
voci nostrae. In quibus verbis luce clarius indicat,
non se vocum dulcedine, immoderateque sublimata
cantilena, sed potius inspectione vis verborum,
salubrique delectari compunctione.</p>
<p>Studeamus itaque, dulcissimi fratres, in hac ejus
<nobr><sub></sub></nobr> praecipua solemnitate charitate fervidi, mentis humilitate
decori, cantilenae suavitate salubriter compuncti,
tanti Patris celebrare memoriam, cujus patrociniis
ubique mereamur muniri. Sed quia, sicut
idem sanctissimus dicit, ea quae agenda sunt, oratu
debent inchoari, aliquantisper illius supplicemus
patrocinatui, quatenus devote coepta feliciter consummentur.
Igitur, te nostrum pastorem, cernua
mente, tuae flagitamus bidentes, ut nostri dignanter
misertus, solitas offeras cunctisatori Deo pro tuo
grege preces; ab antiqui hostis nos tuos famellulos
incursionibus pie tuearis; charitatis nos pollere
virtute misericorditer facias; charismatum omnium
affluentiam clementer largieris tuis clientulis, ac
quandoque tuis non facias aggregari coetibus. Me
<nobr><sub></sub></nobr> quoque tui encomii praesumptorem litterariae peritae
minus edoctum, famulorum scilicet tuorum vernaculum
ultimum, tuo, quaeso, protege patrocinio,
quatenus omnes pariter tuo munere ditati, nostrorum
impetremus facinorum veniam. Interea nostrae
paginae calx breviter hujus excellentissimi Patris
nostri summam concludat.</p>
<p>Sed quando nostra inertia faceto lepidoque sermone
hujus plene valet enarrare meritorum insignia?
Cum etiam Plato vel Demosthenes eloquentiae,
sicut aiunt, torrentes, si ab Erebi faucibus, in quo
cruciantur, resurgerent, tanti praeconia Patris potius
possent stupere quam loqui. Quandoquidem
tanta eum tonantis clementia insignivit beatitudine,
<nobr><sub></sub></nobr> ut et polica regna justitiae stemmate laureatus possideat
ovans, et sua pignora, quibus Cassinense
beatur coenobium, a regibus terrae cernuo summissoque
venerentur adoratu. Tantis enim miraculorum
prodigiis etiam nunc apud suum honorificum larem
praepollet, ut ejusmodi rumoris tonitrunm transmarinos
ultramontanosque principes ad sui pertrahat
potenter obsequium. Nec immerito sane terrenis a
principibus venerabiliter honoratur, qui regum omnium
regi colla summittens, in omni studuit vita sua
dignissime famulari. Ipse siquidem per prophetam
dignatus est polliceri: ego glorificantes me glorificabo.</p>
<p>Vere quidem insigniter hunc nostrum sacratissimum
Patrem glorificavit et glorificat, non tantum in
<nobr><sub></sub></nobr> aethereis regnis, sed etiam coram hominibus in terris
quo totus agnoscat orbis quanta beatitudinis
gloria exaltatur, qui pro ejus nomine studuit in hac
vita salubriter humiliari. En illum quem spelaca
[spelunca] tenuerunt aliquantulum latitantem, nunc
paradisus retinet exsultantem; et quem arva quondam
habuerunt confectum jejuniis, nunc Olympi
<nobr><sub></sub></nobr> gaudia complectuntur tripudiis. En illius vestigiis,
quem olim sola Campania noverat, nunc reges terrae
litant devotissima oscula necnon permunifica
munera. Jam nunc ergo, Pater excellentissime patrum,
tuam cernui flagitamus clementiam, ut nobis
opis tuae porrigas dexteram. Obstrue, quaeso, nostri
misertus iniquorum [<em>Cod.</em> cicorum] ora crudelia qui
tuas fraudulenter gestiunt illicere vernulas. Da solamen
tuum, Pater, tuis clientulis quos ad tuum
imitandum callem pertraxisti clementius. Pande
dignanter, poscimus, iter quo ad patriam pervenitur,
quatenus ex tuo grege nullum nanciscatur periculum;
ut olim tibi collata talenta communi Domino
geminata de nobis restituens, duplici praemio potiri
merearis. Nos quoque immeriti per tuum interventum
<nobr><sub></sub></nobr> saltem evadamus supplicium, quos ob meritorum
qualitatem consecuturos ambigimus praemium.
Praestante Domino nostro Jesu Christo qui te, beatissime
Pater, adeo sublimavit ut nullo sanctorum
(<em>ita cod.</em>) post beatos apostolos inferior videaris;
ipso utique qui cum Patre et Spiritu sancto vivit et
regnat per omnia saecula saeculorum. Amen.<span class="text-blue-600 font-bold"