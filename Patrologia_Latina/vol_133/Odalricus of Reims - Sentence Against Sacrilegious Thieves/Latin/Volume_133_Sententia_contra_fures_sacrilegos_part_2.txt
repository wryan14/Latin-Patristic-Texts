ODALRICI
ARCHIEPISCOPI RHEMENSIS
SENTENTIA CONTRA FURES SACRILEGOS
(Actes de la province de Reims, tom, I, pag, 621.)
 Odalricus episcopus, Rodulfus archidiaconus et
omnis Rhemensis Ecclesiae clerus omnibus Ecclesiae
filiis.
 Quidam perversi et nefarii homines templum
Dei cum scelerata mente introeuntes, dum clementiam
Dei exorare, et precibus deberent insistere,
 furtis et sacrilegiis instinctu diabolico non
metuunt inhiare. Ex quibus quidam, quos adhuc
ignoramus, ingredientes hanc beatae Dei Genitricis
Mariae basilicam, pallium desuper altari sanctae
crucis non timuerunt auferre; sed et alia quaedam
nuper ablata sunt inde, linteamina videlicet ex lecto
Frederici custodis ecclesiae; sed et de capella S.
Petri infra claustrum ablatum est vestimentum sacerdotale
in praesenti, in praeterito vero anno liber
missalis. Quarum omnium rerum fraudatores et sacrilegos
excommunicamus et anathematizamus per
 virtutem et auctoritatem Dei omnipotentis Patris, et
Filii, et Spiritus sancti, in virtute sanctae crucis,
ex virginitate beatae Dei genitricis Mariae et auctoritate
sancti Petri apostolorum principis, omniumque
sanctorum, ut sint excommunicati et separati a
participatione corporis et sanguinis Christi et ingressu
ecclesiae, omnique Christianorum societate,
donec ad emendationem et satisfactionem veniant
vel praedicta quae abstulerunt huic ecclesiae reddant.<span class="text-blue-600 font-bold"