PROLOGUS AUCTORIS. </center></h4>
 <h4><center><em>Joannes operis hortatores memorat.</em> </center></h4><nobr><sub></sub></nobr> 
<p>1. Dominis et in Christo fratribus Salernicensibus
servus Christi Jesus frater <small>[Note: <nobr><sub></sub></nobr> Sic fratris nomen assumebant non solum monachi,
sed etiam abbates, cum de se ipsi loquebantur,
ut S. Benedictus infra in lib. III num. 8: <em>Ego
sum scias frater Benedictus,</em> etc., itidemque apud
Adrevaldum. Sic de se perpetuo in epistolis loquuntur
Petrus Venerabilis, S. Bernardus, aliique imo
aliquando episcopi ex monachis.]</small> Joannes.</p>
<p>Librum quem doctissimus vir Palladius de vita
et virtutibus beatorum eremitarum Patrum temporibus
Theodosi imperatoris composuit, semel a vobis
coactus scribere <small>[Note: <nobr><sub></sub></nobr> Vides ut non solum indocti rudesque litterarum,
sed etiam litterati scribendis codicibus operam
dabant. Alia passim exempla obvia sunt apud
<nobr><sub></sub></nobr> veteres, Hieronymi, Bedae, Rabani, et aliorum.]</small> non grave pertuli: sed mox
subnixo corpore, flexisque articulis scribere curavi,
vestrae utilitati commodius nihil me agere aliquid
fore censui. Igitur coepti operis dum anhelanter ad
finem vellem percurrere, stomachico coepi dolore
affligi vehementer. Interea contigit die quadam mecum
adesse virum venerabilem domnum Adhelradum
confratrem nostrum, unaque cum eo sacri Salernitani
palatii exactorem <small>[Note: <nobr><sub></sub></nobr> Exactor sacri palatii forsan is erat, qui publicae
pecuniae praefectus. Paulo aliter Ansegisus
abbas sub Eginhardo <em>regalium operum exactor</em> dicitur
in chronico Fontanellensi. Ex hoc etiam loco
patet, <em>sacri palatii</em> nomen audiisse ante Fredericum
Aenobarbum. Quod jam antea demonstravimus contra
Conringium in lib. II de Re diplomatica, cap. 11,
num. 13.]</small> Joannem, qui infirmitatis
meae tolerantiam providentes, coeperunt mihi
sanctissimi patris nostri domni Odonis piam et venerabilem
eximiamque inserere memoriam, scientes
<nobr><sub></sub></nobr> prae omnibus semper mihi pium esse atque dulce,
vel aliis aliquid de eo narrare, vel meae utilitati
quiddam conferre. Ast ego non immemor illius quod
scriptum est: <em>Sapientiam sanctorum narrant populi,
et laudem eorum nuntiat Ecclesia;</em> assumpto sermone
ejus illis, ut percunctati sunt, coepi originem exponere.
Quo audito indiderunt mihi, si eum (ut tunc
profitebar) diligerem; prolata verbis sine dilatione,
ut bonae haereditatis commoda posteris transcripta
dimitterem. Itaque corde volutans horum virorum
vehementer praecepta amantium [<em>al.,</em> amans], prius
(ut moris est monachorum) conticui ad modicum,
veritus, ne temerario ore tanti viri vitam potius
narrando dehonestarem, quam digne describerem;
et quod nec grammaticae artis locutio mea decoraret
verba, neque dignus videbar hujus sanctissimi viri
narrare vitam, etiam si loquendi adesset facultas.</p>
<br> <h4><center><em>Testes profert auctor. Visa et audita narrat. Multorum
nomina cur silet.</em> </center></h4><nobr><sub></sub></nobr> 
<p>2. Assumpto itaque opere, cum medullatis lacrymis
virginis Creatorem et Filium invocare coepi,
ejusque comparem sanctum Spiritum tributorem
linguarum, distributoremque sermonum, qui aperit
os mutorum, et disertas facit linguas infantium: ut
qui me dudum voluit frigescere saeculo, et in amorem
tanti patris esse accensum; omni destitutum litterarum
auxilio facundum esse suo concedat afflatu.
Quapropter, dilectissimi, quia vestra exhortatione
compulsus tantum opus audacter sumpsi, ut ad finem
usque perducam, vestris orationibus me adjuvare
dignemini. Sed si quis forte haec legerit, vel alio legente
audierit, obsecro ne horrescat, aut irrideat,
vel ficta temerario ore dicere praesumat, et quasi
derelicto a Deo mundo hactenus talem Ecclesia non
valeat edere virum, cui dudum inquiens promisit
Christus: <em>Ecce ego vobiscum sum usque ad consummationem
saeculi.</em> Ego tamen Jesum testor, quia
<nobr><sub></sub></nobr> multa de eo mihi praeter haec quae narro, magister
meus Arnulfus jurejurando solitus erat recitare, quibus
<nobr><sub></sub></nobr> se testatus est interfuisse; similiter Hucbertus
<small>[Note: <nobr><sub></sub></nobr> Hic deest in serie episcoporum Tiburtinorum
apud Ughellum in Italiae tomo I, col. 216.]</small>, Tiberinae [<em>al.,</em> Tibertinae] Ecclesiae episcopus,
atque unus ex nostris fratribus, nomine Landricus:
e quibus minime scribere curavi, et non ob aliud,
nisi quia dum inhianter ejus non obsequebantur
viam, eorum nolui sumere testimonia, quae videlicet
si vellem describere, sufficere arbitror posse in laudem
cujuslibet antiqui patris et apostolici viri. Ea
nimirum scribere bene complacuit, quae quasi de
alio narrante ex ejus ore sumpsi, et meae memoriae
commendavi. Deinde quae domnus Hildebrandus, vir
nempe veridicus et Cluniaci coenobii praepositus, in
regularibusque disciplinis praeceptor meus, mihi et
multis aliis est professus. Interim deprecor o charissimi,
ut a me progenitorum suorum, caeterorumque
Gallorum, cum quibus ipse adolevit, nomina non
requiratis, quos neque vidi, neque facultas videndi
aliquando se mihi praebuit: et quia regularibus disciplinis
tunc eram arctatus, saltem nec licuit percunctare,
<nobr><sub></sub></nobr> praecipueque cum me tellus Italica edidit, et
intra septa Ecclesiae nutrivit.</p>
<br> <h4><center>LIBER PRIMUS. </center></h4><nobr><sub></sub></nobr> 
<br> <h4><center><em>Odonis summa vitae.</em> </center></h4><nobr><sub></sub></nobr> 
<p>3. Odo igitur, vir beatissimus, ex Francorum
prosapia <small>[Note: <nobr><sub></sub></nobr> Auctor alter, <em>ex militari Francorum prosapia.
Pater ejus Abbo nomine.</em> Joannes idem infra. Matris
nomen uterque silet. Natus est porro Odo anno 879
vel insequente, ex sequente num. 4.]</small> exstitit oriundus, sed intra domum Guillelmi
robustissimi ducis Aquitaniae est alitus. Nono
decimo aetatis suae anno apud beatum Martinum Turonis
est tonsus, ibique grammaticae artis liberalibus
studiis educatus. Deinde apud Parisium dialectica
musicaque a Remigio doctissimo viro est in tructus,
et tricesimo ortus sui anno Burgundiam petiit ibique
per quindecim annos sub Bernone abbate monasticam
vitam duxit. Postmodum vero abbas ordinatus,
Franciarum, Aquitaniarum, Hesperiarumve partium,
atque urbis Romanae consistentium coenobiorum effectus
dux et pater dulcissimus.</p>
<br> <h4><center><em>Auctoris fortuna.</em> </center></h4><nobr><sub></sub></nobr> 
<p>4. Anno itaque Dominicae incarnationis nongentesimo
<small>[Note: <nobr><sub></sub></nobr> Ita in ms. codice Silviniacensi, in aliis quotquot
vidi omnibus mendose, <em>octingentesimo.</em>]</small> tricesimo nono, et ejus aetatis sexagesimo,
in monastica religione tricesimo anno Romam veniens,
me miserum terrenis irretitum nexibus reperit,
miseransque suo rete piscatus est, atque coenobium
sancti Petri Ticini positus usque perduxit.
Parvo ibi tempore ab Hugone rege detentus, praedicto
viro domno Hildebranno regularibus disciplinis
me tradidit educandum. Non post multo Romam
veniens, me infelicem dignatus est sibi socium
sumere; et quem canonicum parentibus abiens rapuit,
rediens postmodum monachum reduxit. Illis
praeterea diebus dum iter carperemus, simul loquelis
alternantibus, postposito pudore, et veluti monastico
procul posito tramite, audacter erupi in
vocem, atque sui ortus et habitus vitam conversationemve
non veritus sum ab eo diligenter inquirere,
pariterque ut mihi dignaretur exponere proclivius
<nobr><sub></sub></nobr> coepi rogare. Ille quippe, uti semper solitus erat,
paululum conticuit: deinde terso faciei rubore,
atque ab intimo corde suspiria trahens, suam mihi
originem coepit exponere: sed tamen illius verba
lacrymis et gemitibus erant plena.</p>
<br> <h4><center><em>Odo Joanni narrat patris sui religionem, et vitae suae
primordia.</em> </center></h4>
<p>5. Pater, inquit, meus Abbo est vocatus, sed
<nobr><sub></sub></nobr> alterius moris esse videbatur et actibus, quam nunc
homines praesentis temporis esse videntur. Veterum
namque historias, Justiniani Novellam memoriter
retinebat. In suo nempe convivio evangelicus semper
resonabat sermo. Verum si quando lis quoquo modo
inter partes fuisset orta, tanta in eum censurae excreverat
veritas, ut undique omnes ad eum ob diffiniendi
proficiscerentur gratiam, qua de causa omnibus
charus erat, praecipueque apud Guillelmum <small>[Note: <nobr><sub></sub></nobr> Guillelmus is est, cognomento Pius, de quo
ipse Odo in lib. III de Vita S. Geraldi, cap. 32 et
sequentibus. Nos de eo supra in elogio sancti Bernonis.]</small>
robustissimum comitem, qui eo tempore Aquitaniam,
Gutiamque [<em>al.,</em> Gothiam] suo jure tenebat. Multo
quidem assueverat sanctorum pervigil celebrare vigilias.
Noctem vero illam, qua angelis et hominibus
pax est reddita, et Christus Dominus mundum visitans
<nobr><sub></sub></nobr> a virginali utero est egressus, tanquam sponsus
de thalamo summo, in silentio cum lacrymis et orationibus
transigebat. Dum ergo has excubias diligenter
celebraret, menti suae suggestum est, ut Domino
peteret ob virginis partum condonari sibi filium, talique
instantia precum maternum denuo jam emortuum
meruit suscitare uterum. Saepius enim retulit
pater meus, nonnullis talem fuisse ordinem meae
nativitatis.</p>
<p>6. Per illud namque infantiae meae tempus contigit
illum ingredi septa cubiculi, meque ibi super
cunabulum sine custode reperit: huc illucque circumspiciens,
cum neminem videret, suis me manibus
elevavit, et corde sursum respiciens: Suscipe,
ait, gemma sacerdotum, Martine, hunc puerum, deponensque
me super eumdem quo elevavit stratulum,
abiens recessit; sed quod gesserat nemini
prodere voluit.</p>
<p>7. Post haec ablactatum cuidam suo presbytero,
remotiori manenti loco, me tradidit educandum, et
<nobr><sub></sub></nobr> litterarum studiis imbuendum. Fatebatur postmodum
ipse presbyter, quod his diebus talem vidisset visionem.
Videbam, et ecce Ecclesiarum principes coeperunt
mihi puerum petere etiam exacte. Cumque
sciscitarer quid de eo fieri vellent, an ad domum
patris reducere: non ita se inquiunt venisse, sed ut
in Orientis partibus eum ducerent. At vero presbyter
<nobr><sub></sub></nobr> cum eum dimittere nollet, et eis resistere nequiret,
et quid amplius ageret nesciret; terra prostratus
convertit se ad preces, deprecans, ut prius
in eum ultionem plecterent [<em>al.,</em> exercerent], quam
puerum tollerent. Nunc vindictam patris se dicebat
perpeti, nunc se a parentibus dicebat vocandum
proditorem pueri. Ad haec ferebatur respondisse
unus eorum: Ne forte vindicet se pater pueri in
presbyterum, dimittamus eum usque ad tempus.
Hanc revelationem ipse presbyter addiscens restituit
me quidem meis parentibus. Haec omnia quae a
me requiris, o fili, ita ego a meo patre audivi.</p>
<p>8. Factum est autem cum adolevissem ego, quem
modo vetulum intueris ac turpem, strenuum praedicabant
et conspicabilem juvenem: coepitque pater
meus per incrementa temporum me ab ecclesiastico
subtrahere ordine, et militaribus exercitiis applicare;
qua de re intra domum Guillelmi me tradidit serviturum
comiti. Relictis tandem litterarum studiis,
<nobr><sub></sub></nobr> venatorum aucupumque coepi deservire officiis. Sed
omnipotens Deus qui invitis salutem praestat, et vocat
ea quae non sunt tanquam ea quae sunt, coepit
me in somnis terrere, et vitam meam pronam ad
malum ostendere; sed insuper totam meam venationem
vertebat in fatigationem. Nam quanto amplius
me ingerebam hujuscemodi lusibus, tanto rediebam
moerens sine omni effectu et fatigatione confossus.</p>
<p>9. His vero diebus suasit mihi pater meus celebres
habere vigiliarum excubias, quas ipse celebrare
consueverat. Evolutis autem aliquot annis, Natalis
Domini vigilias me celebraturum praeparavi: et cum
partem noctis duxissem pervigilem, subito menti
meae complacuit obsecrare pro vita mea Domini
Jesu Genitricem. Tunc siquidem orans coepi dicere:
O domina, mater misericordiae, tu nocte ista mundo
edidisti Salvatorem; oratrix pro me dignanter
existe. Ad tuum gloriosum et singularem confugio
<nobr><sub></sub></nobr> partum, piissima, et tu meis precibus aures tuae
pietatis inclina. Vehementer expavesco ne vita mea
tuo displiceat Filio: et quia, domina, per te mundo
se manifestavit; propter te quaeso absque dilatione
misereatur mei. Inter has preces et matutinas laudes,
missarumque solemnia dies crastinus illuxerat: et
ecce, ut solebat, canonicorum dealbatus chorus
adfuit; et dum in laudibus tantae solemnitatis diversarum
fieret modulatio vocum, velut impatiens juvenis
in medio eorum prosilivi, una cum ipsis natum
regem mundi laudare coepi. Scio enim et confiteor
me improbe fecisse sed tamen Davidicum illud corde
quod scriptum est retinens, non immerito hoc agere
praesumpsi: <em>Laudate Dominum omnes gentes, et
collaudate eum omnes populi.</em> Statim vero capitis me
invasit nimius dolor, qui paulisper me contrivit et
recessit. Perlecta itaque lectione evangelica, denuo
me invasit praedictus dolor capitis, et nisi extensa
brachia ad cancellos applicuissem ecclesiae mox a
<nobr><sub></sub></nobr> summo statu velut exanimis ruerem. Intantum enim
excruciabat me dolor ille, ut eo veniente, nec ad
momenti spatium ulla spes vitae in me remaneret.
Sexto instante et decimo aetatis meae hoc mihi contigit
anno, et tribus annis sequentibus isto sum vomere
sulcatus. Ob hoc et ad parentum reductus sum
domum, et per biennium omne genus curationis
adhibuerunt mihi; nam quanto ampliora et omnigena
sumebam medicamina, toties eminus salutis a
me remedia fugiebant. Illis in diebus cum gravi
moerore largoque suspirio pater meus praedictus
meam hujuscemodi exponebat fuisse nativitatem,
addens insuper: Ecce, beate Martine, quod grate
obtuli exacte requiris. Vere ut decet exaudibilis es
in voto, sed charus in negotio. Desperato tandem
salutis remedio, unum fore putavi solatium, si anhelanter
<nobr><sub></sub></nobr> confugerem ad eum: nempe ut cui traditus
fui nesciens, deposita capitis coma denuo illi servirem,
sciens quod ita factum est. Ecce habes, o filii
ortum meae nativitatis, atque exordium conversationis:
animadverte quia nihil boni egi mea sponte.
Tu tamen de meis parvis moribus, ut dignum videris,
judica, dum tamen misericordiam super me
respicientem incessanter benedicendo praedices atque
glorifices.</p>
<br> <h4><center><em>Odo S. Martino devotus, ejus hymnos componit.</em> </center></h4>
<p>10. Nam tantam postmodum devotionem in beato
Martino visus est habere, ut prae caeteris sanctis
eum diligeret, suaeque protectioni semetipsum quotidie
commendaret, illum nempe ubicunque adesset.
corde retentans, ore praedicans, operibus sequens.
Ecce enim sunt evoluti haud plusquam sex anni,
dum ante ejus corpus vigiliarum excubias diversus
ordo ecclesiae celebraret, contigit ut ipse ibidem
interesset. Verum quia ejusdem officii antiphonae,
<nobr><sub></sub></nobr> uti omnibus patet, breves sunt, et ejus temporis
longiores noctes; volentes officium ad lucem usque
protendere, unamquamque antiphonam per singulos
psalmorum versus repetendo canebant. Fiebat namque
eis labor improbus. Denique venientes ad eum,
quasi uno ore dicentes deprecabantur: Diu namque
est quod tuum adventum praestolavimus, pater,
quatenus nos a tanto labore sublevares. Nunc vero
quia praesto es, alias nobis antiphonas de vita beati
Martini domini tui precamur institue, quarum prolixitas
digne a nobis harum brevissimarum fastidium
tollat. Ille vero coepit dicere, non solum has se facere
non posse, verum etiam discendi sibi tempus
aetas omne denegaret, si a quovis factae fuissent;
coepitque inter haec earum brevitatem laudare, et
earum quas petebant prolixitatem in nauseam habere.
At illi e contra inferebant, si aliter faceret,
Martinum offenderet; addentes quod talis excusatio
palliatam superbiam significaret. His verbis precibusque
<nobr><sub></sub></nobr> mistis pater noster Odo convictus, mox super
tanti officium laboris annisu incubuit. Tres
vero hymnos <small>[Note: <nobr><sub></sub></nobr> De his vide Udalricum in lib. I Consuetudinum Cluniacensium cap. 23, et Ditmarum in Chronico,
pag. 107.]</small> in ejus laude composuit, e quibus
unius tantum exemplar inserere huic operi adjudicavi.
<em>Rex Christe, Martini decus; hic laus tua, tu
illius; tu nos in hunc te colere, quin ipsum in te tribue.</em>
Similiter duodecim antiphonas ternas per singulas
habentes differentias, quarum verba et vocum
consonantia adeo sibi invicem concordant, ut nihil
in sensum plus minusve, nihil in symphoniae modulationibus
reperiri dulcius posse videatur. Retinentur
hactenus Beneventi. Nunquam mane, nunquam
vespere ejus memoria habebatur a suo pectore atque
ore, illum corde retinens quem promebat ore: <em>O
Martine, o pie, quam pium est gaudere de te, o Martine,</em>
et caetera. Sed interim quia congrue locus se
praebuit descriptae narrationis, auxiliante Domino,
cum ejus vitam pleniter exponere coepero, tunc
quae per eum beatus Martinus operari voluit enarrabo.
<nobr><sub></sub></nobr> Nunc interim revertamur ad ea unde digressi
sumus.</p>
<br> <h4><center><em>Anno 19 aetatis clericus.</em> </center></h4>
<p>11. Igitur vir beatissimus Odo nono decimo aetatis
suae anno confugiens apud beatum Martinum, clericatus
suscepit officium. Quaenam ibi confluxerit
turba magnatorum, et quanto cum apparatu ne sequenti
paupertati, qua postmodum contentus fuit,
injuriam facere videar, malo silere, quam promere.
Inter hos vero adfuit comes Fulco, qui eum nutrierat:
cui mox cellam juxta beati Martini tribuit
ecclesiam, et quotidianum victum ex eadem canonica
acquisivit, eique concessit. Sed paupertatis amator
vir beatissimus, contempta mundi gloria, soli Deo
placere curabat. Diebus itaque continuatis lectioni
<nobr><sub></sub></nobr> insudabat, et noctibus orationi vacabat, sciens esse
scriptum: <em>Qui ignorat, ignorabitur</em> <strong>(I Cor. XIV)</strong>.</p>
<br> <h4><center><em>Virgilio deditus terretur.</em> </center></h4>
<p>12. His praeterea diebus nauta noster peritissimus,
qui nos suo ductu docuit transmeare gurgites istius
mundi, immensum Prisciani transiit transnatando
pelagus. Nam Virgilii cum voluisset legere carmina,
ostensum fuit ei per visum vas quoddam, deforis
quidem pulcherrimum, intus vero plenum serpentibus,
a quibus se subito circumvallari conspicit, nec
tamen morderi, et evigilans serpentes doctrinam
poetarum, vas in quo latitabant, librum Virgilii;
viam vero per quam incedebat valde sitiens, Christum
intellexit.</p>
<br> <h4><center><em>Litteris sacris dat operam.</em> </center></h4>
<p>13. Interea quanta in eum coepit postmodum emanare
virtus patientiae, succincte describam. Deinde
relictis carminibus poetarum, alti edoctus spiritu
<nobr><sub></sub></nobr> consilii, ad evangeliorum prophetarumque expositores
se totum convertit. Coeperunt interea rabido
latratu omnes pene canonici furere contra eum.
Quid agere velis, inquiunt? cur invadere quaeris
opus alienum? hoc opus pretii perdidisti cum flore
juventutis. Parce tibi, et relictis his inextricabiliter
connexis litteris, ad psalmos abi. Sed idem spiritus
qui eum pridem docuerat a bonis silere, tunc docebat
eum a malis conticescere. Ille vero curvato
capite et obturatis auribus, defixisque in terram
aspectibus, illud in corde versabat Davidicum:
<em>Dixi: Custodiam vias meas ut non delinquam in lingua
mea. Posui ori meo custodiam</em> <strong>(Psal. XXXVIII)</strong>.
Nec tamen erat immemor Dominici promissi: <em>In
patientia vestra possidebitis animas vestras</em> <strong>(Luc. XXI)</strong>.
Quae vero restant de ejus patientia, auxiliante Domino,
in sequentibus describam.</p>
<br> <h4><center><em>Virtutibus clarus fit. S. Martini tumulum noctu visitat
tabellas gerens. Terretur a daemonibus.</em> </center></h4>
<p><nobr><sub></sub></nobr> 14. Nunc transcurram ocius ad contemptus rerum.
Laudent ergo qui volunt expulsores daemonum,
curatores cadaverum, caeterosque infamatos viros
virtutibus. Ego inter omnes exiguus, Odonis mei
primam patientiae laudabo virtutem deinde contemptum
rerum, post haec animarum lucrum, restaurationem
coenobiorum, vestimentum cibumque monachorum,
pacem Ecclesiarum, concordiam regum et
principum, custodiam viarum omnium, instantiam
mandatorum, perseverantiam vigiliarum et orationum,
respectus pauperum, correptionem juvenum,
honorem senum, emendationem morum, amorem
virginum, consolationem continentium, misericordiam
miserorum, intemeratam observantiam regularum,
ad postremum specimen omnium virtutum.
Conserebat in parvo locello tunc bonus Jesus ex
diversis nemoribus monachorum paradisum, ex
cujus irrigaret corda fidelium. Contentus denique
parvula cellula, sublatusque ab oculis omnium, soli
Deo placere festinabat. Distractis pauperibus universis
<nobr><sub></sub></nobr> quae ad usum temporalem secum attulerat, secundum
evangelicum praeceptum de crastino nihil
cogitabat. Noctu vero ab aspectibus se privabat
hominum, et ad sepulcrum beati Martini orationis
gratia solus ibat, quod videlicet ab eadem cellula
duobus ferme millibus distabat: non collegae fultus
latere, non bacilli corroboratus munimine, sed duas
solum tabellas manu bajulans, scribendi officio aptissimas,
fabrili opere ita connexas, ut possent patefieri,
non tamen disjungi, quibus scholastici dextro
femore solent uti. Sed bonorum hostis tales ei terrores
inferre coepit. Ex lateribus namque viae undique
egrediebantur vulpes, quae prius terga illius persequentes
<nobr><sub></sub></nobr> observabant, deinde in ejus faciem se
objiciebant. Sed cum ardentissimum a recto et proposito
itinere vidissent se declinare non posse,
gannitum dantes, et hianti ore super eum irruentes,
minitabantur strangulare. At ille nec aufugit, nec
destitit: sed complicatis cruribus et contracto rigido
collo, humeris se tantum et brachiis tuebatur. Tradens
denique eorum dentibus totum corpus, gulae
solum cavebat lethalem morsum: et ecce repente
rapidissimo cursu intervenit lupus, eumque ab eorum
liberavit incursionibus, et deinceps illi comes
est effectus atque domesticus. Sed ne cui honestum
vel grave esse videatur, legat vitam beati Pauli a
beato Hieronymo descriptam; et ibi reperiet ejusdem
viri sepulcrum a leonibus fuisse praeparatum. Et si
illi hoc unum exemplum nec sic satisfacere videtur,
transeat ad beati Ammonis vitam, et ejus reperiet
cellulam ob praedones fuisse a duobus draconibus
custoditam. Deinde revertamur ad eumdem praedictum
<nobr><sub></sub></nobr> Hieronymum, et transeat ad nostrum Florentium
Nursinum, cujus vitam in dialogo suo beatus
exposuit papa Gregorius: ibi reperies Hieronymum
meruisse leonem <small>[Note: <nobr><sub></sub></nobr> Hinc sanctus Hieronymus cum leone pingitur.
Sed historia haec aequivocatione nominis ad Hieronymum
translata est a Gerasimo abbate ad Jordanem,
de cujus leone asini custode mira leguntur
<nobr><sub></sub></nobr> in Prato spirituali cap. 107. Eamdem opinationem
secutus est B. Odilo sub finem vitae S. Maioli
abbatis.]</small> habere custodem asinorum, et
Florentium ferocem ursum ob custodiam pecorum.
Agebat autem extunc securior iter suum, et semper
bone Jesu testimonia tua corde retinens tibique
resultans, ore canebat dicens: Vere namque <em>fidelis
es, Domine, in verbis tuis, et sanctus in omnibus operibus
tuis. Allevas omnes qui ruunt, et erigis omnes
elisos.</em> Nam versa vice tuebatur lupus a comestione,
quod aliquando comedere solet, et terrebat vulpes,
a quo terreri solet. Quae ergo et tanquam invisibiliter
diabolus contra eum sumpserit tentamenta,
obsecro nullus a me requirat. Ad fidem tamen probandae
rei, quae potuisset per suggestionem invisibiliter
tolerando sustinere, descriptum visibile bellum
sufficere ad credulitatem posse arbitror omnibus
legentibus. Nocte vero cum orationis gratia egrederetur
a praedicta qua manebat cellula, non claudebat
<nobr><sub></sub></nobr> post se ejusdem ostiola: propterea quia nihil perdere
metuebat, nempe qui super humum nudam matta
solum et quibus induebatur vestibus contentus
erat.</p>
<br> <h4><center><em>S. Benedicti Regulam lectitat.</em> </center></h4>
<p>15. Contigit interea dum diversorum librorum
legeret volumina, ad beati Benedicti pervenisse
regulam: et cursim eam cum vellet transire, impegit
in eumdem locum, in quo praeceptum est monachis,
ut dormire debeant vestiti <strong>(Reg. S. Bened.,
cap. 22)</strong>; nam plane non intelligens eumdem sensum,
per triennium jacuit vestitus, et necdum monachus,
monachorum lene ferebat jugum. Istius sancti
praecepta curabat obaudire, alterius vitam imitari
cupiebat. Jaciebat enim tunc Dominus Jesus in rudi
terra simplicia semina, ex qua providebat centuplicata
recipere frumenta.</p>
<br> <h4><center><em>S. Odo corpore vegetus.</em> </center></h4>
<p><nobr><sub></sub></nobr> 16. Sed hoc mirabile est, quia candor ipsius corporis
non est immutatus a nigredine in qua jacebat
humi, et virtus sui animi non fuit extenuata a longa
continuatione jejunii. Praeteritis namque his duobus
annis, cum simul loca sanctorum, quae sunt intra et
extra urbem Romam orationis causa frequentaremus,
venerabilem ejus sexagenariam senectutem
nostra non valebat juventus non solum praeire,
verum etiam nec sequi: sed cum fatigati ut sibi
nobisque parceret rogaremus dicebat: Certe videtis
quia omnem virtutem perdidi. Longa enim senectus
fecit me esse silicernium. Sunt ecce triginta anni,
quod talis, qualem nunc me videtis, fui. Ipse vero
gemens suam nobis imbecillitatem tali modo pronuntiabat:
<nobr><sub></sub></nobr> nos vero cum magno attonitu ejus mirabamur
virtutem, et non immerito: ut qui a corruptione
non passus est vinci, a corruptela non debebatur
prosterni. Denique parvipendebat quidquid virtutis
in se videbat: illud magnopere judicabat, si quid in
alio videre poterat. Sustentabatur per idem infantiae
suae tempus media panis libra et fabae pugillo, atque
(quod est contra naturam Francorum) perparvo
potu. Deposita itaque omni corruptibili sarcina, nudo
pectore, nuda miles Christi praecinctus ferebat arma.
Videbatur ab omnibus rudis triunculus senum praeire
euneos, et confidens in Christo gloriosam de hoste
satagebat praedam reducere. Haec autem omnia apud
ecclesiam beati Martini Turonis fiebant. Est locus
ille omnibus virtutibus fertilis, prodigiis mirabilis,
divitiis uber, omnique religione praefulgens. Dignum
namque est illum esse mirabilem, qui tantum meruit
habitatorem habere. Non enim martyr tantum
aut confessor opimus, sed lux saeculi et gemma sacerdotum:
ibique reges properant, diversarum gentium
<nobr><sub></sub></nobr> principes ibi cum muneribus et votis saepius
frequentant.</p>
<br> <h4><center><em>Omnibus dat monita.</em> </center></h4>
<p>17. Contigit interea ut plurimi ex ipsis ad eum
introirent visitandi gratia, cogniti ut notum reviserent,
ignoti ut notum eum sibi facerent. At
ille, velut fons redundans, desiderantissima cunctis
praebebat pocula, et, quasi ex aperta bibliotheca,
omnibus congrua ministrabat exempla: huic castitatem
indicens, illi sobrietatem imponens: hunc
contemnere mundum docet, alterum ne alterius res
concupiscat admonet. Unicuique enim quaeque
erant necessaria affluenter ministrabat; flebat miserrimum
hunc mundum, et cito cum suis esse
fatebatur amatoribus ruiturum. Admonebat itaque
omnes vivere parce, et male concupita non amplecti;
ventris penitus refrenare ingluviem, inquiens:
Qui ventrem farcit, venerem nutrit. Libidinosis
<nobr><sub></sub></nobr> praecipitium opponebat draconis, dicens:
Heu miseros illos, quia tertiam partem stellarum
post se trahit draco. Ebriosis et comestoribus dicebat:
Nabuzardan princeps coquorum destruxit
muros Jerusalem. Mollibus et masculorum concubitoribus
opponebat Herodis homicidium, et Scribae
exsilium. Quanto, inquit, melior est anima corpore,
tanto qui talia agit pejor Herode. Ille corpora interfecit,
animas in coelo misit: hic corpora a Deo
separat, animas aeterna morte trucidat. Scriba
vero qui probabat tirones, captivus ductus est in
Aegyptum: hic enim post mortem ducendus est in
infernum. Doctor itaque flebat praecipitium, et dicebat:
Aspice, Domine, qui facta est desolata civitas
plena divitiis; et rursum aiebat: <em>Vae tibi
Behemoth. nunquam desinis proh nefas. Aurum
tibi sternis ut lutum, et radii solis sub te sunt</em>
<strong>(Job XLI)</strong>. Haec illi audientes, alius terrebatur conscius
delicti sui, alius laetificabatur insons ab ejus
consolationis verbo: et quasi ex uno promptuario
<nobr><sub></sub></nobr> diversi diversos sumebant cibos. Testor Jesum,
quia ex ore hominis nunquam audivi tantam dulcedinem
sermonis. Complebatur in eo quod dicit
Dominus in Evangelio: <em>Simile est regnum coelorum
homini patrifamilias, qui profert de thesauro suo
nova et vetera</em> <strong>(Matth. XIII)</strong>. Itaque omnes divino
sale conditi et coelesti ferculo satiati, gratias agentes
ad propria remeabant.</p>
<br> <h4><center><em>Munera respuit.</em> </center></h4>
<p>18. Multa denique illi dona offerebant et munera:
ex quibus ille nihil recipere volebat, quippe qui sua
largissima distribuerat, ignorabat, quo pacto recipere
posset aliena. Victus aliquando a praedicto suo
domino, vellet nolletve, centum ab eo missos recepit
solidos. Sed miles Christi nec momento passus est
eos apud se moram pati, atque, ut prius, mox eos
<nobr><sub></sub></nobr> indigentibus erogavit. Coepit interea alumnus cuneos
praeire praeceptorum, et subsequentium fieri
exemplum.</p>
<br> <h4><center><em>Parisiis studet.</em> </center></h4>
<p>19. His diebus abiit Parisius, ibique dialecticam
sancti Augustini Deodato filio suo missam perlegit,
et Martianum in liberalibus artibus frequenter lectitavit:
praeceptorem quippe in his omnibus habuit
Remigium <small>[Note: <nobr><sub></sub></nobr> Is erat Remigius Antissiodorensis monachus.]</small>; quo peracto Turonicam remeavit.</p>
<br> <h4><center><em>Gregorii Moralia contrahit, viso Gregorio ad hoc
animatus.</em> </center></h4>
<p>20. Per illud namque tempus rogatus est a fratribus
se diligentibus, ut moralia beati Gregorii papae
sub uno eis coarctaret volumine. Ille autem professus
est se haec minime facere posse, addens, etiamsi
facultas agendi sibi adesset, tamen non debere haec
agere, ne tanti viri laborem, tantique operis pretium
aliter immutare, vel aliquid demere videretur.
Econtra illi opponebant antea succumbi, quam
<nobr><sub></sub></nobr> tanto labore sustineri, et satius esse judicabant funditus
eum deserere et ad Scripturas reliquas transgredi,
quam sub eo velut sub gravi mole interire.
Quotidie namque apud eos de hac re non parva fiebat
altercatio. Ego tamen scio super hac re multos
indignandos fore, et ad sedandos eos hanc libuit
orationem inserere. Non enim fiebat istud propter
arrogantiam, sed disponente Domino, ut supra montem
poneretur lucerna, quae sub modio erat occultata.
In exemplum tamen subjunctae rei hoc quod
diximus manifestius apparebit. Illis videlicet persistentibus
in hac petitione, factum est, ut quadam
nocte domnus Odo intra ecclesiam domni Martini
consuetae orationi insisteret: et ecce subito ei somnus
obrepsit, viditque in eadem visione sanctorum
chorum venientem desursum in eamdem eccelesiam
descendere. Et prius benedixerunt Dominum; deinde
ordinatim in subselliis sederunt, atque post paululum
unus eorum prosiliens in medium dixit: Quidnam
<nobr><sub></sub></nobr> est quod hoc in loco immoramur? Caeteri vero
Gregorium papam exspectare se inquiunt. Hoc audiens
pater noster Odo, velut avidus indagator, coepit
huc illucque circumspicere, quanam ex parte
venientem eum posset videre. Deinde, elevatis oculis
sursum, quasi e coelo missum videt beatum Gregorium,
sed ultra omnes qui praecesserant eum,
vultu specieque et moribus persplendidum atque
ornatum. Mox veniente illo omnes surgunt, et flexis
cervicibus benedictionem petunt. Ille vero non inter
eos deorsum usque descendit, sed super ambonem
ecclesiae substitit, et beatum Odonem terratenus
prostratum vocavit inquiens; Surge, frater Odo,
noli timere. Qui cum surrexisset, vidit veluti more
scriptoris super auriculam ejus haerentem pennam,
et quasi doctoris magisterio productim acuminatam,
et in summo fixam. Quam sumens beatus, eamque
illi tradens ait. Age ergo securus, et perfice opus
tibi indictum. Quem vero composueris librum, non
<nobr><sub></sub></nobr> delebitur, meum autem stabit in aeternum. Et continuo
evigilans, intellexit protinus quod viderat.
Sumens dehinc volumen illud magnum, diligenter
perlegit, et saniorem partem quam praevidit sub uno
volumine composuit, et sic quidem murmurationem
compescuit.</p>
<br> <h4><center><em>Fulconi comiti sanitatem obtinet; eum ad contemptum
saeculi hortatur.</em> </center></h4>
<p>21. Factum est postmodum, ut praefatus comes
Fulco de thesauris beati Martini, nescio quo pacto,
tulerit duo vascula auri: sed chamo infrenatus avaritiae,
dum ea reddere nollet, gravi plexus est ultione.
Ad mortem vero usque perductus, ad beati
Martini se jubet portari sepulcrum: ibique quamplurima
promittens munera, sed nec sic sanitatis
recipiebat munera. Praeterea diutissime fatigatus
<nobr><sub></sub></nobr> adeo usque est defectus, ut mortis exspectaret exitium.
Ad quem cum domnus Odo visitandi gratia
introisset, dixit illi: Redde, miser, vascula beati Martini
quae infeliciter abstulisti, et protinus salvaberis.
Ille autem et illa reddere, et alia spopondit conferre,
si rei dictu fidem probaret. Mox patris nostri et obsequentium
manibus elevatus, ad corpus beati Martini
perductus, terraque prostratus, nec moram pati
potuit subsidium sibi promissum: sed qui venerat
manibus, veluti latus vehiculo, recupertus artubus
remeare coepit suis gressibus. Siquidem ita factum
est, ut ille correptus de caetero talia non committeret,
et quae promiserat fideliter adimpleret. Coepit
interea pater Odo eum admonere, ut relicto mundo
hoc tantum satageret, quemadmodum soli Deo placeret.
Ille autem respondit: Mihi ista modo suadere
non potes. Habeo tamen dilectissimum militem,
Adhegrinum nomine, in armis strenuum, et in consilio
providum, qui si te audierit, mox tuae voluntati
obaudiens erit; quod ita sequenti tempore factum
<nobr><sub></sub></nobr> est. Intra paucos vero dies, omni recuperatus
virtute, domum suam reversus est. Confluentes ad
eum undique ejus sanitati congratulantes, assumpto
sermone, quae et quanta pertulisset, illis circumstantibus
coepit exponere, addens insuper quam
citatam virtutem in verbis domni Odonis comperisset.</p>
<br> <h4><center><em>Adhegrinum ad se trahit. Balmam petit Adhegrinus,
ubi Euticii norma vigebat.</em> </center></h4>
<p>22. Unus autem ex assistentibus et auditor internus
erat praedictus Adhegrinus, qui mox corde compunctus,
dispositis omnibus quae possidebat concite
rediit ad eum. Deposita itaque capitis coma et saeculari
militia, ex tunc Christi factus est agonista.
Sumens igitur pater noster universa quae sibi ipsi ad
temporalem usum tulerat, in sinibus pauperum erogavit,
ut pridem de suis fecerat. Manserunt simul
milites palatini parvissimo tugurio contenti. Videntes
<nobr><sub></sub></nobr> denique mundum in maligno positum, et ejus
amatores ruinosam et illecebris plenam tenere viam,
quotidie ad monastica festinabant scandere fastigia.
Interea non fuit locus in Franciae finibus, ubi audierunt
adfuisse monasterium, in quo aut per se non
issent, aut suos perlustratores non misissent, et non
invenientes religionis <small>[Note: <nobr><sub></sub></nobr> Idem accidit Gerardo comiti Auriliacensi, qui
huc illucque perquisivit monachos, <em>qui bene morati
essent: sed cum reperiendi raritas difficultatem intulisset
anxiabatur,</em> etc. in Vitae lib. II, cap. 6.]</small> locum inter eos in quo
requiescere possent, ad praedictum tugurium revertebantur
cum magno dolore. Ob hanc causam placuit
Adhegrino Romam pergere. Arrepto tandem
itinere, devenit in finibus Burgundiae, pervenitque
in quamdam villam, quae Balma dicitur ex nomine.
In ea namque erat monasterium nuper a Bermone
abbate constructum: devertitque illuc, et ab eo
officiosissime secundum beati Benedicti intra domum
hospitum est susceptus: ibique more hospitis aliquo
tempore commorari voluit, non tamen ut eorum aliquo
indigeret, sed ut mores habitantium locique
consuetudines posset cognoscere. Fuerunt autem
<nobr><sub></sub></nobr> institutores ejusdem loci imitatores cujusdam patris
<small>[Note: <nobr><sub></sub></nobr> Euticum seu Euticium hunc non alium esse a
Benedicto abbate Anianensi ostensum est supra.]</small> Eutici: cujus vitae meritum conversationisve
qualis fuerit, huic operi inserere nolui; obitum
vero qualem meruerit, vestrae memoriae commendare
curavi.</p>
<br> <h4><center><em>Quis Euticius Odo eodem se recipit ibique scholae
praeficitur.</em> </center></h4>
<p>23. Fuit isdem vir temporibus Ludovici magni
imperatoris, charus videlicet regi, omnibus quia
amabilis. Nam cum esset laicus, et peregrinis studiis
eruditus, deserens ea unde superbire solet
<nobr><sub></sub></nobr> humana fragilitas, totum se dedit beatorum
Patrum regulis et institutionibus; ex quibus nempe
auctoritatibus diversas consuetudines sumpsit, unoque
volumine colligavit. Deinde non multo post monachus
est effectus: et in tanto amore apud regem
habitus, ut intra palatium illi construeret monasterium.
Decurso enim vitae praesentis stadio, circumstantibus
undique fratribus subito emisit spiritum.
Contigit interea dum discipulis pii patris pararentur
exsequiae, ecce rediit vivus qui fuerat mortuus.
Illis vero attonitis et admirantibus dixit pater Euticus
[<em>al.,</em> Euticius]: Deo gratias, sciatis, quia in his
quadraginta annis unum tantum diem non memini me
cibum sumpsisse, nisi prius flevissem. Hodie namque
sublato moerore consolatus est me Dominus, et inter
choros angelorum tribuit mihi requietionis locum.
Dicens haec quievit perpetue. Ipse enim pater Euticus
institutor fuit harum consuetudinum, quae hactenus
in nostris monasteriis habentur: quas vir venerabilis
Adhegrinus intuens, quantocius patri nostro Odoni
<nobr><sub></sub></nobr> curavit nuntiare. At ille sumptis secum centum
voluminibus librorum, mox ad idem demigravit
monasterium: factus est ille qui antea fuerat secutor,
postea signanus: Domnus vero Adhegrinus in
unam se coarctavit cellulam: et permittente abbate
Bernone, per triennium mansit in ea. Nam patri
Odoni, quia erat vir scholasticus, laboriosum scholae
<small>[Note: <nobr><sub></sub></nobr> Id est curam puerorum, qui <em>scholae</em> nomine
designantur. Nalgodum conferas, si lubet.]</small> imposuerunt magisterium. Erat autem aetate
tricenarius.</p>
<p>24. Fateor, inquam, putavi vitam sanctissimi patris
nostri simpliciter, cursimque transire: sed nostrum
ingeniolum, veluti repugnator violentus, una
cum ejus vita vult enarrare viros, quos intelligit
habuisse hic socios. Quapropter obsecro, ut quemadmodum
me non piget sub tanto desudare labore,
nec vobis videatur ad recipiendum onerosum vel
grave. Justum namque et bene placitum coram Deo
esse videtur, ut eorum exempla ad ornatum locutionis
cum sua describantur vita, quos ab hac
<nobr><sub></sub></nobr> peregrinatione suo felici portu transvexit ad patriam.</p>
<br> <h4><center><em>Adhegrini in eremo vita.</em> </center></h4>
<p>25. Venerabilis igitur Adhegrinus, cujus superius
memoriam fecimus, sumpta postmodum licentia eremum
petiit <small>[Note: <nobr><sub></sub></nobr> Erant et apud Cluniacenses reclusi, qualis
erat Gislebertus ille, cui Petrus Venerabilis scribit
libri I, epistolam 20.]</small>, ibique parva subarctatus est spelunca.
Contigit ut die quadam nimiis constrictus angustiis,
cum nullus adesset, qui et consolationis
verba, aut alicujus patris conferret exempla, ut ait
Sapientia: <em>Vae soli, quia si ceciderit, non habet qui
porrigat ei manum</em> <strong>(Eccl. IV)</strong>; more labentis gurgitis
paulo minus ac desperationem usque descendit: et
ecce subito astitit, ei splendidissimus vir, quem
blande, quid haberet interrogavit, aut cujus rei causa
accidisset illi, quod quasi ad praecipitium se usque
immergeret. Respondit dicens: Ex quo enim tempore
Domino incessanter coepi deservire, nullam
consolationem aliquo modo ab eo merui accipere;
<nobr><sub></sub></nobr> qua de re coangustor vehementer, quia nescio si
mea servitus illi placet, an si pro tanto labore recipere
merebor quandoque mercedem. Mox ille
super collum ejus irruit, eumque osculans, crede,
inquit, quia de bonis Domini unquam indignus
non eris. Et consolatus eum iis verbis, abiens
recessit.</p>
<p>26. Alio iterum tempore casus se praebuit, ut extra
cellam in quam manebat reciperet eum tentator:
moxque in eum irruit, et supra immanissimae rupis
praecipitium evexit, indeque eum omni cum annisu
praecipitare voluit. Sed quid ageret miles Christi,
<nobr><sub></sub></nobr> qui recto gressu illic stare nequibat? quomodo resistere
posset prorsus ignorabat. Verum cum in
summo mortis articulo esset positus, subito illi adfuit
beatus Martinus, apprehendensque manum ejus
dixit ad eum: Quidnam est, et quomodo huc advenisti?
At ille ait: Nescio, domine. Deinde confortans
eum restituit in locum suum.</p>
<p>27. Ante hoc fere quinquennium dum pater Odo
Romam pergeret, ut monasterium intra ecclesiam
beatissimi Pauli apostoli, ut olim fuerat, reaedificaret,
cogente domno papa et universis ordinibus sacrae
sedis, placuit animo suo prius dictum virum revisere,
eumque de hac re consulere, ut fieret quod
scriptum est: <em>Omnia fac cum consilio, et post factum
non poenitebis</em> <strong>(Eccli. XXXII)</strong>. Interea factum est dum
de hac re secum quaererent, et multa de spiritualibus
rebus diu sermocinarentur, coepit eum pater Odo
deprecari, ut quidquid sibi eo tempore divinitus
revelatum fuisset, familiariter sibi conferret. Recordatus
denique domnus Adhegrinus sodalitatis antiquae,
<nobr><sub></sub></nobr> et mox inflammatus charitatis igne, respondit
dicens: Illo die, illa hora, psalmodiae peracto cursu
subito adfuit mihi beatus Martinus, cujus praeclara
facies, et quasi assueta familiaritas post benedictionem,
mox mihi dedit facultatem: effatisque sermonibus
aliquantulis, deinde percunctari eum coepi quo
pergeret, aut unde veniret. At ille respondit dicens:
Roma venio, et proficiscor ad Franciam: ad te positus
penes iter, visitationis gratia deverti. Deinde
gratias agens, coepi eum obsecrare, ut quia dignatus
est peccatorem visitare, dignaretur sub ejus tugurium
vel ad modicum requiescere. At ille: Hodie,
inquit, ordinatio <small>[Note: <nobr><sub></sub></nobr> Transmarini scilicet, cujus reductio ex Anglia et coronatio incidit in annum 936.]</small> fit Ludovici Francorum regis,
et ad ejus unctionem accelero interesse: et idcirco
nullam patior moram habere. Ad haec ego respondi:
Et si ita est ut abire velis, oro ut prius me benedicere
digneris. At ille ait: Non, inquam, necesse
habes benedici a me. Olim quippe qui me benedixit,
similiter et tibi. Cumque incessanter eum urgerem
<nobr><sub></sub></nobr> ut me benediceret, mox ille quasi econtra subjunxit
ut eum similiter benedicerem, affirmans insuper
nullo modo se mihi acquiescere, nisi vicissitudinem
benedictionis rependerem; qua de re non parva inter
nos amica contentio orta est. Ille vero quia nolebat,
ideo contradicebat: ego autem, quia non praesumebam.
Unde factum est, ut, collata prius in
invicem benedictione, mox recessit, abiens meque
cum magno reliquit moerore. Ad probandam tamen
hujus rei fidem adfuit pater Odo fidelissimus arbiter,
qui diem illum et horam annotari jussit, et ita postmodum
omnia diligenter requirens, facta reperit, ut
ipse praedixit.</p>
<p>28. Sunt hactenus evoluti, nisi fallor, plus quam
triginta anni, ex quo intra ipsam eremum deguit,
Dominicis tantum diebus aut praecipuis festivitatibus
ad monasterium sancti Petri, quod Cluniacum dicitur,
quia duobus fere millibus prope est, assuevit
descendere: sumpta videlicet modica farina, ex qua
<nobr><sub></sub></nobr> sibi panem conficere solet, et fabae paucis granis,
mox ad eremum revertitur. Vino nec aliquando utebatur:
adipe vero vel oleo ejus cibus non conditur.
Patitur omni tempore frigus et calorem: calorem
inter scapulas, frigus inter manus et brachia. Sed
nos vitam prosequentes viri istius, quantocius ad
propositum redeamus, a quo longe digressi sumus.
Sed rursum memini me promisisse vel prius patris
Odonis patientiam exponere, quae est virtutum omnium
fomes: deinde temporis augmentatione reliquas
ejus virtutes diligenter enarrare. Idcirco auxiliante
Domino, prout vires suppetunt, meam pollicitationem
festinabo implere.</p>
<br> <h4><center><em>Odonem tentant falsi fratres.</em> </center></h4>
<p>29. Erant in eodem coenobio supradicto quidam
<nobr><sub></sub></nobr> fratres, quorum vitam moresque reperietis in sequenti
narratione. Hi audientes quod domnus
Odo conversationis gratia illuc venisset, accedunt
ad eum simulantes, et qua causa ibi advenisset
fingunt se interrogare. Itaque cum ab eo de hoc
quod sciscitabantur responsum accepissent, aiunt
dicentes: Omnes nos quaerimus hanc congregationem
fugere, ut possimus animas nostras salvas
facere: et tu econtra tuam venis hic perdere?
Quibus cum respondisset cur hoc dicerent, rursum
adjiciunt: Nosti consuetudinem Bernonis abbatis?
At ille: Nusquam, inquit. Et illi: Heu, heu, si sciretis
quam dure scit ille monachum tractare. Correptionem
vero suam sequuntur verbera, et rursum
quos verberat compedibus ligat, domat carcere, jejuniis
affligit: et haec omnia perpessus, nec sic suam
potest miser impetrare gratiam. Haec audiens domnus
Odo, pedetentim titubare de ingressu coepit. Quem
praedictus intuens Adhegrinus, mox prosiliens in medium
inquit: Odo pater, noli trepidare; ista verba
<nobr><sub></sub></nobr> non sunt fantis, sed administrantis. Animadverte,
et quia per eorum ora diabolus loquitur vide. Mox
illi confusi retrorsum redeunt. Pater namque Odo
cum Adhegrino collega suo ad suavissimum Christi
jugum colla submittunt. Qua de re beatus Benedictus,
quia erat praescius futurorum, in regularibus
disciplinis praecepit <strong>(Reg. cap. 53)</strong>, ut cum hospite
nemo loquatur, nisi cui a priore fuerit concessum.
Quanti enim tali modo decepti ab initio sanctae conversationis
retro sunt reversi, atque a calore interni
desiderii ad torporem reversi sunt pravae voluntatis?
et quamvis Scriptura dicat: <em>Probate spiritus si ex
Deo sunt</em> <strong>(Joan. IV)</strong>, tamen probatio fidelium et quaerentium
Dominum talis esse non debet, videlicet
cum Dominus per prophetam his qui Spiritus sancti
calore igniti sunt, inquiens praecipiat: <em>Vos qui in
austro estis, accurrite his cum panibus qui ab aquilone
veniunt.</em> Sed miles Christi sicut blandimenta
non fuit amplexus, ita videlicet nec terroribus est
<nobr><sub></sub></nobr> concussus. De his autem talibus recte ita beatus
Job loquitur: <em>Maledicant ei qui maledicunt diei, qui
parati sunt suscitare Leviathan</em> <strong>(Job III)</strong>.</p>
<br> <h4><center><em>Cluniacenses ritus praestringuuntur.</em> </center></h4>
<p>30. Libet interea patris nostri Odonis paulisper
seorsum ponere vitam, ut in exponendo ejusdem
loci consuetudines parum mihi aliquid liceat immorari,
quatenus sequens lectio possit esse lucidior.
Mos enim ejusdem loci fuerat, ut magister scholae
solus cum solo puero nec quoquam iret saltem, nec
ad naturae digestionem, sed nec solus puer secretius
illi loqui praesumeret: sed et propter bonum testimonium
alium e pueris, aut unum ex fratribus in
comitatu, vel locutione semper assumeret. Si autem
nox foret, et casu accidente secessum puer peteret,
sine lucernae lumine et alio fratre extra dormitorium
pedem non auderet protendere. Tempore vero refectionis
nunquam deerat lectio utrisque mensis:
<nobr><sub></sub></nobr> micas vero quae ex sectione panum fiebant, unusquisque
ante se diligenter recolligens, priusquam
lectio finiretur, cum gratiarum actione sumebant.
Finita itaque lectione, nec eas, nec cibum alium
sumere ultra aliquis audebat. Has autem micas
sacratiores aliis cibis esse fatebantur. Tale namque
ferebant miraculum ex eis claruisse in eisdem
annis.</p>
<p>31. Frater quidam in eodem monasterio fuit
valde idoneus, et omnibus charus. Qui ad mortem
usque perveniens, circumstantibus fratribus qui ejus
venerant orando commendare Domino spiritum, subito
emissa voce clamavit dicens: Adjuvate, obsecro,
domini, propter Deum; modo, inquit, sum raptus ad
judicium, ibique protuli accusator humani generis
diabolus contra me ad testimonium de micis panum
<nobr><sub></sub></nobr> plenum sacculum, quas comedere secundum consuetudinem
nolui, et de mensa ceciderunt. Atque post
pusillum iterum terribiliter clamare coepit et dicere:
Ecce de quo dixi vobis adest diabolus, deferens praedictum
sacculum. Nam cum territi fratres mirarentur,
adjecit rursum: Illo in loco adest, an non videtis
eum? Deinde signo crucis totum se munivit, et
inter verba orationis spiritum reddidit. Ab illo ergo
die omni cum diligentia sunt collectae.</p>
<p>32. Est et alius inter eos taciturnitatis modus.
Incompetentibus namque horis nemo intra claustrum
ejusdem monasterii audet loqui, nec se cum alio
fratre jungere. Quando vero duodecim celebrantur
lectiones <small>[Note: <nobr><sub></sub></nobr> Lege Udalricum in lib. II de Consuetudinibus,
cap. 46 et 55.]</small>, nullus intra praedictum claustrum,
praeter ad capitulum, sequenti die loqui audet.
Octava enim Natalis Domini et ejus Resurrectionis
summum silentium die noctuque fiebat in illis. Brevissimum
quippe istud, illud significare fatebantur
aeternum silentium. Nam, quoties necessarias ad
<nobr><sub></sub></nobr> exposcendum res instabant, toties diversa in invicem
fiebant ad perficiendum signa, quas puto grammatici
digitorum <small>[Note: <nobr><sub></sub></nobr> De his signis vide Udalricum in lib. II,
cap. 4.]</small> et oculorum notas vocare voluerunt.
Adeo nempe inter eos excreverat ordo iste,
ut puto si sine officio linguae essent, ad omnia necessaria
significanda sufficere possent signa ipsa. At
vero in quotidianis diebus et reliquis octavis sanctorum
talis discretio tenebatur. Etenim in quotidianis
diebus, inter diei noctisque cursus, CXXXVIII canebant
psalmos: ex quibus XIV nos dempsimus propter
pusillanimorum animos, exceptis peculiaribus orationibus
quas nostri frequentant fratres, quae videlicet
modum psalterii videntur excedere. Similiter
duabus missis identidemque litaniis. Per singulas
vero horas canonicas bis flectebant genua. In octavis
quas diximus, LXXV tantum canebant inter praedictos
cursus, et semel flectebant genua, et bis
reficiebant. Sunt namque alia quamplurima, quae
arbitror propter fastidiosos lectores huic operi non
inserere.</p>
<br> <h4><center><em>Odonis patientia probata.</em> </center></h4><nobr><sub></sub></nobr> 
<p>33. Igitur Odo dum scholae magisterium assumeret,
mox se tempus praebuit opportunum, quo ejus
patientia probaretur. Adfuit nox, et ecce quidam
de pueris signo secessum naturae petiit. Erat autem
ille locus adeo dormitorio conjunctus, ut lucerna
quae ibi auctoritate regulari ardebat, perlustraret
eum totum. Surgens itaque pater Odo, unum suscitans
e pueris, illo tantum contentus lumine, cum eo
abiit. Altera autem die, ut mos est, convenientes
ad capitulum fratres, Martyrologio et versu finito
atque lectione Regulae, coeperunt illum graviter <small>[Note: <nobr><sub></sub></nobr> Proclamatio vocatur, de qua item in lib. II,
num. 23, et apud Udalricum in lib. II, cap. 7. Viget
etiam nunc ejus usus apud Cistercienses.]</small>
increpare, cur sine cereo transacta nocte post puerum
isset. Verum quia ante veniam nullus suam
audet proferre causam, nec suam post veniam defendere
sententiam; illico in terram corruens veniam
petiit, sufficere, inquiens, sibi posse dormitorii
lucem. Sed tamen ab illis non solum est auditus,
verum econtra sub gravi culpa adjudicatus. Vir
<nobr><sub></sub></nobr> denique beatissimus qui arrepto itinere angusto
sequi venerat illum, qui cum pateretur, non comminabatur,
non indignans, aut murmurans, nec obstantiae
opponens querelas, sed momentaneos quaerens
locos, terra prostratus veniam est deprecatus.
Abbas autem suus volens probare patientiam ejus,
finxit se iratum, et protulit sententiam excommunicatione
connexam, ut ea die ultra ei veniam non peteret.
Ille autem Davidicum illud in pectore volvens
qui dicit: <em>Ut jumentum factus sum apud te, et ero
semper tecum</em> <strong>(Psal. LXXII)</strong>; et rursum: <em>Posuisti tribulationes
</em><nobr><sub></sub></nobr> <em>in dorso nostro, imposuisti homines super
capita nostra</em> <strong>(Psal. LXV)</strong>; abiens provolutus fratrum
pedibus, rogat ut eant, et vice sua eidem abbati veniam
petant; quod et factum est. Tandem admirans
Bernus [<em>al.,</em> Berno] abbas tantam in juvene patientiam,
mox eum convocat, et more regulae ipsam
commotionem benedictione sanat: atque posthinc
charior factus est illi.</p>
<p>34. Erant autem fratres in eadem congregatione
mente et actione juvenes, quorum superius mentionem
fecimus. Hi vero unde proficere debuerant, inde
ad interitum ibant. Nam quoties locum occasionemve
reperire potuissent, diversas injurias et falsas
increpationes ei objiciebant. At vero vir pacificus
Odo seorsum eos ducebat, et innocens quasi
reus eorum pedibus se prosternebat veniam petens,
non tamen metu humano, sed amore fraterno, nimirum
ut patientia corrigeret quos videbat divinam incurrere
ultionem. Compescebantur tandem aliquando
<nobr><sub></sub></nobr> ab ejus patientia: sed more labentis aquae protinus ad
propria revertebantur vitia. Illum namque quem
imitari debuerant, econtra insequebantur. Princeps
autem pestis hujus Guido dicebatur. Saepius enim cum
instigaret alter alium, ut ei convitiaretur; aiebat ille qui
mittebatur: Quid prodest quotidie haec agere, cum non
possimus eum nec fugare, nec ad contumeliam provocare?
Tu enim nosti quia doctior est nobis. Hactenus
enim quod ab eo discere volui, gratanter
insinuavit. Vereor, inquam, ne quandoque tantis
injuriis confractus incipiat retrahere postmodum invitus,
quod nunc sponte largitur. At ille: Non, ut
asseris, ita est. Talis enim frater Odo est, ut non
tantum ista aut similia, verum et pejora sustineat:
atque post haec quod volueris gratanter impendat.
Siquidem post modicum tempus divina ultione perculsi
sunt justo Dei judicio, quia non potuit eos
compescere fraterna correptio. Defuncto namque
Bernone, qui erat tunc ipsius monasterii pater, mox
<nobr><sub></sub></nobr> deposito religionis habitu ad saeculum reversi sunt,
et teterrimum meruerunt postmodum obitum.</p>
<br> <h4><center><em>Miraculum de micis. Parentum conversio.</em> </center></h4>
<p>35. Sane et hoc miraculum eo tempore inibi
factum fuisse pater noster narrare solet. Erat quidam
in eadem congregatione frater tali usus consuetudine;
nam, cum sederet ad mensam, totam mentem
suam lectione praeoccupabat. Die quadam contigit,
ut collectis ex more <small>[Note: <nobr><sub></sub></nobr> Alius mos de micis in Regula Magistri cap.
25, nempe ut quotidie de mensis <em>mundando levatae in
uno vase serventur,</em> dein <em>ab hebdomadariis Sabbato
mundentur: et patella exinde coacta, aut cum farre
aut cum ovis astricta, antequam ultimum serae caldum
bibant, in mensa ponatur abbatis.</em>]</small> micis, priusquam
eas sumeret, abbas praefatus lectioni finem imponeret.
Sed ille quid ageret prorsus ignorabat. Nam
eas post finitam lectionem non audebat comedere,
nec dimittere ne casu perirent. Clauso vero pugillo
dignum esse censuit, ut cum post versum essent regressi,
reservandas fore patri monasterii. Factumque
est, ut ab oratorio regressi, mox se pedibus prostravit
patris. Qui cum interrogaretur cur veniam peteret,
et ille quod factum fuerat patula manu vellet
ostendere, omnes praedictae micae in margaritarum
<nobr><sub></sub></nobr> species sunt conversae. Glorificantes igitur Dominum,
mirabiliter stupefacti sunt. Deinde praecepto
patris in quoddam ornamentum ipsius ecclesiae sunt
intextae. Ille autem de se, quasi de alio, haec solet
recitare. Ex illo jam tempore coepit infra se ipsum
aestuare propter genitorum suorum ereptionem,
quatenus eos posset ab hujus saeculi nexibus subtrahere.
Unde factum est, ut non multo post accepta
licentia ad patrem suum abiret, eumque ad monasterium
duceret, atque monachum ordinaret; matrem
vero indui fecit sacro velamine: cujus vitam
<nobr><sub></sub></nobr> quidem, si licuisset scribere, magis historia videretur
esse quam schedula.</p>
<br> <h4><center><em>Odo desponsatae virginitatem persuadet.</em> </center></h4>
<p>36. Factum est autem in illis diebus, cum quadam
die jam sero divertisset quiescendi gratia in domum
nobilissimi viri cujusdam, absentibus dominis, erat
ibi eorum filia una cum familiis virgo jam adulta,
quae videlicet nimis curiose per totam vesperam ejus
actus considerare studuit atque vitam. Deinde compuncto
corde latenter per quoddam posticium irruit
ad eum, ejusque prostrata pedibus, se ream cito
nuptiis tradendam esse dicebat: addens ut propter
Deum, cujus se fatebatur famulum, in eadem nocte
liberaret eam. Audiens haec Christi miles, cum ignoraret
quid ageret, et quomodo tantae virginis voluntati
satisfaceret, infra semetipsum coepit vehementer
aestuare. Pietatem in Deum suo more, pietatem
supra virginis lacrymas habens, proponebat
sibi judicium Dei animaeque illius interitum, rumoremque
<nobr><sub></sub></nobr> contra se parentum et populorum, quare
talia praesumpsisset monachus. Sed amore Dei et
virginis singultibus victus, tandem in ejus ereptione
dedit assensum. Nocte vero illa cum omnes famuli
domus quiescerent, ille et frater qui cum eo erat,
ascensis equis praecesserunt, jussuque suo famuli
qui eum comitabantur, sumpta virgine secuti sunt.
Altera vero die applicuerunt ad monasterium. Erat
autem prope ipsum monasterium oratorium constructum,
ubi nobilissimae mulieres causa orationis
<small>[Note: <nobr><sub></sub></nobr> Hinc intelligitur, mulieres in principem monachorum
basilicam non fuisse admissas quod passim
<nobr><sub></sub></nobr> in ordine nostro quondam usitatum, ut saepius
observavi.]</small> recipiebantur, ibique eam manere constituit,
deinde ad monasterium perrexit. Sequenti vero die,
ut mos est, patri monasterii omnia quae gesserat
studuit indicare. Etenim cum ea quae de virgine gesserat
audisset, turbato aspectu cur sine licentia haec
agere praesumpsisset, graviter eum increpare coepit.
Mox ille in terram proruit, ejusque pedibus provolutus
veniam precabatur. Post haec patris jussu a
terra elevatus, post reiteratam interrogationem respondit
<nobr><sub></sub></nobr> dicens: Domine pater, ex quo me miserum
suscipere es dignatus, inquantum considerare valui,
nunquam tibi aliud curae fuit nisi de animabus
lucrandis. Nam caeteri abbates hoc student, qualiter
rebus possint abundare, et hominibus placere. Tu
vero pietate, misericordiaque fretus, soli Deo placere
satagis propter lucrum animarum, qua de re
imitator tuus desideravi esse, idcirco hanc virginem
volui lucrari ad laudem tui nominis. Quamvis enim
me etiam tarde vincerent ipsius lacrymae, non sum
tamen oblitus tuam increpationem, quam certissime
sciebam me non posse evadere: sed malui potius
pii patris flagello caedi, quam reus pro anima ejus
teneri. Et utinam omnes mulieres in hac provincia
commorantes, quae carnali vinculo retinentur, potuissem
lucrifacere, et tu me per singulas debuisses
piissimo tuo more flagellare. His et similibus verbis
patris commotionem delinivit, sed tamen talem
obedientiam ei protinus injunxit: Vade, et quemadmodum
<nobr><sub></sub></nobr> scisti eam de saeculo eruere, ita scias
quotidie alere, ac sanctis monitis instruere, ne aliquando
poeniteat, et revertatur suadente diabolo ad
saeculum. Coepitque pater Odo post haec per singulos
dies cibum ei portare, et patrum praecedentium
exemplis eam instruere, donec intra paucos dies
eam ad quoddam monasterium duceret, ac sacris
virginibus sociaret. Verumtamen haec omnia propter
bonum testimonium praesentia fratrum fiebant. Factum
est non multo post ut ipsa dormitionem acciperet
<nobr><sub></sub></nobr> in Domino. Cumque circumdedissent eam sorores,
ut ejus spiritum orando protegerent, et cum
pene illam praemortuam tenerent, subito voce qua
poterat coepit dicere: Adjuvate me, obsecro, levare.
Interrogantesque eam cur haec diceret, Ecce, ait,
beatissimum Paulum apostolum video venientem,
et illi volo occurrere. Necdum verba compleverat,
et extendens brachia ut velocius surgeret, eadem
verba rursus repetebat. Caeterae autem eam insanire
putabant. Interea inquantum potuit, supra genua se
elevavit, et curvato capite benedictionem venienti
petiit his verbis: Benedicite, et mox quievit perpetue.
Qua de re nulli dubium fuit ab eo esse susceptam,
a quo fuerat visitata.</p>
<p>37. Praevidens itaque pater Bernus honestissimum
virum fore futurum, promovit eum, et accersito
episcopo sine suo velle consecrare eum fecit sacerdotem.
De quo videlicet episcopo narrare solet pater
Odo, quia benedictum ab eo cibum nullus canis audebat
<nobr><sub></sub></nobr> comedere; quod si casu contigisset, mox canis
moriebatur, veluti pro cibo aliquid gustasset
venenosum. Sed obsecro ut nullus me deroget pro
eo quod dixerim, quia absque suo velle consecratus
fuisset, ne forsitan qui hoc attentaverit facere, videatur
ex illis esse qui donum sancti Spiritus emere,
aut vendere non verentur. Ea itaque nocte, quam
suae ordinationis secuta fuerat dies, cum post noctis
soporem evigilasset, et nec sui consecrationem meminisset,
invenissetque circa collum suum (sicuti
mos est) stolam ab episcopo sibi collatam, protinus
se in lamentum dedit, velut magni ei aliquid accidisset
mali, atque per multum postea tempus prae
nimio pudore nesciebat qua fronte extra monasterium
posset egredi. Unde factum est, ut ad eumdem
episcopum pater Bernus mitteret eum reperta occasione
quadam. Cumque episcopus ille pro sua maxime
consolatione in longum sermonem de culmine
sacerdotii traheret, contigit ut de statu ecclesiae sermo
<nobr><sub></sub></nobr> inter illos adfuisset. Tunc pater Odo ex Jeremiae vaticinio
flebilem illi de sacerdotibus coepit sermonem
exponere: quo videlicet expleto, coepit ille episcopus
rogare, ut eumdem sermonem ei describeret,
et libelli more componeret. Cui econtra Odo pater
protulit regulam in qua continetur, quod absque licentia
prioris nihil liceret monacho facere. At vero
isdem episcopus ob hanc causam perrexit ad monasterium.
Et quia erat praedicti patris solidalis amicus,
mox quod voluit obtinuit apud eum: deinde
praecepto illius tres libellos composuit ex Jeremiae
vaticinio, quorum videlicet textus per diversas jam
ecclesias est translatus.</p>
<br> <h4><center><em>Odo abbas electus invite.</em> </center></h4>
<p>38. Per illud videlicet tempus exitiali languore
coepit decumbere pater Bernus. Mox vicinos episcopos
accersivit, et ab omni ordine se deposuit:
insuper et flebili voce se reum indignumque tali
<nobr><sub></sub></nobr> ministerio proclamabat praefuisse. Rogabat inter
haec verba fratres, ut sibi quem vellent, patrem
eligerent. Tunc manibus fratrum pater noster captus,
et quasi violenter constrictus, ac proclamantibus
omnibus ut ordinaretur, coram abbate suo vi
est ductus. Et cum nec sic vellet cedere, et locum
pastoris subire; superatus est tandem episcoporum
excommunicatione. Ordinatus itaque ille, intra
modicum tempus pater Bernus migravit ad Dominum.</p>
<br> <h4><center>LIBER SECUNDUS. </center></h4><nobr><sub></sub></nobr> 
<br> <h4><center><em>S. Odo fratrum quorumdam turbas patitur.</em> </center></h4><nobr><sub></sub></nobr> 
<p>1. Multis calamitatibus et crebris languoribus,
pauca mihi licuit narrare de patre nostro Odone, et
ea tantum quae gestit sub suo abbate: tamen vestra
industria per haec facile comprehendere potest,
a quanta ipse incoeperit perfectione. Sed quia
initium beatae vitae fert secum augustias et labores,
finis vero certaminum gloriam et laudem; idcirco
per ejus beatam vitam et quietam, quasi per directum
tramitem, ad ejus obitum quantocius festitinabo
transcurrere. Igitur pater Odo electus et
abba ordinatus, mox contra eum praedicti veterani
persecutores insurgunt. Ille autem malens locum
dare et beate quiescere, quam contentiose vivere,
derelicto eodem monasterio, et quaeque ibi fuerant
a domno Bernone parata, atque ei paterno more
tradita, abiit <small>[Note: <nobr><sub></sub></nobr> Joannes hoc loco insinuat, Odonem Balmae
abbatem esse designatum: cum Wido Balmae, Gigniaco,
et cellae Aethicensi praefectus sit, ex dictis
<nobr><sub></sub></nobr> in elogio tum Bernonis, tum Odonis supra.]</small> Cluniacum, et coeptum pridem
perfecit monasterium. Secuti sunt autem eum seniores
loci illius.</p>
<br> <h4><center><em>S. Martinum adjutorem experitur.</em> </center></h4><nobr><sub></sub></nobr> 
<p>2. Per illud namque tempus defecit omnis sumptus,
quem secum detulerat in construenda monasterii
officina. Fiebant autem haec omnia circa
beati Martini natalitia. Est autem consuetudo nostra
octo dierum circulo celebrare eam. Peracta
itaque diei octavi celebritate matutina, et necdum
illucescente aurora, omnes reversi sunt ad propria
strata, requietionis potius quam dormitationis gratia:
ferebatque pater noster cuidam vetulae personae
talem revelatam fuisse visionem. Aspiciebat, et
ecce vir venerabilis canitie decoratus, stolaque
splendida indutus, super quam pallio pluviali utebatur,
et episcoporum more ferulam manu ferebat:
qui proprius accedens, structuram ejus monasterii
circumcirca inspicere coepit. Quem cum
interrogasset quis esset, aut cur hoc ipsum aedificium
circumspiceret, ait ille: Ego sum, de quo
fratres celebrant solemnitatem octavi diei; etenim
<nobr><sub></sub></nobr> visitare eos veni. Dicito illis ne deficiant, sed in
incoepto opere persistant. Ad haec subjunxit persona
illa, quia defecisset omnis sumptus quem secum detulerat.
Ac ille: Ne timeant, inquit. Ecce nunc a Roma
venio et Turoniam <small>[Note: <nobr><sub></sub></nobr> Id est in pagum Turonicum, <em>la Touraine.</em>
Idem vocabulum redit infra num. 16.]</small> vado. Iter autem meum per Gutiam
Aquitaniamque faciam, et ex his partibus tantum
eis pensum mandabo, ut eis hoc tempore affluenter
abundet, et longo post perseveret. Laeti ergo fratres,
et de tanti viri promissione securi, omni cum hilaritate
Deo gratias coeperunt agere. Cujus autem
haec persona fuerit, profiteri non audeo, quia patris
nostri mos fuit, ut deliberative suam personam nunquam
ascriberet: sed si magni aliquid vidisset vel
parvi, tali modo quod viderat dicebat. Unus ex nostris
fratribus, aut quaedam vetula persona hoc vidit,
vel illud. Nam quoties haec mihi retulit, toties
mihi professus est, post hanc revelationem intra
dies paucos ex finibus Gutiae plusquam tria millia
ibi delatos fuisse solidos. Tanta namque et talia sub
<nobr><sub></sub></nobr> tali specie mihi narrare solitus erat, quae apud coenobium
sancti Benedicti, quod dicitur Floriacum,
gesta fuerunt, simili modo et apud Cluniacum;
quae si auderem ad liquidum exarare, libelli modus
ultra dictatoris se facultatulam extenderet. Sed
ecce dum beati Martini fidelissimam promissionem
enucleatius adimpletam narramus, subito ad mentem
recurrit ferarum bestiarum non perparvum adminiculum.
<nobr><sub></sub></nobr> Quod fortassis descriptum quibusdam
legentibus incutiet risum: sed quia spectaculum
facti sumus angelis et hominibus, hi qui nos imitari
dedignantur, aut nequeunt, habeant de nobis saltim
excussum, videntes nos proficere a bonis in melioribus:
ac tandem relinquentes lugubrem vitam,
omni cum exsultatione sequantur in aeterna gaudia.</p>
<br> <h4><center><em>Cluniacensis ecclesiae dedicatio.</em> </center></h4>
<p>3. Igitur constructo monasterii oratorio eunt
fratres, invitantque episcopum, uti mos est, ad sacrandum
eumdem locum. Ille autem parvipendens
monachorum paupertatem, constituto die venit
stipatus cuneis, fultusque ministris. Quorum adventu
cognito fratres nimio confundebantur pudore,
non habentes tam dignum apparatum, quo eos possent
honeste recipere. Mane autem illo instante
crepusculo, ecce immanissimus aper de silva egressus
festinanter properabat ad monasterium. Quem
videns ecclesiae custos, et quia erat foras monasterium,
<nobr><sub></sub></nobr> meditans de ornatu loci illius, in ecclesiam
fugiens ejusque fores contra eum obseravit. Ille
autem obmissa feritate, ut ingrediendi aditum a
quovis concederetur, praedictas regias diutius pulsavit,
atque oris sui spuma, quo adhaerere potuit,
linivit. Revera cum nullus adesset qui ei ob timorem
aperiret, tandiu ibi stetit, quousque episcopus
cum suis venit: quibus se sponte occidendum praebuit,
impleta voce psalmographi qui dicit: <em>Timentes
Dominum non minuentur omni bono</em> <strong>(Psal. III)</strong>; et
iterum: <em>Non confundentur in tempore malo, et in
diebus famis saturabuntur</em> <strong>(Psal. XXXVI)</strong>.</p>
<br> <h4><center><em>Odonis charitas in pauperes.</em> </center></h4>
<p>4. Vere enim aliquando pater Odo confessus
est, quia semper habuit unde fratres sustentaret,
et quod pauperibus largiretur. Nusquam enim
a misericordiae suae sinu pauper unquam recessit
vacuus. Quoties enim cum eo abii, semper unde
<nobr><sub></sub></nobr> sustentarentur pauperes si haberemus, diligenter
requisivit: deinde quia si omnia nobis forent necessaria,
jam securus processit nihil haesitans, et
quia se omnibus petentibus dabat, Dei nutu cuncta
ei suppeditabant. Illud Tobiae praeceptum semper
habebat in promptu: <em>Vide ne avertas faciem tuam
ab illo tempore, et omni petenti te tribue</em> <strong>(Tob. IV)</strong>.
Si quis vero attulisset ei aliquod munus, et pauper
videretur habitu, mox interrogabat eum quid vellet,
aut si aliquid ab eo egeret. Si enim quiddam
peteret, statim aequa lance munus illud aestimabat
quantum valeret, et duplum illi praecipiebat dare;
quod saepius in multis rebus vidi eum facere. Fateor
peccatum meum, quia frequenter in talibus fui contristatus;
et quia eram prior, quasi compatiens
loci paupertati, et praevidens opportunitatibus fratrum,
veluti sub praetextu inopiae dicebam ei injustum
esse sic omnia indiscrete tribuere. Ego enim
putabam scienter agere, sed magis insipientiae obvolutus
<nobr><sub></sub></nobr> caligine a tenacitatis potius strangulabar mucrone.
Ille autem, quia erat peritissimus medicus
animarum, quodammodo manu discretionis pulsum
mei tangebat erroris, et hoc exemplo vulnus meae
curabat mentis. Aiebat ad haec mihi: Tace, malo
tuo haec dicis. Fuit quidam juvenis, et erat deditus
litterarum studiis, qui nocte quadam hiemis tempore,
dum ad Matutinos agiliter pergeret, ut inter
<nobr><sub></sub></nobr> condiscipulos maturius adesset, vidit in atrio ipsius
ecclesiae pauperem seminudum jacere, cujus compassus
penuriae exuit se scapulam, qua superindutus
erat, et usui pauperis eam transiens projecit.
Considerans quod fecit, idcirco metum rigoris
procul a se avertit. Finita itaque laude matutina,
totus jam rigidus ad suam reversus est cellulam.
Sed cum congelata membra voluisset lectulo tradere
ut calefacerent, libram auri super suum reperit
stratulum, ac deinceps quod suo usui retineret, et
quod aliis tribueret habuit affluenter. Ego tamen
ignoro de quo ista dicebat. His et similibus exemplis
cataplasmabat vulnus meae pravitatis.</p>
<p>5. Vellem ad alia transire: sed miserationes ejus
multae compellunt me scribere, et iterum de ejus
largitate plenius sermonem facere. Attamen scio
quia absque meo pudore hoc nequibo adimplere.
Ego tamen scribam, et gladium increpationis in
memet infigam, ac dehinc culpas meas omnibus
pandam, ut si ei modo, quia recessit, haec confiteri
<nobr><sub></sub></nobr> non valeo, saltem vos apud eum intercessores obtinebo.
In suo enim itinere quosque circa viam pueros
reperiebat, cantare eos quiddam cogebat: et
quasi eorum ludum remunerans, aliquid eis de suis
rebus praecipiebat dari. Dignos eos esse dicebat remuneratione
non parva. Ille vero ut nos sua jocunditate
laetificaret, et illos misericordiae visceribus
reficeret, ista et his similia dicebat. Verba enim sua
omni exsultatione erant plena; locutio vero sua prae
nimio gaudio ridere nos cogebat. Sed ille habenas
moderationis manu tenens, mox capitulum Regulae
nobis opponebat dicens <strong>(Reg. S. Ben. cap. 4, 7)</strong>:
Risum multum aut excussum non amare; et iterum:
Monachus non sit facilis aut promptus in risu, quia
scriptum est: <em>Stultus in risu exaltat vocem suam</em> <strong>(Eccli.
XXI)</strong>. Isto namque et simili modo nos cohibebat a
risu; sed spiritualis ejus hilaritas internum gaudium
nostro cordi inserebat. Sed ego indignus quid
de eo digne dicere potero, aut quid enarrare de
<nobr><sub></sub></nobr> tanto gaudio? Revera cum menti nostrae aliter nequibamus
satisfacere, vestimenta ejus osculabamur
occulte. Sed quid mirum de nobis, qui indesinenter
adhaerebamus illi? Enimvero quando ecclesiam sancti
Petri intrabat, Dei famuli et qui illuc oraturi
ascendebant, hinc inde exeuntes post eum cursitabant,
et birrum quo tegebatur more cappae, per
extremitatem fimbriae apprehendentes osculabantur.
Ille autem concito gressu ibat ceu fugiens, et ipsi
eum sequebantur veluti persecutores. Erat enim
velut lapis angularis quadrus, angelicus videlicet et
humanus, largus et gratus, ut quotidie ab eo compleri
videretur hoc quod in psalmo legitur: <em>Jucundus
homo qui miseretur et commodat</em> <strong>(Psal. III)</strong>, et
caetera; et rursum sicut ait apostolus Paulus: <em>Hilarem
enim datorem diligit Deus</em> <strong>(II Cor. IX)</strong>. Caecos
nempe et claudos paradisi asserebat futuros fore
ostiarios; ideo nullus deberet eos pellere a sua
domo, ne paradisi eis portas clauderent in futuro.
<nobr><sub></sub></nobr> Quod si fortassis aliquis e nostris famulis non ferens
eorum improbitatem, aliquid mutum <small>[Note: <nobr><sub></sub></nobr> Aliis, <em>aliquod mutum,</em> id est verbum, ni fallor, Gallice <em>quelque mot</em>]</small> responderet
eis aspere, aut mox illis assueta beneficia
non conferret, sive eis accessum ostii nostri papilionis
denegaret, statim comminando increpabat
eum graviter; deinde illo astante vocabat pauperem,
eique praecipiebat dicens: Cum venerit iste ad
portam paradisi, talionem retribue ei. Hoc autem
dicebat ut eos terreret, ne similia amplius facerint,
et charitatis affectu eos informaret. Si autem secus
viam (ut saepius fieri solet) anum reperisset aut debilem,
statim de suo equo descendebat, et eum desuper
sedere faciebat, imperans eminus omnes praecedere,
praecipiebatque adhaerere ei aliquem e famulis,
qui eum contineret ne caderet. Ille vero inter
nos equitantes incedebat pedester, ac semper psallens
cogebat nos psallere secum. Quod si pro pudore,
<nobr><sub></sub></nobr> aut illius timore aliquis vellet descendere, protinus
imperabat illi, ut quo sedebat sederet, sciens
eum pro ejus reverentia, non enim pro paupere id
facere velle; nam saepius vidi eum hoc facere.</p>
<br> <h4><center><em>Odonis Romanum iter.</em> </center></h4>
<p>6. Illo enim tempore quo cum Geraldo Regiensis
ecclesiae (<em>l'Eglise de Riez</em>) episcopo Cotias transivimus
Alpes, et Romam venimus pariter, memini eum
de quadam muliere daemoniaca hoc fecisse, quae
statim reddita est sanitati, et una nobiscum usque
Senam (<em>Sienne</em>) venit, ibique dissenterico morbo
infirma remansit. Postea namque apud sanctum
Paulum simul eam Romae vidimus, cui mox signo
denarium dari praecepit. Illa vero cum sedens verecundaretur,
curvato capite, defixis in terram
luminibus, quae esset illa mulier interrogavi. Ille
autem respondens: Illa est, inquit, talis ac talis.
Signa mihi dicens, qualiter eam possem facilius
recognoscere. In ipso namque itinere vetulus quidam
<nobr><sub></sub></nobr> et debilis praedictas Alpes nobiscum simul
transiebat. Erat autem oneratus sacculo pleno panibus
et alliis, caepisque ac porris, quarum videlicet
herbarum fetores ego minime poteram ferre. Sed
pius pater illico ut eum vidit, more suo super
equum suum sedere fecit, sibique praedictum imposuit
fetidissimum sacculum. Ego autem tantum
fetorem non ferens, ab ejus quem comitabar latere
retraho longius pedem. Peracto itaque eminentioris
Alpis arctissimo itinere, ad declivum montis incipientes
descendere, conspexi eum eminus astantem,
suumque cogente paupere equum superascendere.
Praedictum namque sacculum nec tunc pauperi
reddidit, sed artioni sellae appendit. Ego autem eos
qui me praecesserant antecedebam, et ut appropinquarem
illi, ocius et verecundans ibam. Et post
pusillum cum venissem ad eum, dixit mihi: Accede,
quoniam supersunt psalmi quos debemus cantare.
Cui cum ego respondissem, quod fetorem illius
<nobr><sub></sub></nobr> sacci ferre non possem, protinus increpavit me
dicens: Heu me! pauper illud quod tibi fetet,
potest comedere, tu ejus non potes ferre odorem!
Pauper enim potest portare, tu eum dicis te non
posse videre! Hoc autem dicebat de se, qui verus
Christi pauper erat. His et similibus verbis me increpavit,
et odoratum meum ita curavit, ut ipsum
fetorem denuo nunquam sentirem.</p>
<br> <h4><center><em>Aliud Odonis Romanum iter pro pace. Januario et
Februario.</em> </center></h4>
<p>7. Sub idem tempus Italiam missi sumus a Leone
summo pontifice, ut pacis legatione fungeremur
inter Hugonem Longobardorum regem, et Albericum
Romanae urbis principem. Post nonnulla vero
discrimina venimus tandem Senam. Patiebatur autem
famis penuriam ipsa civitas. Affuerunt autem
nobis in profectu tanti periculosi itineris fere triginta
solidi argentei, ex quibus pars maxima jam
<nobr><sub></sub></nobr> distributa erat. Ego enim recolens consuetudinem
illius, quia nihil sibi nostrove reservabat usui, metuens
ne nos et quique nostri fame deficeremus, si
deesset ex quo omnium emeretur cibus, sumpsi
quod supererat de praedictis solidis, et latenter ab
eo discessi, atque eo ignorante civitatem transivi.
Illo autem introeunte civitatem, occurrerunt egentes
assueta beneficia deposcentes. At ille, circumspectis
omnibus, dum me non vidit, protinus quod gesseram
intellexit. Sciebat enim, quanquam praesto non
essem, non tamen longius fore: idcirco innuit omnibus
manu ut eum sequerentur; quod et fecerunt.
Vidit igitur dum transiret civitatis plateam tres
viros, sed quadam honestate comptos, quae eos ab
improbitate egendi alienos reddebat: attamen et
eidem penuriae dediti fuerant. Istis namque et istam
dedit occasionem, ut suae benedictionis participes
<nobr><sub></sub></nobr> fierent. Erant ante ostia domus eorum positae singulae
scutulae lauri baccis plenae. Statim unum ex
eis interrogavit, praedictas lauri baccas quanti venderent
pretii. At ille ignoro quid vile dixit; cui
pater noster respondit: Tace, noli dicere pretium
quod dixisti, sed dic tantos denarios. Ille vero ita
fecit: protinus vero mutuo tot accepit denarios, et
sic eos sub praetextu pretii sua benedictione muneravit.
Interea dum ego ejus observarem egressus,
vidi illum venientem post pusillum a longe, ac quasi
praecinctus miles ad bellum incedebat stipatus cuneis
pauperum: sed tamen tanta repletus exsultatione,
ut eo salutato more nostro, vix posset me
rebenedicere. Deinde finxi me interrogare, qui essent
qui eum ambiebant incedentes, vel quid quaererent.
At ille: Isti sunt, inquit, domestici Dei et
laboratores nostri. Ergo accelera, et redde illis
mercedem. Hoc peracto rursum interrogavi eum,
quid sibi opus essent tantae lauri baccae, aut unde
<nobr><sub></sub></nobr> eas tulisset. Ille autem coepit nobis tanta et talia
verba dicere, quanta et qualia nunquam audivi ab
ineunte aetate, nec spero me ultra audire. Adeo
enim omnes exhilaravit, ut prae nimio gaudio ne
quis ex nostris suas lacrymas posset continere, ut
valeret alter alteri loqui. Necdum fuerant tersae
tanti lacrymae gaudii, conquiniscens ejus paternitati
coepi eum rogare, ut baccarum illarum sarcina nos
non oneraret, sed venditoribus eas remitteret. At
ille, non, inquit, faciam, quoniam vereor ne fortassis
post nos pretium remittant. Vix tandem id
obtinere potui, videlicet ostendendo illi sequestrationem
loci et longinquitatem itineris jam peracti.
Ipsa vero die praedixit mihi priorem fore futurum,
et multa alia quae mihi postea acciderunt. Deinde
coepit me instruere, quemadmodum inter caeteras
virtutes patientiam deberem obtinere; atque a se
ipso exordium sumens coepit exponere, quanta et
qualia ordinationis suae tempore a suis fratribus
pertulisset. Quod sane nunc non expedit scribere
<nobr><sub></sub></nobr> propter sanctissimam eorum postmodum conversationem.</p>
<p>8. Necdum peracto itinere, et antea quam funditus
nostra defecisset pecunia, obvium habuimus fratrem
nostrum Petrum presbyterum, qui tunc conversationis
gratia Romam veniebat: ex cujus substantia
nostra ditata est inopia, quia ab eo sumpsimus
ex quo iter nostrum perfecimus. Fiebat autem istud
duobus mensibus, Januario videlicet atque Februario.
Fuit autem iter nostrum per Ammiates Alpes. Tanta
namque inundatio nivis illis diebus effluxit, ut agnitionem
nobis olim cogniti auferret itineris: et ita
omnium replebat sinus, ut frigescentibus artubus
etiam loquendi modulos perderemus. Cumque senilia
ejus membra tabescere cernerem, feci ei agilem tunicam,
quae ejus posset tueri et calefacere penetralia.
Peracta itaque legatione, a nostratibus coacti sumus,
ut per maritimas reverteremur fines. Factum est autem
cum venissemus ad locum, qui vulgo Burrianum
<nobr><sub></sub></nobr> vocatur, jam sole Oceanum tegente obvium habuimus
seminudum pauperem cujus ego speciem, sicut
tunc considerare non potui, ita nec postea recolere
valui. Hoc tamen reminiscor, quia nudis plantis, nudatisque
lateribus immensitatem ipsius nivis calcabat
intrepidus. Cui cum pater noster appropinquasset,
gressum fixit, et omnes se praecedere compulit,
et mox se exspoliavit, et pauperem operuit, mihique
praecepit tantum ei pretium superimpendere, unde
possit iter suum implere. Tunc paulisper substiti, et
eum quo iret interrogavi, sciens in vastam solitudinem
divertendi locum non esse. At ille inquit, ad
pastorale se castrum persistente die posse pervenire.
<nobr><sub></sub></nobr> Ex cujus nempe verbis compertus sum, quod ille qui
apparuit, non fuisset homo purus, quia illud itineris
spatium quod se sub una hora pollicitus est peracturum,
nos pene per totum diei spatium vix peregimus;
cujus rei factum mihi terribili visione antecedenti
nocte eodem ordine fuit ostensum. Adeo enim sinus
illius dilatatus est misericordiae, ut non solum fidelibus
ista faceret, verum etiam persecutoribus suis
manus aperiret et palmas extenderet. De quo et istud
vobis retexam exemplum cui rei interfuit frater
Firmus, Domini Balduini <small>[Note: <nobr><sub></sub></nobr> Is fuit abbas Romae ad S. Paulum, infra numero
21, imo etiam Casinensis ex chronico Leonis
Marsicani in lib. I, cap. 58, et quidem <em>genere Francus,</em>
ex cap. 56.]</small> abbatis germanus.</p>
<br> <h4><center><em>Odonis sollicitudo pro pace; charitas in rusticum sibi
infestum.</em> </center></h4>
<p>9. Tempore praeterito dum Romuleam urbem ob
inimicitiam Alberici jam fati principis praedictus
Hugo rex obsideret, coepit ille intra extraque discurrere,
et pacis concordiaeque monita inter utrosque
disseminare, quatenus posset furorem praedicti regis
sedare, et praedictam urbem tueri a tanta obsidione.
<nobr><sub></sub></nobr> Interea quadam die dum juxta monasterium <small>[Note: <nobr><sub></sub></nobr> Egregia de eo monasterio Alberici principis
<nobr><sub></sub></nobr> charta exstat in tomo I Italiae, col. 1099, ubi Benedictus
abbas, <em>religiosus presbyter et monachus,</em> tunc
praefuisse dicitur; et Sergius Nepesinus episcopus
Alberici frater, aliique ejus fratres ac sorores laudantur]</small>
beati Andreae apostoli iret, quod ad clivum Scauri
dicitur ex nomine, quidam rusticus voluit eum propter
lagunculam aquae occidere. Etenim, sicut Scritura
dicit: <em>Qui ambulat simpliciter, ambulat confidenter</em>
<strong>(Prov. X, 9)</strong>, more suo nulli nocens, nihilque
suspicans curvato incedebat capite. Intantum enim
apud eum usus inoleverat. Regulae <strong>(Regula S. Bened.,
cap. 7)</strong>, ut ubicunque esset, sive stans, sive ambulans,
aut sedens semper curvato capite, defixisque
terram luminibus incederet; qua de re a quibusdam
conversationis suae tempore Fossorium ludendo vocatus
est. Factum est autem dum praedictus rusticus
ictu caput illius appeteret, omnes qui juxta viam
aderant, emissis vocibus percutientis attraxerunt
manus. Tunc dulcissimus pater: Ne fallar, ignoro
quot denarios accepit mutuo, eique bonum pro malo
reddidit, et foederatum dimisit. Sed postquam ad
praedicti principis aures hoc pervenit, amputare manus
<nobr><sub></sub></nobr> ejus voluit. Quo audito domnus abbas Odo obnixius
ne fieret exoravit, et rusticum illum incolumem
atque indemnem absolvit.</p>
<br> <h4><center><em>Item in furem. Silentii religio</em> </center></h4>
<p>10. Multorum sane et vestris auribus diffamatum
est illud, quod cuidam latroni pater noster dudum
Romam veniens fecerit; quod magis libet mihi describere
ne aboleatur, quam ut vestrae industriae insinuetur.
Persistente itaque illo orationis gratia intra
civitatem, visum fuit omnibus, ut frater noster domnus
Gothefredus super pastores equorum iret in campum.
Factum est autem, ut in sequenti nocte, cum
gravati somno pastores obdormissent, et ipse pervigil
orationi insisteret, fur adfuit, raptumque equum
ascendit, et fugam arripuit. Praedictus vero frater
maluit equum perdere, quam silentium rumpere;
quod videlicet si fecisset, protinus fur equum dimitteret.
Hoc tamen fecit: abiit, et tactu unum e pastoribus
<nobr><sub></sub></nobr> suscitavit, eique quod contigerat signo
ostendit. Peracta itaque nocte et facto mane, viderunt
furem eminus uno affixum loco super equum sedere.
Quem apprehendentes, vinctum eum patri nostro
miserunt, statimque ei quinque argenteos solidos
dare praecepit, dicens injustum esse eum absque
digna mercede dimittere, eo quod per totius noctis
spatium multum sustinuisset laborem. Sed enim
postquam Deo trahente ad monasticam perveni vitam,
ac dehinc per incrementa temporum prior a fratribus
sum electus; saepe fratres nostri furem illum
mihi annotarunt: et quia erat filius nostri molendinarii,
quoties pater ejus fratrum voluntati contraibat,
<nobr><sub></sub></nobr> toties me praedictos solidos repetere cogebant.</p>
<p>11. Quia de actu silentii sermo se intulit, sine quo
videlicet ducenda est pro nihilo vita monachi, restat
ut retro redeamus, et per eum aliquantulum pervagemus.
Vita enim monachi usque adeo est aliquid,
donec sub silentio esse studuerit. Eo vero remoto,
quidquid bene vel honeste se agere putaverit secundum
institutionem Patrum nihil erit.</p>
<br> <h4><center><em>Exemplum insigne.</em> </center></h4>
<p>12. Tempore igitur quo saevissima gens Nortmannorum,
Pictavorum atque Turonorum fines cruentis
devastabat gladiis, contigit ut duo venerabiles viri
ex eadem congregatione, nescio qua de causa, mitterentur
Turoniam: Unus eorum Archembalbus vocabatur,
mihique bene notus: alter vero ignotus, et
dicitur Adalasius; viri nempe opinatissimi, et multorum
monachorum patres nunc sunt effecti. Factum
<nobr><sub></sub></nobr> est igitur dum tantum iter carperent, et in quemdam
locum requietionis gratia divertissent taliter ab
eisdem Nortmannis capti sunt eadem nocte. Erat
autem quoddam oppidum secus locum, super quod
noctu irruentes ceperunt, alia vero Nortmannorum
pars quae ibat, cum pridem capta praeda devenit in
eumdem locum in quo praedicti fratres erant. Capere
namque eos et ligare eorum manus, deinde minare
potuerunt, sed eorum silentium rumpere nequiverunt.
Mane autem facto applicuerunt in assignatum
locum, in quo sibi congregandi posuerant constitutum.
Praedicti vero fratres paululum se ab eis sequestraverunt,
et, sicut erant ligati, in terra se super
facies suas dederunt, quatenus peracto psalmorum
cursu silentio finem imponerent. Nondum
enim oratione completa, venit pars reliqua capta
multa praeda. Inveniens itaque dux eorum praedictos
fratres in terram jacere, interrogavit qui essent. At
illi retulerunt ei omnia quae gesserant per ordinem,
addentes quod nullo modo potuissent eos loqui
<nobr><sub></sub></nobr> facere. Ille itaque quia erat barbarica immanitate
turgidus, ob nimiam elationem cum eodem in quo
residebat phalerato equo inclinato velut ad feriendum
conto, irruit super eos, metum mortis eis incutiens,
volens eos probare an timerent. Caeterum vulgus
undique quod confluxerat ad hoc spectaculum vociferantes
barbarico ritu plausum dabant manibus. At
illi ut erant animo constantes, ita et corpore permanserunt
immobiles: et hoc non aliqua fiebat apud
eos in delusione, sed jure observantiaque sanctae
regulae, sub qua videlicet cupiebant mori et vivere,
nunquamque ab ea declinare. Sed Omnipotentis manus
eorum exhilaratum spectaculum protinus convertit
in luctum. Mox ut ad eos barbarus appropinquavit,
equus in quo residebat in obliquum, resilivit,
sessoremque suum in terram stravit atque collisit.
Quam collisionem statim febris lethalis secuta est.
Conticuerunt omnes et versi in stuporem coeperunt
quaerere inter se, quid ex iis facere deberent. Reperto
<nobr><sub></sub></nobr> tandem consilio, barbarico ritu dignum esse
censuerunt, ut pro vita ducis sui unus ex eis caederetur.
Deinde coeperunt sorte quaerere, quem ex illis
deberent interimere. Sed super virtutum viros et
sorti Christi connumeratos diabolica nullo modo
poterat cadere sors. Obstupescebant itaque super
eos et admirantes dicebant, ultra homines esse,
super quos sors eorum non potuisset cadere. Siquidem
juxta hunc modum interemerant unum ex famulis
eorum. Alter vero famulus qui supererat,
optime sciebat hostium linguam, qui eis omnia quae
loquebantur latino eloquio clam indicabat. Et hunc
credimus consolatorem hominum salvasse ob eorum
revelationem. Tunc accedentes ad eos, velociter corum
manus dissolverunt, atque pro vita ducis sui
obnixius eos per interpretem rogare coeperunt: et
ita demum factum est, ut eos nunquam ligare postea
praesumpsissent. Sed et hoc fuit mirabile, quia unus
ex praedictis fratribus ferebat auream crucem circa
<nobr><sub></sub></nobr> collum, et hanc cum reperissent, non praesumpserunt
auferre. Cibo vero quo voluerunt et potu apud
eos usi sunt, quo usque inter eos fuerunt: sic enim
completum est in eis illud probatissimum gaudium
quod patientiam operatur, de quo ait Apostolus:
<em>Non solum autem sed et gloriamur in tribulationibus
scientes quod tribulatio patientiam operatur, patientia
vero spem. Spes autem non confundit, quia charitas
Dei diffusa est in cordibus nostris</em> <strong>(Rom. V)</strong>. Et nunc
igitur quique monastica fertis indumenta, obsecro
ut una mecum horum virorum intueamini exempla,
et silentio tandem aliquando detis operam. De hoc
namque bono silentio Isaias: <em>In silentio erit vobis
spes</em> <strong>(Isa. XXX)</strong>; et Jeremias: <em>Bonum est cum silentio
praestolari Dominum</em> <strong>(Thren. I)</strong>; et rursum: <em>Bonum
est viro cum ab adolescentia sua portaverit jugum,
sedebit solitarius et tacebit, quia elevavit se super se</em>
<strong>(Thren. III, 27)</strong>. Similiter et David de eo inquiens
proclamat: <em>Dixi custodiam vias meas ut non delinquam
</em><nobr><sub></sub></nobr> <em>in lingua mea. Posui ori meo custodiam</em> <strong>(Psal.
XXXVIII)</strong>; et caetera; et apostolus Paulus: <em>His autem
qui hujusmodi sunt denuntiamus et obsecramus in
Domino Jesu, ut cum silentio operantes panem suum
manducent</em> <strong>(II Thess. III)</strong>. Diximus ista de antiquis
vatibus, ut nullus arbitretur hoc silentium modernis
temporibus fuisse inventum, sicut quidam male suspicantes
fatentur. Hos namque et Novi Testamenti
Patres, Paulus, Antonius, Hilarion, Joannes, ad
postremum beatissimus pater Benedictus imitati
sunt, et alii quamplurimi, quos nominatim propter
quorumdam fastidium minime recensemus: quorum
videlicet silentium, si quis studiose exquirere voluerit,
in eorum catalogo affatim reperire poterit. Ergo
ut nobis quilibet non opponat quietem in qua degnerunt
solitudinis, his omissis noster stylus totus se
convertat ad institutionem evangelistarum et de operibus
Domini Jesu sumat exordium.</p>
<p>13. Primum quidem testimonium in Matthaeo habemus:
<em>Jussit,</em> inquit, <em>Jesus discipulos suos ascendere
</em><nobr><sub></sub></nobr> <em>in naviculam et praecedere eum trans fretum,
donec dimitteret turbas. Et demissa turba ascendit in
montem solus orare</em> <strong>(Matth. XIV)</strong>. Secundum in
Marco: <em>Coegit Jesus discipulos suos ascendere navem
ut praecederent eum trans fretum ad Bethsaidam dum
ipse dimitteret populum, et dum dimisisset eos, abiit
in montem orare</em> <strong>(Marc. VI)</strong>. Tertium in Luca ita
continens: <em>Factum est in illis diebus, exiit Jesus in
montem solus orare et erat pernoctans in oratione Dei</em>
<strong>(Luc. VI)</strong>. Item in eodem: <em>Vigilate itaque omni tempore
orantes ut digni habeamini fugere omnia ista
quae futura sunt et stare ante Filium hominis. Erat
autem diebus docens in templo: noctibus vero exiens
morabatur in monte qui vocabatur Oliveti</em> <strong>(Luc. XXI)</strong>.
Quartum namque testimonium in Joanne hujusmodi
terminatur: <em>Jesus autem perrexit in montem Oliveti
et diluculo iterum venit in templum</em> <strong>(Joan. VIII)</strong>. Si
enim Verbum Dei et Creator carnis, dum conversaretur
cum hominibus et vitae praedicaret Evangelium,
<nobr><sub></sub></nobr> ad tempus siluit, quid nobis agendum sit facilius
comprehendere potestis; <em>videlicet cum mors et vita
in manu linguae sit posita</em> <strong>(Prov. XVIII)</strong>, et cum
Scriptura dicat: <em>In multiloquio non effugies peccatum</em>
<strong>(Prov. X)</strong>, et: <em>Vir linguosus non dirigetur super
terram</em> <strong>(Psal. CXXXIX)</strong>. Si enim praedicti fratres cum
caederentur atque vincti minarentur, voce silentium
rumpere non passi sunt, eum imitantes, de quo
scriptum est: <em>Sicut ovis ad occisionem ductus est, et
quasi agnus coram tondente se sine voce, sic non aperuit
os suum</em> <strong>(Isa. LIII)</strong>; hi vero qui nullam vim
patiuntur, nec a quovis coacti, sed sua sponte
regulae jura transgrediuntur, quid dicturi erunt
simul positi ad judicium, cum utrorumque causa in
conspectu Dei et angelorum examinabitur? De qua
examinatione sancta Ecclesia per beatum Job terribiliter
clamat dicens: <em>Instauras testes tuos contra
me</em> <strong>(Job X, 17)</strong>. Semper enim in his gravissime ultio
plectitur, qui per testes convincuntur. Et illi maledictum
<nobr><sub></sub></nobr> legis percipiunt, qui ea quae legis sunt sciunt
et ab ejus mandatis temere declinare non metuunt.
De quibus Psalmista ait: <em>Maledicti qui declinant a
mandatis tuis</em> <strong>(Psal. CXVIII)</strong> <small>[Note: <nobr><sub></sub></nobr> Quae sequuntur ad num. 22, in editis locantur
in libro III.]</small>.</p>
<br> <h4><center><em>Fratribus infirmis aegre medicinam indulget.</em> </center></h4>
<p>14. Erant itaque in nostra congregatione duo
fratres, quorum nomina huic operi non libet intexere,
qui pro sua gravissima infirmitate crebrius
eum assueverant orare, ut medicinae illis remedia
adhibere juberet, praesumentes de sanitate. At ille
non ferens eorum improbitatem, consensit voluntati
eorum: petitoque medicamine licentiam tribuit, sed
prius eos convocans sub similitudine quadam dixit
illis hoc paradigma. Vidi aliquando fratrem simili
vestro vulnere cruciatum et prius mortuum quam
pristinae sit sanitati restitutus. At illi nihil de se
suspicantes adhibuerunt sibi medicum: sed post
sedulos cruciatus, sanitatem nunquam receperunt.
Scio et alium fratrem, qui tempore suae conversionis
<nobr><sub></sub></nobr> dum studeret praeteritas flendo delictorum tergere
maculas, caetera reliquit studia, noctu dieque orationi,
compunctioni et lamentationi incessanter desudabat.
Cumque eum pertissimus pater requisisset,
cur praesto cum aliis ad docendum vel discendum
non esset; veritatem retulit ei, et occulta cordis sui
patule revelavit, atque ut sibi hoc perficiendi daret
licentiam exoravit, sciens pro certo secundum institutionem
Regulae <strong>(cap. 49)</strong>, quia quod sine permissione
patris spiritualis monachus agit, praesumptioni
deputatur et vanae gloriae, non mercedi. Cui pater
noster ait: Restat ut uno vel amplius tempore iste
Spiritus discedat a te, quo mens tua stimulis saucietur
vanae gloriae. Mox frater ille praedictam perdidit
compunctionem, et vix post medii anni spatium eam
rursum exorando patrem nostrum meruit recipere.
Sua namque verba miro gravitatis pondere plena
erant; quia vir sanctus repletus sancto flamine incassum
loqui nesciebat.</p>
<br> <h4><center><em>Joanni episcopatum praedicit.</em> </center></h4><nobr><sub></sub></nobr> 
<p>15. Praeteritis his diebus coram nostris fratribus
et aliis qui aderant nobiscum, retulit domnus Joannes,
Nolanae <small>[Note: <nobr><sub></sub></nobr> Ex hoc loco augeri atque illustrari potest series
episcoporum ejus loci, in Italiae sacrae tomo VI.]</small> Ecclesiae episcopus, quod ante hoc
triennium bis Romam isset, et praedicti episcopatus
benedictionem resistentibus inimicis nequivisset accipere.
Interea domnus Odo orationis gratia Garganum
ibat. Cumque vidisset eum tristem, sciscitavit
eum quid haberet. Cui ille cum omnia quae sibi aderant
retulisset, et quia quasi spe desolatus accipiendi
ordinem pontificatus confundebatur tertio
Romam reverti; benedixit ei, et dixit: Perge iterum
securus, et scias quia complevit Deus votum tuum:
deinde dimisit eum. At ille accepta benedictione
abiit, et infra spatium quindecim dierum, sicut pater
noster praedixerat, illi advenit. Qua de re indubitanter
proferimus, vir iste prophetiae spiritum
veraciter habuit, cujus verba tanta sunt auctoritate
firmata.</p>
<br> <h4><center><em>Nepoti baptismum obtinet.</em> </center></h4><nobr><sub></sub></nobr> 
<p>16. Meminisse vos volo, fratres, quod praeterito anno
ille peregrinus qui se de familia patris nostri esse
fatebatur, et Jerosolymam ascendere festinabat,
coram vobis de patre nostro bis terque narravit.
Aiebat enim, quod idem annis quibus Nortmannorum
gens Turoniae devastabat fines, die quodam contigit
ut nepotem domni Odonis, necdum renatum fonte
baptismatis, una cum nutrice sua caperent praedicti
Nortmanni. Erat autem Turonis praedictus pater.
Cumque hoc ei ibi nuntiatum fuisset, mox ille orationi
<nobr><sub></sub></nobr> incubuit, et tandiu Dominum oravit, quo usque
liberatum puerum esse cognovit. Non enim potius
de illo quam de caeteris dolebat captivis, sed pro
ejus anima gravissime laborabat, timens ne aliquo
casu sine lavacro fontis puer et ejus anima gehennae
traderetur. Sed inter caetera non sunt praetereunda
illa quae nutrix pueri narrabat. Locus, ait, ille ad
quem captivi ducti fuerant, ultra quoddam flumen
erat, cujus tanta inerat profunditas, ut nullus illud
aliter nisi navigio, aut natatu posset transire. Distabat
autem a Turonia spatium itineris octo dierum.
Jam vero revisendi puerum spes frustrabatur. Stante
itaque muliere in ipso discrimine, subito inspirata
est Dei flamine, ut arriperet puerum et abiret;
quod et fecit. Etenim tam secura per medium hostium
transivit catervas, ut non solum ab aliquo fuisset
retenta, verum etiam nec interrogata. Profunditatem
vero tanti fluminis siccis cruribus transivit, et
longinquitatem tanti itineris triduo peregit, non esuriens,
<nobr><sub></sub></nobr> neque sitiens, aut lassescens, donec Turonis
perveniret. Hoc vero factum cujus fuisset meriti
statim claruit, quia mox, ut puer patri nostro delatus
fuit, sacro eum fecit baptismate tingi. Deinde
elevatis in coelum oculis ut moreretur oravit, atque
dehinc post triduum coelo reddidit spiritum. Pater
vero ejus factus est monachus. Quae vero sequuntur,
ipse beatus pater exposuit, non tamen ut a se vel
pro se facta fuissent, sed de quibus eum Dominus
periculis liberasset narrabat.</p>
<br> <h4><center><em>Naufragium evadit.</em> </center></h4>
<p>17. Quodam tempore dum Rhodani alveum navigio
transiret, comitantibus illum optimatibus regionis
illius, contigit, ut dum unus equus alium vellet calce
percutere, ictum ferientis navigii tabula excepit, illo
videlicet loco, ex quo ramus fuerat cum dolaretur
excisus. Mox ut evulsus fuit vertex, tanta per idem
foramen inundatio ingressa est aquae, ut subito repleretur
navis usque ad superficiem. Sic tamen plena
<nobr><sub></sub></nobr> Deo gubernante ad aliam pervenit ripam. Etenim
usque adeo pater Odo intro stetit, quo omnes fuissent
egressi. Ad postremum cum fuisset ille egressus,
navis abiit in profundum. Qua in re videlicet cujus
meriti vir iste fuerit perspicue claret, qui hoc suis
obtinere valuit precibus, quod prius meruerunt
Petrus et Paulus, dein pater noster Benedictus.</p>
<br> <h4><center><em>Item praecipitium.</em> </center></h4>
<p>18. Sub eodem tempore competit illi Romam <small>[Note: <nobr><sub></sub></nobr> Confer libri II, num. 16, ubi Joannes anno
altero, quam scriberet, id accidisse refert.]</small>
orationis gratia venire: sed non multo post dum
patriam reverteretur, inter Burdonum Alpes ob nivis
immensitatem praeoccupatum et septum est ejus
iter, qua videlicet mons ille nullo unquam tempore
potest carere. Secus autem locum illum habitat
quoddam genus hominum, qui Marrones <small>[Note: <nobr><sub></sub></nobr> De iisdem S. Odo in lib. II de Vita S. Geraldi
cap. 17. <em>Ipsi quippe Marruci, rigentes videlicet
Alpium incolae, nihil quaestuosius aestimabant, quam
ut supellectilem Geraldi per juga montium jovina
transveherent.</em> Vulgo <em>Marranes</em> appellantur.]</small> vocantur,
et arbitror ex Marronea provincia illud
nomen traxisse originem. Hi enim accepta mercede
praebuerunt ei ducatum, sicut et aliis facere consueverunt,
<nobr><sub></sub></nobr> quia aliter hiemis tempore nemo quidem
praedictos montes valet transire. Nam, antequam sol
lucis terminum clauderet, illud quod supererat diei
spatium versum est a multitudine nivis in caliginem.
Sed illis proficiscentibus ut praeterirent tetrum et
periculosum locum illum, subito equus super quem
sedebat pater noster, tetendit pedem in obliquum,
et ambo simul mergebantur in praecipitium. Tunc
pater Odo, relictis habenis, ambas manus dum caderet
ad coelum erexit, et mox ramum arboris inter
brachia sua reperit, atque in eo usque adeo se suspendit,
donec ejus clamoribus qui praecesserant
<nobr><sub></sub></nobr> reversi fuissent, et eum suscepissent. Ramus autem
ille amplius non fuit visus, quia arbor illic nunquam
videtur, nec nascitur, equus vero ultra nusquam
comparuit.</p>
<br> <h4><center><em>Item latrones.</em> </center></h4>
<p>19. Revera cum pro pace regum et principum,
necnon et correctione monasteriorum impatienti
amore arderet, et ob hoc huc illucque discurreret,
saepe ei latrones insidias paravere. Quadam namque
die quadraginta super eum insurrexerunt latrones.
Cumque unus ex eis qui erat insignior caeteris,
Aimon nomine, vidisset eum, fratresque qui comitabantur
illum incessanter psallere, ac psallendo
iter peragere, illico compunctus corde dixit sociis
suis: Nunquam memini tales viros vidisse, nec puto
alicubi visi fuissent; discedamus ergo ab eis. Est et
quidam armiger cum eis, videlicet strenuus vir, et
ideo absque nostro periculo non possumus nocere
illis. Cui respondentes dixerunt: Armigerum illum
<nobr><sub></sub></nobr> in acumine lanceae nostrae levemus, caeteros autem
exspoliantes abire dimittamus. Ad haec respondit
ille: Prius in me arma convertite, alioquin me vivente
nihil eis habetis facere. Sicque invicem sunt
divisi et ad propria reversi. Latro itaque quem praediximus
post patrem nostrum abiit, et reatus sui
poenitentiam egit, ac dehinc a latrocinii pravitate
cessavit. Sed non ab re hoc censemus factum fuisse.
Tanta enim spiritus cui adhaeserat eum repleverat
gratia, ut ejus jocunditas non solum jocundos exhilararet,
verum etiam et moestos verae laetitiae redderet,
et perennis exsultationis participes faceret.
Lingua enim ejus, ut Scriptura canit, lignum vitae
et lingua placabilis ac dulcedo mellis favus distillans
labia ejus et lex prudentiae in sermonibus illius.</p>
<br> <h4><center><em>Latronem suscepit ad monachatum, qui religiose
vivens, a beata Maria in coelum vocatus est.</em> </center></h4>
<p>20. Quodam namque die iter habens juxta praedonum
<nobr><sub></sub></nobr> fines, quidam latro juvenis intuens vultus
ejus affabilitatem, illico compunctus corde ejus
provolutus vestigiis, ut sibi misereretur humili precabatur
voce. Quem cum interrogaret quid vellet,
monastica sibi deprecabatur subveniri miseratione.
Deinde interrogavit eum pater noster, si aliquis ex
eadem parochia eum cognosceret. At ille: Omnes,
inquit. Vade, ait, hodie, et crastino duc tecum
unum ex prioribus loci illius cum veneris ad me.
Quo audito abiit, et sicut ei imperaverat peregit.
Altera vero die cum utrique ante eum venissent,
coepit pater Odo virum illum magnatem de vita
moribusque praedicti latronis sciscitare. At ille, Juvenis
iste, inquit, pater, insignissimus latro est. Quo
audito discretus pater dixit latroni: Vade et prius
mores tuos corrige, et postmodum monasticum
appete discipulatum. At ille: Ego, inquit, projectus
a te hodie vado in perditionem, animam vero Deus
a te requiret. Tunc misericordia motus pius pater
<nobr><sub></sub></nobr> praecepit ei, ut arrepto itinere ad monasterium eum
praecederet; quod et factum est. Peracto itaque
aliquo tempore sub regulari degens examinatione,
tandem effectus monachus; cellerario fratri eum ad
obediendum subdiderunt. Etenim cum idiota esset,
utrumque ei imposuerunt, scilicet obedientiae jugum,
et studium litterarum; quod devote ita peragebat,
ut unam manum obedientiae porrigeret, altera vero
psalterium ferret, Israeliticum illum imitans populum,
qui cum Jerusalem reaedificaret, una manu
gladium tenebat cum quo hostes pelleret, alteram
<nobr><sub></sub></nobr> vero subdebat ad laborem artis. Sicque frater iste
vitam suam peragens, post paucum tempus exsilii
ejus vitae suscepit finem. Nam cum in extremo vitae
laboraret, vocavit pium patrem, singularem supplicans
locutionem. Cui cum veniam peteret, interrogavit
eum, si in aliquo excidisset post monachatum.
At ille: Nudo cuidam te interrogante mea culpa
tunicam nostram tribui, et funem pilis contextum
de cellario abstuli. Quem cum interrogasset quid ex
ea fecisset: Refrenando, inquit, ingluviem quam
dudum male contraxi, ventrem meum ex ea circumligavi.
Super quod factum stupefactus est pius
pater. Et cum vellet eam ab ejus visceribus solvere,
cutis quae ei adhaeserat una cum sanie secuta est.
Adjecit et ait: Hac nocte, pater, in coelis elevatus
sum per visionem. Obviavit autem me gloriosissimae
personae et excellentissimae potestatis mulier, appropinquansque
mihi ait: Cognoscisne me? At ego:
Nequaquam, domina. Et illa: Ego, inquit, sum
<nobr><sub></sub></nobr> mater misericordiae. Cui ego: Quid jubes ut faciam,
domina? At illa: Post triduum venies huc tali hora.
Quod et factum est. Tertio vero die hora qua dixerat
defunctus est. Qua de re patuit perspicue verum
quod vidit, quia hora qua praedixerat ab hoc saeculo
migravit. Et inde pater noster consuetudinem tenuit
beatam Mariam matrem misericordiae <small>[Note: <nobr><sub></sub></nobr> Hinc forsan usus vulgaris orationis, quae incipit
ab his verbis. Usitata haec vox in actis S. Maioli
abbatis.]</small> vocare.</p>
<br> <h4><center><em>Joannis missio Neapolim. Odonis revelatio de agone
duorum fratrum.</em> </center></h4>
<p>21. Per idem tempus cogente necessitate nostri
monasterii missus sum Neapolim. Praeparata tandem
quaeque necessitas exposcebat, competit mihi navigio
Romam reverti: et cum applicuissem Portuensem
civitatem, exceperunt me viri nobiles, qui et
ipsi a Roma venerant ante ipsum diem. Quos cum
de patre nostro sciscitassem, quasi de novo quodammodo
gratulantes amico, inter caetera ejus opera
ista, me absente, illo tempore narraverunt fecisse.
Praeterito isto mense Augusto, ipsa die Assumptionis
<nobr><sub></sub></nobr> beatae Mariae, in Adventino monasterio fuit pater
noster. Rogatus est autem a domno Balduino abbate,
ut ipsa die ob amorem sanctae Mariae ibi missam
celebraret, et suis manibus corpore et sanguine Domini
eos communicaret. At ille hoc se facere non
posse respondit: sed illis persistentibus tandem consensit
invitus. Deinde ecclesiam est ingressus, et
cum fuisset paulisper oratum, coepit de ecclesia
egredi. Nam volentes eum retinere, Obsecro, ait,
sinite me abire, quia duo fratres nostri positi sunt
in extremo vitae, et necesse habeo velociter ad eos
ire ne exeant me absente. Deinde adjecit: Ecce
ante januam monasterii adest qui compellit ire.
Necdum verba compleverat, et missus adfuit, ut
praedixerat, et cum venisset ad sanctum Paulum,
mox abiit, et pro fratre Benedicto missam <small>[Note: <nobr><sub></sub></nobr> Moris erat quondam, saltem saepissime, ut
missa ad viaticum infirmo praebendum celebraretur,
quod in extremo fere agone tribui solebat. Odo noster
in lib. III de Vita S. Geraldi, cap. 7: <em>Caeteris pro
</em><nobr><sub></sub></nobr> <em>exitu psallentibus quidam de sacerdotibus missam concitus
celebravit, atque sacrosanctum mysterium attulit.
Cum vero quidam dicerent quod jam decessisset;
ille sensum adhuc retinens oculos aperuit, et hoc indicio
nondum se decessisse monstravit. Tunc vero
Dominicum corpus sua sponte suscepit, et ita felix
illa anima ad coelos migravit.</em>]</small> celebravit,
eique corpus et sanguinem Domini Viaticum
tribuit, et sic praedictus frater Domino spiritum
reddidit. Alter vero Gislebertus fuit dictus, mihique
<nobr><sub></sub></nobr> consobrinus, qui octavo die est secutus. Nunc
ad prisca quasi in circulo posita revertamur tempora,
et aliquantulum per majora curramus exempla.</p>
<br> <h4><center><em>Romae Vitam S. Martini corrigit et glossulis explicat.
Codex ad pluviam inviolatus.</em> </center></h4>
<p>22. Ante hoc triennium dum essemus apud beatum
Paulum Romae, rogavit eum domnus abba Balduinus,
ut librum quem de vita beatissimi Martini
episcopi more dialogi Gallus et Postumianus composuerunt,
ei corrigeret, et glosulis elucidaret. Cujus
<nobr><sub></sub></nobr> videlicet voluntati statim assensum praebuit, et accersito
fratre Othegario emendandi operam dedit.
Factum est, dum haec agerentur, ut vespertinae horae
pulsaretur signum: statim secundum regulae praeceptum
relictis quae in manibus tenebantur ecclesiam
ingressi sunt, codicem vero apertum ubi sederant
reliquerunt; praeoccupati vero vespertinis
orationibus codicem obliti sunt. Erat autem hiemis
tempus. Tanta autem in ipsa nocte inundatio defluxit
aquae, ut omnes nostri monasterii officinas
repleret. Locus autem ille, in quo liber fuerat relictus,
ita est positus, ut aqua quae ipsius labitur
tecto, et ex tribus aliis tectis subjacentibus superiori,
quodammodo una conversione collecta more torrentis
illo uno in loco decidit, ibique usque mane patulus
permansit liber, et tot inundationes aquarum
in circuitu ejus cecidere. Margo namque praedicti
libri undique fuit lota, scriptura vero permansit
intacta. Facto mane appositus est coram fratribus
liber. Cumque attoniti miraremur omnes, ait providus
<nobr><sub></sub></nobr> pater: Quid admiramini, fratres? sciatis quia
Vitam beati Martini aqua tangere timuit. Et hoc
cum aliquo dicebat gaudio. Ad haec unus ex fratribus
nostris, quia erat promptulus ad loquendum, accepto
codice adjecit: Intuemini et videte, quia codex
iste vetustus est, et a tineis demolitus, atque ab
aquis olim lotus, et usque adeo humectatus ut jam
squaleat palloribus. En indicia cernite, et dicit pater
noster dudum lotum librum nunc aquam extimuisse
tangere? aliud namque aliud est. Tunc pudicus pater:
Tace, inquit, ista dicere noli. Non est enim
similis Martino qui possit habere laudem in omnes
gentes. Sic ea quae propter eum Dominus fecit in
laudem Martini convertit.</p>
<br> <h4><center><em>Monachi incondita locutio ut repressa.</em> </center></h4>
<p>23. Per illud namque tempus longe lateque patris
nostri nomen, veluti clarissimum sidus, coepit effulgere.
Factus est notus regibus, episcopis familiarissimus,
<nobr><sub></sub></nobr> magnatibus charus. Quaeque enim monasteria
in eorum finibus constructa erant, juri patris
nostri ea tradebant, ut nostro more corrigeret et ordinaret.
Interea veniens ad quoddam monasterium,
habens secum paucos fratres in comitatu, ex quibus
nos unum cognovimus, nomine Adolfum; et ipse ante
hoc biennium migravit ad Dominum. Peracta itaque
illa hebdomada, Sabbato vesperascente, cum nostri
fratres coepissent mandatum <small>[Note: <nobr><sub></sub></nobr> Id est lotionem pedum, ad quam cani solet
antiphona: <em>Mandatum novum do vobis.</em> Sabbato id
fiebat, lavabanturque utensilia monasterii ex regulae
praescripto in capite 35.]</small> regulae praeparare
more, contigit ut unus ex illis monachis per eumdem
locum ubi haec parabantur transiret. Certe cum vidisset
praedictum fratrem nostrum nostra consuetudine
suos abluere subtalares <small>[Note: <nobr><sub></sub></nobr> Id est calceos, aliis <em>sotulares,</em> quos singulis
Sabbatis abluere solebant. Hunc usum sustulit Petrus
Venerabilis statuto 28, superstitionem esse existimans
si calcei quos ob laborem <em>in pluviis et lutosis
viis</em> exerceri primitus solitum sordidatos abluere
necesse erat; dimisso subinde manuum labore
mundissimi <em>duabus aut tribus aquae quttulis,</em> deinceps
aspergerentur]</small>, ira permotus
rupto silentio coepit dicere: Dic mihi in quo loco
sanctus Benedictus praecepit monachis suos lavare
subtalares? Ille nostro more signum ei fecit ut taceret,
quia hora erat incompetens. Non enim recordabatur
illius quod Sapientia dicit per Salomonem:
<em>Qui erudit derisorem, ipse sibi injuriam facit</em> <strong>(Prov. 9)</strong>;
<nobr><sub></sub></nobr> et iterum: <em>Noli arguere, ne oderit te</em> <strong>(Prov. IX, 8)</strong>.
Videns itaque sibi non respondisse, efferatus est
vehementer, et rabido inflammatus igni, ista coepit
verba evomere: O qui solebas negotiando circuire
mundi provincias, nunc venisti nobis praedicare regulam,
et meliorum tuorum corrigere vitam. Jurando,
<nobr><sub></sub></nobr> perjurando, more accipitris hominum assueveras
auferre substantias, et nunc impudenter beatificari
a nobis appetis, quasi nescientibus actiones
tuas. Non enim serpentem me fecit Deus, ut tuo
more debeam sibilare, nec bovem ut debeam mugire;
sed hominem me fecit, et ut loquar linguam
mihi tribuit. Haec et iis similia cum incessanter
oblatraret, concito gressu recessit ab eo praedictus
frater. Sequenti vero die cum haec omnia ad capitulum
fuissent recitata, miser ille non solum
veniam non petiit, verum se bene fecisse respondit,
addens insuper non decere talem personam suum
meliorem increpare. Tunc pater noster super ejus
indignatus superbiam, commotus ait: Hodie
dies Dominicus <small>[Note: <nobr><sub></sub></nobr> Itaque die Dominico capitulum olim celebrari
mos erat; quod aliis exemplis probare licet. Nota
quod subditur de religione reprehensionis in Dominica.
Consentit synodus Aquisgranensis anni 817 in
cap. 72. <em>Ut is qui noxae culpa tenetur, die Dominico
remissius habeat, et veniam non petat.</em> Lege S. Bernardum
in sermone.]</small> est, ideo nullus contristari
debet. Ideo ista discussio suspendatur in crastinum.
Factum est, et post pusillum a capitulo omnes surrexerunt.
Ille autem subito factus est mutus, atque
post triduum sine sermonum absolutione defunctus
est. Ecce quantum est virus arrogantiae. Hujus
<nobr><sub></sub></nobr> namque mucrone multorum monachorum vitam reperimus
hactenus sauciatam; quia dum putant se
scire quod nesciunt, suis propositionibus secundum
Apostolum stulti efficiuntur dicente Scriptura <small>[Note: <nobr><sub></sub></nobr> In hoc et paulo post sequente loco <em>Scripturae</em>
nomine etiam comprehenditur doctrina Patrum, solemni
veterum more.]</small>:
Qui non vult esse discipulus veritatis, erit magister
erroris. De quibus et Dominus per Amos loquitur:
<em>Reversi sunt ut essent absque jugo, et facti sunt arcus
dolosus</em> <strong>(Amos VII)</strong>. Horum namque imagines procul
dubio hi tenere videntur, qui prius vocitari magistri
quam fiant discipuli nituntur, et antea regiminis
arcem subire appetunt, quam subesse noscuntur.
Enimvero necdum tirunculi bravium usurpant victoris,
atque indocta manu arma fortissimi militis
arripere non verentur, negligentes ea quae dicit
Scriptura: Qui regulariter non subest, regularibus
praeesse non debet. Sed quia legaliter nolunt vivere
a legis praecepto non verentur faciem cordis avertere.
De quibus per prophetam Dominus loquitur:
<em>Verterunt ad me terga, et non faciem</em> <strong>(Jerem. II)</strong>. Nam
<nobr><sub></sub></nobr> et Nicodemus legislator venit ad Jesum nocte, quia
prius voluit instrui, ut postea alios docere posset.
Hujus namque morbi duplex malum est: unum,
quod clandestina praesumptione, quasi sub praetextu
sanctitatis, auctorem suum ad arcem instigat scandere
magisterii; alterum, quod ipse destructus alios
instruere quaerit secundum sectam sui erroris, et
(quod sine dolore fateri nequimus) ipsi praecipites,
quosdam stantes post se ad praecipitium trahere
moliuntur, de quibus per Evangelium Dominus dicit:
<em>Caeci sunt duces caecorum. Caecus autem si caeco ducatum
praestet, ambo in foveam cadunt</em> <strong>(Matth. V)</strong>. Horum
namque conventum potius caupona, quam congregatio
nuncupatur: quia ibi unusquisque id agit
quod libet, et hoc non agit quod non libet. De talibus
namque per Salomonem dicitur: <em>Massa stupae synagoga
peccantium</em> <strong>(Eccli. XXI)</strong>. Hoc namque monachorum
genus teterrimum vocat beatus Benedictus
<strong>(Reg. cap. 1)</strong>. Eorum itaque conversationem miserrimam
<nobr><sub></sub></nobr> dicit esse, atque in tantum miserabilem, ut
de ea satius taceri censeat, quam aliquid loqui. Ergo
his omissis revertamur ad querelam praedicti monachi,
et videamus quid beatus Benedictus praecipiat
de rebus monasterii. Omnia, inquit, vasa monasterii,
cunctamque substantiam conspiciant velut altaris
<nobr><sub></sub></nobr> vasa sacrata. Et iterum: Si quis autem sordide
aut negligenter res monasterii tractaverit, corripiatur
<strong>(Reg. S. Bened., c. 31, 32)</strong>. Quid enim sunt aliud
calceamenta, vel vestimenta fratrum, nisi substantia
monasterii. Si enim alibi septimanariis isdem ipse
praecipit, ut vasa ministerii munda et sana cellerario
reconsignent, quae videlicet sunt fictilia atque vilia,
et officiis coquinae deputata: quid sentiendum est de
calceariis, quae sunt suo pretio chara, et pavimento
ecclesiae adhaerenda? Sed sicut gravis culpa videtur
fore monachos sollicite aliena providere, ita multo
magis gravior sua negligere. Si enim dives reprehenditur
eo quod quotidie splendide epulabatur, proculdubio
graviter reprehenditur servus Dei qui
quotidie encaeniare concupiscit, videlicet cum in
sexto humilitatis gradu praecipiat beatus Benedictus,
ut omni vilitate, vel extremitate contentus sit monachus.
Ob hoc enim quis negligens sua non vult
lavare calceamenta, ut in quoddam angulum ea
projiciat, atque a luti pallore marcescant; et demum
<nobr><sub></sub></nobr> nec sibi, nec pauperibus aliquid valeant, cum omnia
vetusta pauperibus praedictus pater praecipiat
eroganda. Hoc namque dicimus, non quod squalidi
aut lucidi more hypocritarum incedant: sed ut
omnibus suis vestimentis nitidis utantur et lotis,
sicut per quemdam sapientem dicitur:
<br>Qui cupis esse bonus et vitam quaeris honestam,
<br>&nbsp;&nbsp;&nbsp;Corporis atque animae dilige munditiam.</p>
<p>Praecepta enim Patrum termini sunt sequentium.
De quibus Dominus per Moysen loquitur: <em>Maledictus
</em><nobr><sub></sub></nobr> <em>quicunque transgressus fuerit terminos proximi
sui</em> <strong>(Deut. XXVII, 17)</strong>. Quem videlicet praecepti terminum
dum iste praefatus monachus transgredere non
fuit veritus, jure maledictionis sententiam illuc suscepit
in quo praevaricatus est. Et hoc est enim quod
dives ille qui in inferno sepultus esse dicitur, plus
se in lingua, quam in caeteris membris ardere fatetur.
Inde est illud quod per quemdam sapientem
dicitur: <em>Per quae peccat, quis per haec et torquetur.</em>
De quo et Jacobus apostolus: <em>Lingua,</em> inquit, <em>est
ignis universitas iniquitatis, lingua constituitur in
membris, quae maculat totum corpus, et inflammat
rotam nativitatis nostrae. Lingua est inquietum malum
plena veneno mortifero</em> <strong>(Jac. III, 6, 8)</strong>. Et de ipsa
psalmographus ait: <em>Disperdet Dominus universa
labia dolosa et linguam magniloquam</em> <strong>(Psal. IX, 14)</strong>.
Similiter et per Ezechielem: <em>Linguam tuam adhaerescere
faciam palato tuo, et eris mutus</em> <strong>(Ezech. III,
26)</strong>. Et utinam lingua sit mutus et non a fidelium
consortio separatus. Quid rogo est excommunicatio,
<nobr><sub></sub></nobr> nisi separatio bonorum? Inter caetera namque sua
praecepta beatus Benedictus illud sub excommunicatione
ligavit quod de silentio dixit, et sub nullius
prioris arbitrio reliquit. Qua de re quisquis ad
monastica pervenit fastigia, perpendat quod agat,
et ab ipsa se excommunicatione alienum reddat.
Illud semper corde retineat quod illis duabus contigit
virginibus, quae praeceptum beati Benedicti
negligenter duxerunt, de quibus beatus Gregorius
mentionem facit in suis Dialogis. Sed satis in his
immoravimus, nunc ad alia transeamus.</p>
<br> <h4><center>LIBER TERTIUS <small>[Note: <nobr><sub></sub></nobr> In ms. Compendiensi, itidemque in Silviniacensi
veterrimo, nulla est hic libri divisio, sed
omnia duobus libris continentur.]</small>. </center></h4><nobr><sub></sub></nobr> 
<br> <h4><center><em>Monachorum S. Martini interitus.</em> </center></h4><nobr><sub></sub></nobr> 
<p>1. Eodem namque tempore dum nos pater noster
regularibus disciplinis instrueret, multorum monachorum
non dico obitum, sed miserabilem excessum
sedula nobis narratione assueverat narrare,
ut juveniles in nobis comprimeret motus, et quasi
sub timoris virga more pastoris duceret nos ad
elysii gaudia. Quadam vero die dum talia nobis exponeret,
succumbens paternitati ejus, coepi eum
rogare ut nobis diceret, si tantum intra Italiae fines
monasticus ordo corruisset, vel si in Europae finibus
simili modo excidisset, et quomodo aut qualiter,
vel quando hoc evenisset. Tunc ille, assumpto sermone,
ista nobis coepit exponere: Ante hos itaque
annos, persistente monastica congregatione apud
ecclesiam beati Martini Turonis, coeperunt modum
suum, consuetudinesque relinquere, ac propriis voluntatibus
vitam suam propositumque corrumpere.
Relinquentes namque nativa et assueta vestimenta,
<nobr><sub></sub></nobr> coeperunt fucatas, atque fluxas pallioque ornatas
circumferre cucullas et tunicas. Calceamenta itaque
quibus utebantur adeo erant colorata ac nitida, ut
vitreum colorem viderentur assumere. Ad Laudes
namque nocturnas ne aliquo pede offenderent, cum
luce diei surgebant. Ista et harum similia multa
contra regulae jura faciebant. Quibus rebus cum
decrevisset Deus finem imponere, nocte quadam
omnes quiescentes, cum unus ex eis eamdem horam
insomnem duceret, vidit duos viros dormitorium
ingredi, unum videlicet gladium manu tenentem,
cui alius imperabat indice singulatim eos his verbis
<nobr><sub></sub></nobr> percueret <small>[Note: <nobr><sub></sub></nobr> Quid de hac caede sentiamus, dictum est in
Elogio Alcuini in parte I saeculi IV. Lege quae habet
<nobr><sub></sub></nobr> idem S. Odo in libello de combustione ecclesiae
S. Martini, ubi in Martinianis canonicis arguit ingressum
feminarum in monasterium, ac vestium
pompam.]</small>: Hunc et hunc percute. Cumque eum
qui haec intuebatur gladio voluisset appetere, emissa
voce adjuravit eum dicens: Adjuro te per Deum
viventem, ut non interficias me. Statim percussor
gladium contraxit et ipse solus evasit ex omnibus.</p>
<br> <h4><center><em>Quam gravis culpa sit vestes monasticas mutare.</em> </center></h4>
<p>2. Rursum interrogavi eum quae culpa esset
in monacho, qui pura mente quolibet uteretur
vestimento. Ad haec protinus istud mihi opposuit
exemplum: Per illud namque tempus
quod Nortmannorum gladius in nostris finibus
grassabatur, coepere multi ex nostro ordine propria
relinquere monasteria occasione hostium reperta,
et cuncta usui humano placita repetere quae
pridem abrenuntiaverant. Pro consortio namque fratrum
frequentiam habebant parentum et amicorum,
et pro rebus monasterii substantiis appetebant propriis
ditari. Fracta tandem vestimenta, cum quibus
de monasterio exierant, denuo non induebantur
<nobr><sub></sub></nobr> similia, sed colorata, quae nos vulgo dicimus blava.
Sub hoc namque tempore frater quidam, recedens
ab hac peste, nostrum petiit monasterium, deprecans
ut eum reciperemus. Cujus annuentes voluntati,
protinus omnia quae acquisierat abrenuntiavit,
et monasterio concessit. Cui cum fratres indixissent
ut iret, omnia simul collecta monasterio deferret,
respondit: Ille ego, inquit, ut quae usque modo
habui vestrae subjacent ditioni, requirendi vero ac
dimittendi vestrae sit potestati. Qua de re de monasterio
solus non egrediar, sed cui vobis placet hoc
praecipite uni e fratribus requirere. Ego tamen
<nobr><sub></sub></nobr> vestrae obtemperans voluntati, ibo cum illo, et ut
melius sciero, praeceptis illius parebo. Sed sive huc
permansero, sive illuc ambulavero, deinceps omnibus
rebus nudatus ero. Revera perseverante fratrum
sententia, abiit cum fratre illo cui hanc indixerant
obedientiam. Factum est autem cum venissent
ad locum in quo antea praedictus frater habitaverat,
subitanea est infirmitate addictus, ibique et defunctus.
Illo namque in extrema posito, frater qui
cum eo ierat, quanto propinquiorem eum morti cernebat,
tanto pro ejus anima instantissimas Deo
preces effundebat. Sicque factum est ut utrique
istam visionem viderent: Erat enim thronus in
excelso positus, super quem videbatur sanctus Benedictus
residere, ante cujus conspectum astabat
inaestimabilis exercitus monachorum. Ascensus autem
throni illius palliis videbatur esse stratus, in
cujus subteriori gradu ceu veniam petens jacebat
frater ille infirmus. Dextera namque laevaque praedictus
monachorum residebat exercitus; inter
<nobr><sub></sub></nobr> utrosque vero vacuum erat iter ascendentibus pervium.
Porro cum per longum spatium frater ille
jaceret prostratus, accessit unus ex assistentibus ad
beatum Benedictum, supplicans pro illo fratre,
dicensque dignum esse illum sua visione [<em>f.</em> jussione]
levare, ut diceret quod vellet. Cui ille videbatur
respondisse hominem se videre, habitum vero non
agnoscere, idcirco alterius ordinis hominem non
debere nec causam discutere, nec vitam dijudicare.
Haec audiens nostri ordinis frater exuit se, et vestimentis
suis infirmum fratrem induit, eumque ut
iterum veniam peteret, in eadem visione coegit.
Quo peracto, vox desuper venit quae ei ut surgeret,
et sursum ascenderet praecepit. Tunc evigilans a
somno frater noster, mox opere complevit quod in
somnis se agere credidit, et quasi jam securus de
anima fratris ejus exitum, prout valuit, orando
protexit, et sacra communione munivit. Perpende
ergo, fili, apostoli sententiam dicentis: <em>Fides sine
</em><nobr><sub></sub></nobr> <em>operibus mortua est</em> <strong>(Jac. XX, 26)</strong>: et sicut alibi
scriptum est: <em>Qui enim dicit Christum se nosse, debet
sicut ille ambulavit et ille ambulare</em> <strong>(I Joan. II, 4, 6)</strong>.
Similiter qui se profitetur esse monachum, opere et
mente imitari debet patrem Benedictum, quia scriptum
est: <em>Non auditores legis justi sunt apud Deum,
sed factores</em> <strong>(Rom. II, 13)</strong>. Non enim sufficit monacho
mentis tantum puritas, si defuerint caeterorum
operum indicia vel signa, de quo Dominus dicit:
<em>Luceat lux vestra coram hominibus ut videant opera
vestra bona et glorificent Patrem vestrum qui in coelis
est</em> <strong>(Matth. V, 15)</strong>. De hoc namque beatus Gregorius
in prima parte Ezechielis plenius sermonem facit, ex
cujus sermonibus unum proferemus testimonium.
Sicut enim duobus modis a Deo receditur, ita duobus
modis a Deo apostatae homines fiunt. Nam unusquisque
a Conditore suo aut fide recedit, aut opere.
Sicut ergo qui a fide recedit apostata est, ita qui ad
ipsum opus quod deseruerat redit, ab omnipotente
<nobr><sub></sub></nobr> Deo apostata absque ulla dubietate deputatur, etiamsi
fidem tenere videatur. Unum sine altero prodesse
non potest, quod nec fides sine operibus, nec opera
adjuvant sine fide. Ergo nullus abhorreat de eo quod
diximus praedictum fratrem non potuisse veniam
recipere, nec meruisse sursum ascendere, priusquam
vestimentorum facta in eo mutatio fuisset. Nulli
enim dubium est praeceptum esse in Lege, quae et
qualia forent filiorum Levi vestimenta, sine quibus
sanctuarium ingredi non audebant. Quis enim audeat
dicere quod pro humerali uterentur rationali,
vel pro tunica byssina ephod lineo induerentur?
quod unaquaeque suum habet colorem, opus ac varietatem.
Nam et Jesum sacerdotem magnum tandiu
adversatus est diabolus, quousque aliis vestimentis
ab angelo fuit indutus, et David, cum super Amalecitarum
<nobr><sub></sub></nobr> populum voluisset insurgere, bis Deum consuluit,
et responsum eundi non accepit: tertio
Ephod indutus est, et protinus sibi imperantis audivit
vocem.</p>
<br> <h4><center><em>Ultio de monachis carnes edentibus.</em> </center></h4>
<p>3. Haec ait, et post haec rursum adjecit: Visne
aliis documentis ostendam tibi quia perparvum est
quod multum dehonestat atque corrumpit? Cui
cum ita me omni cum desiderio velle respondissem,
et in suis auctoritatibus me ardere cerneret, horum
mihi exempla exposuit succincta relatione.</p>
<p>His diebus duo fratres ista fuerunt rapidissima
rapti morte, non tamen uno in loco, nec uno die.
Veniens autem unus ex eis ad domum cujusdam suae
sororis, vehementissime esurire se dixit, et refectionem
petiit, cui protinus soror sua pisces se abundanter
habere respondit ut comederet, quales et qua
hora vellet. Ille vero quasi indignans, fastidiri se
pisces respondit, eo quod per tot annos indesinenter
<nobr><sub></sub></nobr> eos se comedisse adjecit, et non eos jam se posse
videre dixit. Respondit soror sua: Ecce, inquit, in
promptu carnem <small>[Note: <nobr><sub></sub></nobr> Exempla haec refert, graviterque urget Petrus Venerabilis in lib. VI epistola 15 ad suos Cluniacenses.]</small> habemus, comede ergo quae
placet. Tunc ille armum sibi assari praecepit cujusdam
animalis: sed non ferens assandi moram partiunculam
incidit, et in prunas projecit. Deinde
vinum sibi afferri jussit, et carnis morsum avide
sumpsit; sed hoc quod sumpsit gulam non transiit,
nec rejicere potuit, sed vitam cum cibo perdidit.</p>
<p>4. Alter igitur diluculo veniens ad domum cujusdam
sui parentis, statim si haberent quod ei ad comedendum
tribuerent inquisivit. Cui cum respondissent
quia nondum hora edendi esset, adjecit cum
indignatione dicens: Hei tota nocte equitando per
injunctam mihi obedientiam laboravi et non silui, et
nunc jejunare me cogitis? Afferte ergo mihi si aliquid
habetis. Cui cum se pisces habere dixissent,
potius indignatus est, et fastu repletus arrogantiae,
huc illucque coepit oculorum intuitus circumferre.
<nobr><sub></sub></nobr> Ibat autem circa pedes ejus grex cornicum, quas
nos gallinas vocamus. Tunc quasi furens quoddam
bacillum arripuit, et quam ei complacuit percussit,
ac furibundo ore dixit: Haec erit hodie mihi piscis.
Caeteri siquidem qui circumstabant, cum quodam
rubore coeperunt ei dicere: Fortassis licet tibi
carnem comedere, Pater? At ille: Volatile, inquit,
non est caro, volatilia enim et pisces unam
habent originem et aequalem creationem, sicut
noster hymnus continet. Ad cujus verba conticuerunt
omnes. Interea apposita est ante eum quam
occiderat jam assata gallina, ex qua offam abstulit
et momordit. Quem morsum nec evomere, nec glutire
potuit, sed eum vita privavit: pugnos tamen et
cervicatas pro mercede suae improbitatis in opprobrium
antequam moreretur assumpsit. Si autem
commovet animus tuus supra mortem horum fratrum
duorum, simili modo ut unius superius, et
nunc tibi exemplo ostendimus, digni fuissent ea
<nobr><sub></sub></nobr> morte qua perplexi sunt. Pro paucis lenticulae
granis Esau primogenita perdidit. Nam et Israeliticus
populus dum cibo mannae aleretur, reversi
sunt corde in Aegyptum concupiscentes ollas carnium
quas nuper sub jugo malae servitutis comederant. De
quibus mentionem facit apostolus Paulus: <em>Non simus
concupiscentes malorum, sicut et illi concupierunt</em>
<strong>(I Cor. X, 6)</strong>. Isti enim dixerunt fastidiri se pisces; illi
vero murmuraverunt dicentes: <em>Non vident oculi
nostri praeter manna.</em> Et hoc dicimus, non quod cibis
imponamus vitium, sed male utentibus. Unde
et Paulus dicit: <em>Et carnis curam ne feceritis in desideriis</em>
<strong>(Rom. XIII, 14)</strong>. Quod enim in concupiscentiis
denegat, hoc in necessitatibus largitur. Tres
namque pueri missi in camino Babylonis ignis,
abdicantes regales cibos, a tanto igne evaserunt illaesi.
<nobr><sub></sub></nobr> Ipse idemque ignis quotquot de Chaldaeis reperit,
combussit et occidit. Igitur et Nabuzardan princeps
coquorum destruxit muros Jerusalem. Ergo neminem
moveat quod Elias famis tempore carne alitus
est mane et vespere, sed qui requirit cibum consideret
ministrum. Saepe enim daemones horum alituum
figuram tenent. Talis enim cibus corvorum
aptus fuit ministerio et ejus saturitas vespere et
mane meruit esuriem. At vero quando panem comedit,
angelum delatorem habuit, et in tantum
confortatus est, ut per quadraginta dies cibi refectione
non indigeret. Haec omnia diximus, ut plenius
ostenderemus non esse in cibo vitium, sed in appetitu.
Horum tamen interitus multorum exstitit emendatio
morum. Sic enim apud nos ordo monachorum
cecidit; sicque et correctus fuit et frequenter multis
prodigiis corrigitur, ut auctore Deo perseveret. Sed
dum vitam, doctrinamque patris nostri plenius
enarrare disposuimus, quasi improvidi quodammodo
nolentes in horum incidimus excessibus, et ob hoc
<nobr><sub></sub></nobr> a nostro proposito longe digressi sumus, ad quod
velociter stylum vertamus.</p>
<br> <h4><center><em>Item ultio de alio cui vena secta.</em> </center></h4>
<p>5. Fateri autem solent fratres nostri, qui ante
nos astiterunt illi, quod fuit unus quidam frater ex
patris nostri congregatione, qui licito tempore
phlebotomi sibi curationem adhibuisset. Super quo
facto commotus est ejus animus, quia quamvis eum
necessitas coegisset, tamen absque ejus licentia hoc
non debuit praesumere. Mox vero per quam prius
sanguis effluxerat, disrupta est vena, et quousque
redderet animam, a quocunque medicamine non fuit
restricta. Addebant insuper, quod sive prospera,
seu adversa cuilibet indixisset, nullatenus illis carere
potuisset; quod utinam quidam ex nostris in se
ipso expertus non fuisset. Sed felices illi, qui ejus
praesentiam cernere meruerunt quoad vixit. Infelix
ego, qui nec duobus expletis annis illi merui famulari.</p>
<br> <h4><center><em>Odonis timor de culpis in abbatem.</em> </center></h4><nobr><sub></sub></nobr> 
<p>6. Appropinquante autem tempore quo secundum
Dei dispensationem corporali separaremur visione,
et ejus absentia, quae fieri debebat, potiorem menti
meae amoris inferret ignem, quadam die dum me
cerneret nimium tristem, coepit me blande consolari
suo more. Sed cum videret miserae menti meae nec
sic satisfacere posse, more Jacob patriarchae a praeteritis
exordium sumens, futura mihi praesago spiritu
ita coepit exponendo praedicere. Charissime fili,
ausculta quae dico tibi. Gratias ago Deo, quia ex
omnibus peccatis quae a juventute perpetravi, in hac
vita jam ultionem recepi, exceptis illis quae in abbatem
meum commisi: et semper diem illum et tempus
exspectavi, deprecans Deum, ut ea non reservaret
mihi in futurum. Et nunc credo me esse
exauditum, quia quae in illum gessi, haec rursum a
te recepi. Tibi autem scias non reddi simplicia, sed
<nobr><sub></sub></nobr> decupla. Esto namque fortis et patiens, ut ea valeas
tolerando quiete portare. Haec lacrymans dixit,
deinde exosculans caput meum, Domino me commendavit;
sed tu, Domine omnipotens, reddenti
mihi versa vice Caesario presbytero centuplicata ac
graviora, misericorditer parce, et si aliqua supersunt
meis moerentibus malis propitiatus averte <small>[Note: <nobr><sub></sub></nobr> Hic in editis inseruntur ea, quae in superiore
libro referuntur in codice Compendiensi, nempe a
num. 14 ad 23.]</small>.</p>
<br> <h4><center><em>Monachorum in carnes aviditas.</em> </center></h4>
<p>7. Eodem quoque tempore concessit nobis jam
praefatus Albericus princeps monasterium sancti
Heliae, quod Subpentonia dicitur, de quo beatus
Gregorius in libro Dialogi <small>[Note: <nobr><sub></sub></nobr> Nempe in lib. I cap. 7 ubi monasterium istud
<em>juxta Nepesinam urbem</em> locat, <em>Nepi</em> in Etruria: quo
de monasterio rursus agit Gregorius in capite sequenti.]</small> mentionem facit. Sed
sicut idem beatus Gregorius dicit durum esse in
<nobr><sub></sub></nobr> mente veteri nova meditari, hos quos ibi reperimus
monachos, non quibamus eos subtrahere ab esu
carnis. Ordinavit autem pater noster in eodem coenobio
praepositum unum ex nostris fratribus, nomine
Theodardum. Videns autem ille eo quod virtute,
nec sanctitate ab eodem vitio eos posset cohibere,
coepit ex finitimis regionibus pisces emere, ut vel
sic voluntati eorum satisfaceret. Qua etenim re penitus
equi quos ei dimiserat pater noster defecerant
huc illucque discurrentes. Hanc enim eorum improbitatem,
suumque laborem praedictus frater patri
nostro crebrius studuit innotescere. Inter haec eo a
domino petente, vallis ipsa cui monasterium praeeminet
atque interjacet, non multum procul junctis invicem
monticulis se clausit, et parvissimi torrentis
qui per eam defluebat, aditum interdixit. Dehinc
multitudine aquarum collecta, lacum ex se produxit,
et laborem fratri abstulit, quia pisces illi emere
ultra necesse non fuit. Sed hoc factum cujus fuisset
<nobr><sub></sub></nobr> meriti, quidam imperiti nescierunt eo quod publice
qua ratione sit factum non viderunt, eo quod patris
nostri orationem auditu non audierunt. Hoc enim
hypocritarum est, non fidelium, videlicet ignorantes
qui haec dicunt illud quod canit psalmographus:
<em>Desiderium pauperum exaudivit Dominus, desideria
cordis eorum audivit auris tua</em> <strong>(Psal. X, 17)</strong>; et iterum:
<em>Voluntatem timentium se faciet, et orationes
eorum exaudiet</em> <strong>(Psal. CXLIV, 19)</strong>. Nam et similiter
pridem fecit cum esset Franciae apud beatum Benedictum:
cujus rei rationem tanto securius proferimus,
quanto ex ea fideliorem testem eumdem patrem
habemus. Sed prius fideli sermone proferendum est,
quemadmodum praedictum susceperit coenobium, ut
ad ea quae sunt sequenda quasi per directam lineam
stylus noster perveniat.</p>
<br> <h4><center><em>S. Benedicti Floriacense monasterium ut reformatum.</em> </center></h4>
<p>8. Post finem jam fatae persecutionis, quae facta
est sub Nortmundo saevissimo Nortmannorum rege
<nobr><sub></sub></nobr> in finibus Galliae, ut adimpleret Dominus Ecclesiae
suae quod per Isaiam olim praedixerat: <em>Ad punctum,</em>
inquiens, <em>in modico reliqui te, et in miserationibus
magnis congregabo te. In momento indignationis
abscondi faciem meam parumper a te, et in misericordia
sempiterna miserebor tui</em> <strong>(Isai. LIV, 7, 8)</strong>; congregati
fratres in idipsum ex coenobio beati Benedicti,
qui hostili metu pridem huc illucque fuerant
dispersi, proprium receperunt coenobium; sed (quod
sine dolore dicere non possumus) unita corpora
scissis mentibus sanctissimum illum tantum praeoccupabant
locum quod succincta locutione transcurrimus,
ne in talium vita noster stylus immoretur.
Revera hoc patenter narrare satagimus, qualiter a
beato Benedicto vocatus sit atque electus, imo et
praeordinatus Odo pater beatissimus. Quodam vero
die dum praedicti fratres intra claustrum residentes
se invicem corroderent, quidam ex eis de obedientia
rediens, obvium habuit ante fores monasterii
<nobr><sub></sub></nobr> Benedictum patrem: cui mox imperavit: Vade, inquiens,
dicito his fratribus, quia non me quiescere
sinunt, ecce recedo ab his aedibus, et sciant me non
reversurum in hunc locum quousque ex finibus
Aquitaniae talem virum huc deferam, qui sit secundum
cor meum. Quem frater ille cum de nomine
vellet inquirere, respondit haesitationi ejus: Ego
sum, scias, frater Benedictus. Ait, et ire coepit.
Igitur frater ille quae sibi imperata fuerant nuntiavit;
sed miseri tanto patre orbati, non cucurrerunt
ad lacrymas et preces, quae ipsam Domini comminationem
saepius sedare solent: sed ascensis equis,
huc illucque coeperunt discurrere ut eum invenirent,
inventumque vi aut prece revocarent. Sed cum neminem
<nobr><sub></sub></nobr> invenissent, coeperunt postmodum fratri illi
indesinenter illudere. Per illud tempus vir Elisiardus,
qui tunc erat comes illustris, nunc vero in
monastico degit habitu, audiens infamiam horum
monachorum, praedictam abbatiam a Rodulfo rege
Francorum petiit et accepit, acceptamque patri
nostro tradidit. Deinde sumptis secum duobus
comitibus, itidemque praesulibus, simul cum
patre nostro Odone profecti sunt. Quorum
adventu fratres cognito, sumptis gladiis alii
ascenderunt aedificiorum tecta, quasi hostes suos lapidibus
et missilibus coelorum jaculaturi. Alii muniti
clypeis, accinctis ensibus monasterii observabant
aditum, prius se mori fatentes quam eos introire
sinerent, aut abbatem alterius ordinis <small>[Note: <nobr><sub></sub></nobr> Id est alterius monasterii seu congregationis,
ut inferius explicatur.]</small> susciperent.
Interea in se reversi dicebant: Ecce videmus
quid nobis nuper minatus est beatus Benedictus.
Heu, proh dolor, quare non credebamus fratri nostro?
Omnia nempe quae nobis dixit opere complevit.
<nobr><sub></sub></nobr> Nunquid non iste est Odo Aquitanus ille, de quo
frequenter suspicati sumus dixisse beatum Benedictum.
Heu! quare non prius nos ad eum misimus, ac
sponte invitavimus. Interea quaerebant qua ratione
eos possent propellere, vertentes se huc illucque.
Erat autem apud eos frater Vulfaldus <small>[Note: <nobr><sub></sub></nobr> Is post Archembaldum Odonis successorem
abbas fuit Floriacensis, ac demum episcopus Carnutensis,
de quo Aimoinus in lib. I de Mirac. S. Benedicti,
num. 14.]</small> nomine,
juvenis, sed bonae indolis. Hic enim dum inter eos
discurreret, miserunt ei quaedam praecepta regalia,
in quibus continebatur, ut nulli ex alia congregatione
ullo unquam tempore liceret ejusdem loci prioratum
subire. Cui pater noster inquit: Pacifice veni, adeo
ut neminem laedam, nulli noceam, sed ut incorrectos
regulariter corrigam. His et similibus verbis,
licet per internuntios, eorum assidue mulcebat mentes.
At illi cum viderent suam nullo modo praevalere
industriam, vertebant se ad alia argumenta, modo
regem vocabant, modo occidere eum minabantur.
Hoc enim fiebat per triduum. At postmodum pater
Odo cunctis ignorantibus ascendit asellum, et coepit
ire concite ad praedictum monasterium. Episcopi
<nobr><sub></sub></nobr> vero et qui cum ipsis erant comites simul cum suis
currebant post eum clamantes: Quo is, pater? an
fortassis quaeris mortem? anne vides quia parati
sunt te interficere? qua videlicet hora accesseris ad
eos morte morieris. Velisne eis de tuo interitu facere
gaudium, et nobis exitialem luctum? has et hujuscemodi
voces post eum mittentes. Sed, sicut Scriptura
ait: <em>Justus ut leo confidens absque terrore erit</em>
<strong>(Prov. XXVIII, 1)</strong>; accepto itinere eum nullomodo
potuerunt declinare. Mira dicturus sum. Appropinquante
autem illo et agnitus ab his qui eum prius
noverant, hi qui tunc resistebant protinus commoti
sunt et immutati, ita ut proculdubio dicere possim:
<em>Haec est mutatio dexterae Excelsi</em> <strong>(Psal. LXXVI, 11)</strong>.
Revera extemplo projectis armis exierunt obviam
ei, ejusque sunt amplexati vestigia. Non parva siquidem
laetitia eo die omnibus est facta. Patrem igitur
Odonem coenobii receperunt claustra; reliqui omnes
redierunt in sua.</p>
<br> <h4><center><em>Esca carnium et proprietas vix rescissa. Episcoporum
concursus ad Odonem.</em> </center></h4><nobr><sub></sub></nobr> 
<p>9. His praeterea diebus coepit eis suadere, ut ab
esu carnium recederent, parceque viverent, nihilque
proprium possiderent: id ipsum quod occulte habebant
apostolorum more coram omnibus renuntiarent.
Sed quia res monasterii nequaquam in commune
possederant, sed pro posse et libitu suo eas inter se
diviserant, cum viderent sibi ultra jam non licere
<nobr><sub></sub></nobr> quod licuerat, maluerunt potius suis fautoribus,
imo profligatoribus injuste possessas inique condonare,
quam jure regulariterque abrenuntiare. Nam
solo prodictu id ipsum quod abrenuntiaverant moliebantur
mandendo consumere cum caeteris quae
pater noster secum tulerat, ut consumpta omnia
saltem invitis eis carnem concederet. Qua de re indesinenter
expetebant pisces. Econtra pius pater
cuncta illis impendebat competenter, ut ab uno eos
cohiberet. Sicque factum est, ut ille largiendo, ipsique
mandendo pene omnia consumerentur. Instabat
nimirum pater noster fide intrepidus, spe securus,
charitate munitus, sciens se secundum illud evangelicum
nequaquam deseri promissum. <em>Nolite solliciti
esse quid manducetis, aut quid bibatis, aut quo operiamini</em>
<strong>(Luc. XII, 22)</strong>. Interea dum haec agerentur,
cuidam fratri sanctus Benedictus adest in visione,
eique inter caetera imperat patri nostro dicere, ut
pro pecuniae defectu minime trepidaret; sed nec pro
<nobr><sub></sub></nobr> adipiscendis rebus sollicitus esset, ait, et post haec
adjecit: Crastina die mittam et centum solidos, et
sequenti hebdomada ei tanta accommodabo diversarum
rerum solatia, ut multis temporibus sufficere
queant usibus fratrum; quod et factum est.</p>
<p>10. Praeterea coepere quamplurimi ex circumfluis
regionibus ad vestigia beati viri concurrere, ejusque
magisterio placitae obedientiae viam arripere, quo
postmodum mererentur polorum scandere sedes. In
tantum igitur sanctitatis ejus fama dilatata est, ut
non solum laici seu canonici ad eum confluerent,
verum etiam episcopi quidam proprias sedes relinquerent,
ejusque se congregationi sociarent. Interea
videres locum illum quasi exculta spinis terra novas
soboles, ceu novas fruges proferre, et quasi ex tritura
areae crebris verborum ictibus tunsis sequestratum
a vitiorum paleis frumentum conferre ad Dominicum
horreum.</p>
<br> <h4><center><em>Factum in solemnitate S. Benedicti.</em> </center></h4>
<p><nobr><sub></sub></nobr> 11. Alio item tempore appropinquabat dies festus
beati Benedicti, complacuit patri nostro ex quodam
monasterio quo tunc erat, ad praedictum proficisci
coenobium, quatenus ante corpus beati viri nocturnas
devote excubias celebraret; quod et fecit. Nocte
vero illa quae solemnem praecesserat diem contigit
ut ante lucis ortum matutina Laus celebraretur. Nam
cum quidam e fratribus nocturna vigilia fatigatus
denuo se sopori dedisset, Benedictus beatus ei apparere
dignatus est. Cui cum se prius agnitum reddidisset,
protinus subjunxit: Nuntia, inquiens, fratribus,
quia in hac nocte non potui cum illis esse, ero
pro certo hodie. Et ubi fuisti, inquit, domine? Et
beatus ait Benedictus: In insula Britannia. At ille:
Quid, inquit, ibi fecisti? et ille respondit: Frater
Leutfredus qui propter suam superbiam deserens
hunc locum transfretavit maria, hac nocte fuit defunctus,
et a daemonibus receptus. Contra quos agonem
intorsi, eumque ab eorum potestate liberavi.
<nobr><sub></sub></nobr> Quo audito, coepit frater ille super hujus rei factum
admirari attonitus. Ad quem rursus ait pater sanctus:
Si super hoc factum miraris, iterum audi.
Scias pro certo, quia ab illo die quo hoc monasterium
fuit constructum, quotquot fratres hic fuerunt
migrati, aeterna requie <small>[Note: <nobr><sub></sub></nobr> Ejusmodi privilegiis nimisquam non fidendum.
Apprime huic loco ipse sanctus Odo in sermone de
<nobr><sub></sub></nobr> S. Benedicto, ubi de Floriaco agit: <em>Videris ergo
quisquis est, cui locus tam multis usquequaque tantum
desiderabilis non negatur, quanti habendus sit, quantaque
reverentia excolendus. Pondus quippe cujuslibet
reatus non solum ex intellectu gerentis vel tempore,
sed etiam ex loco solet pensari. Alioquin quem praesentia
tanti patris ad sui reverentiam non flectit, spiritum
Judae videtur participare.</em>]</small> sunt recepti. Deinde
adjecit frater ille: Quia, domine, dixisti hodie nobiscum
te esse debere, quis nobis notam faciet horam
adventus tui, ut occurramus tibi. At ille: Nemo,
inquit, sed ego tale signum ostendam omnibus.
<nobr><sub></sub></nobr> quod de mea praesentia nullus dubitet. Adjecit frater
et ait: Et quali cum apparatu tantum patrem
suscipere poterimus, aut quibus obsequiis astabimus
ei? Cui beatus respondit Benedictus: Si pro lautioribus
cibis estis solliciti, pisces abundanter habetis.
At ille: Nequaquam, ait, domine. Et sanctus: Praecipiatur,
inquit, piscatoribus ut nequaquam eant in
Ligeris alveum ad piscandum, sed in hac palude,
quae secus influit monasterium. His auditis evigilans
a somno frater, cum tempus fuisset loquendi, omnia
quae sibi fuerant imperata studuit fratribus innotescere.
Certi ergo fratres de adventu patris et admonitione
patris nostri Odonis edocti, unusquisque
satagebat spirituali patri de corde proprio spiritualia
offerre munera. Unde factum est, ut ipsum diem
cum spiritualibus hymnis, orationibusque transigerent.
Interea famuli monasterii qui piscandi officio
erant dediti, nequaquam, sicut eis imperatum fuerat,
abierunt in paludem, sed in Ligeris fluvium, a
<nobr><sub></sub></nobr> quo fuerant secreti. Unde factum est, ut absque
ullo emolumento, licet fatigati, fere hora tertia ad
monasterium sunt reversi. Qui videlicet requisiti
cur vacui rediissent, confusi praesumptione inobedientiae
erubescebant confiteri quod egerant. Sed silentium
quod indicebat pudor, hoc reserabat faciei
rubor. Quibus ait oeconomus: Scio enim praesumptionem
vestram. Sed quoniam prius imperata
renuistis, nunc secundo in paludem piscandi gratia
redite; quod et factum est. Revera subito
tantos in hac piscatione traxerunt pisces, ut
pene nullus ambigeret, quod ipse qui in deserti
regione ortigometras populo tribuerat, etiam tunc
in eamdem paludem pisces influeret. Etenim usque
adeo ibidem superabundant, ut videlicet
nullo tempore ab ea deficiant. Sicque factum est
ut palus, quae ranas prius ebullire consueverat,
deinceps piscibus abundaret. Hoc miraculum ipse
pater noster in libro <small>[Note: <nobr><sub></sub></nobr> Excidit liber iste sancti Odonis, quem librum
utinam quis, si alicubi est, proferat in lucem.]</small> quem de adventu corporis
sancti Benedicti in Aurelianensi, eodem sensu, sed
<nobr><sub></sub></nobr> non eisdem verbis cum caeteris perspicacissime edidit.
Convenerat igitur ad eamdem solemnitatem
ex circumfluis regionibus non modica turba hominum <small>[Note: <nobr><sub></sub></nobr> De hac turba loquitur Odo in sermone de
translatione S. Benedicti, quem eo die pronuntiatum
existimo.]</small>,
inter quos quamplurimi erant caeci et
claudi, seu paralytici, atque diversis languoribus
dediti, exspectantes tempus refectionis; de quibus
omnibus imperatum est a patre Odone ut ante
tempus missae nequaquam eis cibum impertirent.
Facta autem hora, ingressi sunt omnes ad missam.
Tanta enim est magnitudo ecclesiae, ut nullus cogeretur
foris stare. Enimvero ut angelicum coepere
hymnum canere, id est, <em>Gloria in excelsis</em> <small>[Note: <nobr><sub></sub></nobr> Non cuivis privato sacerdoti olim licebat hunc
hymnum in missa dicere. Lege Agapiti papae epistolam
in Metropolis Salisburgensis tomo I pag. 150,
et Callisti II hac de re diploma pro Francone abbate
Trenorchiensi apud Chiffletium, pag. 403.]</small> <em>Deo;</em>
magno quodam strepitu fores ecclesiae subito sunt
concussae et reseratae, ita duntaxat ut omnes post
tergum aspicerent quodam horrore perculsi. In ipso
autem strepitu omnes qui illic aderant infirmi pristinae
sanitati sunt redditi, scilicet caeci visum,
surdi auditum, claudi recepere gressum. Equidem
et lampades ecclesiae omnes fuere illuminatae. Tunc
<nobr><sub></sub></nobr> intellexerunt omnes ibi beatum, sicut praedixerat,
advenisse Benedictum. In tantum enim devotio
spiritualis omnium corda replevit, ut prae immenso
gaudio a lacrymis se continere non possent. Nomina
vero fratrum qui hoc viderunt innotescere
mihi renuit pater Odo. Qua de re dubium est, utrum
ipse an alius fuerit qui haec viderit.</p>
<br> <h4><center><em>S. Odo, Romae aegrotans, vitae inducias obtinet. Turonos
accedit in festo S. Martini. Octava S. Martini
moritur.</em> </center></h4>
<p>12. Instante vero jam mortis ejus articulo, cum
piis ejus actibus, ut supra retulimus, corona beatae
<nobr><sub></sub></nobr> remunerationis deberetur a Christo; Romae positus,
acuta et continua febre corripitur, membra dolore
franguntur, frigidus ignis ipsas cum carne medullas
consumit, diversaque et multiplicia genera passionum
in uno homine ita insurgunt, ut pro vero
esset se jam jamque a Domino vocari, et terreni
hominis indumento exspoliari. Quid faceret vir
sanctus? nimirum apostoli fidelis imitator et vicarius,
jam resolvi desiderat, et cum Christo vivere
votis omnibus exoptat. Percucurrerat enim
sanctorum certamen laborum, ac totius virtutis
egregium compleverat cursum, ut merito per gratiam
divinae pietatis coronam sibi justitiae repositam
esse in coelis tota spei certitudine confideret.
Praeterea dum de hac sua vocatione suspensus
haberetur, desiderio sibi fuit prius suum Martinum,
in quo, ut ita loquamur, cum ipso lacte carnis ardorem
inexhausti amoris [imbiberat], orationis gratia
revisere, et ei extremum spiritum cum proprii
<nobr><sub></sub></nobr> corporis favilla consignare. Quia vero Dei omnipotentis
clementia piis semper votis dignatur adesse,
affuit mox et in hoc nostro Odone, quem sibi alterum
vas electionis segregaverat a matre. Videt
enim Deo dilectus in sequenti nocte virum quemdam
conspicabilis formae simul et gratiae, talia sibi
per visum dicere: O sancta et Deo dilecta anima,
instat quidem tua vocatio, et ultima corporis resolutio;
sed Martinus te precibus differt, et ad patriam
reditum et vires ministrat; sed cum illo perveneris,
mox tibi vita pro morte dabitur, et beata societas
electorum pro tuo pio labore a Christo recompensabitur.
Visioni mox signa dant fidem: aegritudo corporis
aliquantisper deficit, salus accelerata redit,
itineris continuo difficultatem invadit, nec reputans
senilia et praemortua membra, vicit durum
laborem, ob nimium in Martino ardorem, tanto jam
devotior in spirituali obsequio, quanto securior de
praemio. Consumpta itaque tanti laboris via,
Turonis ventum est, instante jam beati pontificis
<nobr><sub></sub></nobr> celebritate, qua spiritus victor migravit a corpore.
Fit tunc gemina urbis exsultatio, dum et Martini
annua celebritas renovatur, et Odonis concivis diu
desiderata praesentis ab omnibus in commune venerabiliter
amplectitur. In qua sancta festivitate vir
sanctus quam devotus exstitit, quas preces fletibus
mistas Martino effuderit, quae etiam contriti cordis
sacrificia in ara illa salutari, tanquam vivens hostia
mactaverit, non est nostrae facultatis evolvere, quos
deprimit stoliditas mentis et rusticitas sermonis.
De sua namque vocatione sollicitus, fixus ad Deum
erat animus, et terrena jam oblitus, puro mentis
intuitu, tanquam verus Martini vernaculus, coelestia
tantummodo contemplabatur attentius. Suspensus
itaque redditur tali exspectatione, tota illa beati
pontificis celebritate: sed (quod contra spem sibi
accidit) per triduum differri sibi repromissa munera
anxius ingemiscit: cum ecce quarto die transactae
festivitatis, iterum rediviva febris accenditur,
<nobr><sub></sub></nobr> frigidus irrepit mox praecordia sanguis, atque
suas consumit acerbo vulnere vires. Tunc sui jam
voti compos effectus, et de Dei misericordia certus,
spiritus quidem fessus languescit aegroto corpore.</p>
<p>Sed mens laeta Deum cernit, suspirat, anhelat,</p>
<p>Ultima vox resonat. Tu, Christe, parce redemptis.</p>
<p>Martinum ingeminat, Martinum suspicit, orat.</p>
<p>Monachos undecunque venientes, et suam vocationem
irremediabiliter deflentes, instruit sermonibus,
consignat Deo paternis orationibus, protegit
benedictionibus, et valedicit piis singultibus. Advenerat
<nobr><sub></sub></nobr> vero jam quartadecima dies ante Decembrem,
quae etiam octava Martinianae celebritatis habetur,
cum beatus ille spiritus, divina illa et salutari pinguedine
recreatus, et vivificanti poculo vegetatus,
corruptibili carne solutus, liber ad aethera migrat,
et Martino duce, sibi crediti talenti multiplicem fructum
<nobr><sub></sub></nobr> fideliter repraesentat. A quo percipiens et ipse
praemium condignum pii laboris, sanctorum coetibus
admistus, resplendet candore beatae immortulitatis,
per Christum Dominum nostrum, qui vivit, regnat
in saecula saeculorum. Amen.<span class="text-blue-600 font-bold"