Virtutibus clarus fit. S. Martini tumulum noctu visitat
tabellas gerens. Terretur a daemonibus. 
 14. Nunc transcurram ocius ad contemptus rerum.
Laudent ergo qui volunt expulsores daemonum,
curatores cadaverum, caeterosque infamatos viros
virtutibus. Ego inter omnes exiguus, Odonis mei
primam patientiae laudabo virtutem deinde contemptum
rerum, post haec animarum lucrum, restaurationem
coenobiorum, vestimentum cibumque monachorum,
pacem Ecclesiarum, concordiam regum et
principum, custodiam viarum omnium, instantiam
mandatorum, perseverantiam vigiliarum et orationum,
respectus pauperum, correptionem juvenum,
honorem senum, emendationem morum, amorem
virginum, consolationem continentium, misericordiam
miserorum, intemeratam observantiam regularum,
ad postremum specimen omnium virtutum.
Conserebat in parvo locello tunc bonus Jesus ex
diversis nemoribus monachorum paradisum, ex
cujus irrigaret corda fidelium. Contentus denique
parvula cellula, sublatusque ab oculis omnium, soli
Deo placere festinabat. Distractis pauperibus universis
 quae ad usum temporalem secum attulerat, secundum
evangelicum praeceptum de crastino nihil
cogitabat. Noctu vero ab aspectibus se privabat
hominum, et ad sepulcrum beati Martini orationis
gratia solus ibat, quod videlicet ab eadem cellula
duobus ferme millibus distabat: non collegae fultus
latere, non bacilli corroboratus munimine, sed duas
solum tabellas manu bajulans, scribendi officio aptissimas,
fabrili opere ita connexas, ut possent patefieri,
non tamen disjungi, quibus scholastici dextro
femore solent uti. Sed bonorum hostis tales ei terrores
inferre coepit. Ex lateribus namque viae undique
egrediebantur vulpes, quae prius terga illius persequentes
 observabant, deinde in ejus faciem se
objiciebant. Sed cum ardentissimum a recto et proposito
itinere vidissent se declinare non posse,
gannitum dantes, et hianti ore super eum irruentes,
minitabantur strangulare. At ille nec aufugit, nec
destitit: sed complicatis cruribus et contracto rigido
collo, humeris se tantum et brachiis tuebatur. Tradens
denique eorum dentibus totum corpus, gulae
solum cavebat lethalem morsum: et ecce repente
rapidissimo cursu intervenit lupus, eumque ab eorum
liberavit incursionibus, et deinceps illi comes
est effectus atque domesticus. Sed ne cui honestum
vel grave esse videatur, legat vitam beati Pauli a
beato Hieronymo descriptam; et ibi reperiet ejusdem
viri sepulcrum a leonibus fuisse praeparatum. Et si
illi hoc unum exemplum nec sic satisfacere videtur,
transeat ad beati Ammonis vitam, et ejus reperiet
cellulam ob praedones fuisse a duobus draconibus
custoditam. Deinde revertamur ad eumdem praedictum
 Hieronymum, et transeat ad nostrum Florentium
Nursinum, cujus vitam in dialogo suo beatus
exposuit papa Gregorius: ibi reperies Hieronymum
meruisse leonem  habere custodem asinorum, et
Florentium ferocem ursum ob custodiam pecorum.
Agebat autem extunc securior iter suum, et semper
bone Jesu testimonia tua corde retinens tibique
resultans, ore canebat dicens: Vere namque fidelis
es, Domine, in verbis tuis, et sanctus in omnibus operibus
tuis. Allevas omnes qui ruunt, et erigis omnes
elisos. Nam versa vice tuebatur lupus a comestione,
quod aliquando comedere solet, et terrebat vulpes,
a quo terreri solet. Quae ergo et tanquam invisibiliter
diabolus contra eum sumpserit tentamenta,
obsecro nullus a me requirat. Ad fidem tamen probandae
rei, quae potuisset per suggestionem invisibiliter
tolerando sustinere, descriptum visibile bellum
sufficere ad credulitatem posse arbitror omnibus
legentibus. Nocte vero cum orationis gratia egrederetur
a praedicta qua manebat cellula, non claudebat
 post se ejusdem ostiola: propterea quia nihil perdere
metuebat, nempe qui super humum nudam matta
solum et quibus induebatur vestibus contentus
erat.