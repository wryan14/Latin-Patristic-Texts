Joannes operis hortatores memorat.  
1. Dominis et in Christo fratribus Salernicensibus
servus Christi Jesus frater  Joannes.
Librum quem doctissimus vir Palladius de vita
et virtutibus beatorum eremitarum Patrum temporibus
Theodosi imperatoris composuit, semel a vobis
coactus scribere  non grave pertuli: sed mox
subnixo corpore, flexisque articulis scribere curavi,
vestrae utilitati commodius nihil me agere aliquid
fore censui. Igitur coepti operis dum anhelanter ad
finem vellem percurrere, stomachico coepi dolore
affligi vehementer. Interea contigit die quadam mecum
adesse virum venerabilem domnum Adhelradum
confratrem nostrum, unaque cum eo sacri Salernitani
palatii exactorem  Joannem, qui infirmitatis
meae tolerantiam providentes, coeperunt mihi
sanctissimi patris nostri domni Odonis piam et venerabilem
eximiamque inserere memoriam, scientes
 prae omnibus semper mihi pium esse atque dulce,
vel aliis aliquid de eo narrare, vel meae utilitati
quiddam conferre. Ast ego non immemor illius quod
scriptum est: Sapientiam sanctorum narrant populi,
et laudem eorum nuntiat Ecclesia; assumpto sermone
ejus illis, ut percunctati sunt, coepi originem exponere.
Quo audito indiderunt mihi, si eum (ut tunc
profitebar) diligerem; prolata verbis sine dilatione,
ut bonae haereditatis commoda posteris transcripta
dimitterem. Itaque corde volutans horum virorum
vehementer praecepta amantium , prius
(ut moris est monachorum) conticui ad modicum,
veritus, ne temerario ore tanti viri vitam potius
narrando dehonestarem, quam digne describerem;
et quod nec grammaticae artis locutio mea decoraret
verba, neque dignus videbar hujus sanctissimi viri
narrare vitam, etiam si loquendi adesset facultas.