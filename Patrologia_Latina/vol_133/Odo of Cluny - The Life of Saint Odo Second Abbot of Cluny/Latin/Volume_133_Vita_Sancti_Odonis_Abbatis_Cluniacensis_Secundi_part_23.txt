Odonem tentant falsi fratres. 
29. Erant in eodem coenobio supradicto quidam
 fratres, quorum vitam moresque reperietis in sequenti
narratione. Hi audientes quod domnus
Odo conversationis gratia illuc venisset, accedunt
ad eum simulantes, et qua causa ibi advenisset
fingunt se interrogare. Itaque cum ab eo de hoc
quod sciscitabantur responsum accepissent, aiunt
dicentes: Omnes nos quaerimus hanc congregationem
fugere, ut possimus animas nostras salvas
facere: et tu econtra tuam venis hic perdere?
Quibus cum respondisset cur hoc dicerent, rursum
adjiciunt: Nosti consuetudinem Bernonis abbatis?
At ille: Nusquam, inquit. Et illi: Heu, heu, si sciretis
quam dure scit ille monachum tractare. Correptionem
vero suam sequuntur verbera, et rursum
quos verberat compedibus ligat, domat carcere, jejuniis
affligit: et haec omnia perpessus, nec sic suam
potest miser impetrare gratiam. Haec audiens domnus
Odo, pedetentim titubare de ingressu coepit. Quem
praedictus intuens Adhegrinus, mox prosiliens in medium
inquit: Odo pater, noli trepidare; ista verba
 non sunt fantis, sed administrantis. Animadverte,
et quia per eorum ora diabolus loquitur vide. Mox
illi confusi retrorsum redeunt. Pater namque Odo
cum Adhegrino collega suo ad suavissimum Christi
jugum colla submittunt. Qua de re beatus Benedictus,
quia erat praescius futurorum, in regularibus
disciplinis praecepit (Reg. cap. 53), ut cum hospite
nemo loquatur, nisi cui a priore fuerit concessum.
Quanti enim tali modo decepti ab initio sanctae conversationis
retro sunt reversi, atque a calore interni
desiderii ad torporem reversi sunt pravae voluntatis?
et quamvis Scriptura dicat: Probate spiritus si ex
Deo sunt (Joan. IV), tamen probatio fidelium et quaerentium
Dominum talis esse non debet, videlicet
cum Dominus per prophetam his qui Spiritus sancti
calore igniti sunt, inquiens praecipiat: Vos qui in
austro estis, accurrite his cum panibus qui ab aquilone
veniunt. Sed miles Christi sicut blandimenta
non fuit amplexus, ita videlicet nec terroribus est
 concussus. De his autem talibus recte ita beatus
Job loquitur: Maledicant ei qui maledicunt diei, qui
parati sunt suscitare Leviathan (Job III).