Cluniacenses ritus praestringuuntur. 
30. Libet interea patris nostri Odonis paulisper
seorsum ponere vitam, ut in exponendo ejusdem
loci consuetudines parum mihi aliquid liceat immorari,
quatenus sequens lectio possit esse lucidior.
Mos enim ejusdem loci fuerat, ut magister scholae
solus cum solo puero nec quoquam iret saltem, nec
ad naturae digestionem, sed nec solus puer secretius
illi loqui praesumeret: sed et propter bonum testimonium
alium e pueris, aut unum ex fratribus in
comitatu, vel locutione semper assumeret. Si autem
nox foret, et casu accidente secessum puer peteret,
sine lucernae lumine et alio fratre extra dormitorium
pedem non auderet protendere. Tempore vero refectionis
nunquam deerat lectio utrisque mensis:
 micas vero quae ex sectione panum fiebant, unusquisque
ante se diligenter recolligens, priusquam
lectio finiretur, cum gratiarum actione sumebant.
Finita itaque lectione, nec eas, nec cibum alium
sumere ultra aliquis audebat. Has autem micas
sacratiores aliis cibis esse fatebantur. Tale namque
ferebant miraculum ex eis claruisse in eisdem
annis.
31. Frater quidam in eodem monasterio fuit
valde idoneus, et omnibus charus. Qui ad mortem
usque perveniens, circumstantibus fratribus qui ejus
venerant orando commendare Domino spiritum, subito
emissa voce clamavit dicens: Adjuvate, obsecro,
domini, propter Deum; modo, inquit, sum raptus ad
judicium, ibique protuli accusator humani generis
diabolus contra me ad testimonium de micis panum
 plenum sacculum, quas comedere secundum consuetudinem
nolui, et de mensa ceciderunt. Atque post
pusillum iterum terribiliter clamare coepit et dicere:
Ecce de quo dixi vobis adest diabolus, deferens praedictum
sacculum. Nam cum territi fratres mirarentur,
adjecit rursum: Illo in loco adest, an non videtis
eum? Deinde signo crucis totum se munivit, et
inter verba orationis spiritum reddidit. Ab illo ergo
die omni cum diligentia sunt collectae.
32. Est et alius inter eos taciturnitatis modus.
Incompetentibus namque horis nemo intra claustrum
ejusdem monasterii audet loqui, nec se cum alio
fratre jungere. Quando vero duodecim celebrantur
lectiones , nullus intra praedictum claustrum,
praeter ad capitulum, sequenti die loqui audet.
Octava enim Natalis Domini et ejus Resurrectionis
summum silentium die noctuque fiebat in illis. Brevissimum
quippe istud, illud significare fatebantur
aeternum silentium. Nam, quoties necessarias ad
 exposcendum res instabant, toties diversa in invicem
fiebant ad perficiendum signa, quas puto grammatici
digitorum  et oculorum notas vocare voluerunt.
Adeo nempe inter eos excreverat ordo iste,
ut puto si sine officio linguae essent, ad omnia necessaria
significanda sufficere possent signa ipsa. At
vero in quotidianis diebus et reliquis octavis sanctorum
talis discretio tenebatur. Etenim in quotidianis
diebus, inter diei noctisque cursus, CXXXVIII canebant
psalmos: ex quibus XIV nos dempsimus propter
pusillanimorum animos, exceptis peculiaribus orationibus
quas nostri frequentant fratres, quae videlicet
modum psalterii videntur excedere. Similiter
duabus missis identidemque litaniis. Per singulas
vero horas canonicas bis flectebant genua. In octavis
quas diximus, LXXV tantum canebant inter praedictos
cursus, et semel flectebant genua, et bis
reficiebant. Sunt namque alia quamplurima, quae
arbitror propter fastidiosos lectores huic operi non
inserere.