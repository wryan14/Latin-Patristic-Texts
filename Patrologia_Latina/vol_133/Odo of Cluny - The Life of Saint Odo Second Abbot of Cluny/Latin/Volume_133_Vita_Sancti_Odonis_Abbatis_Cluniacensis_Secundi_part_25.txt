Odonis patientia probata.  
33. Igitur Odo dum scholae magisterium assumeret,
mox se tempus praebuit opportunum, quo ejus
patientia probaretur. Adfuit nox, et ecce quidam
de pueris signo secessum naturae petiit. Erat autem
ille locus adeo dormitorio conjunctus, ut lucerna
quae ibi auctoritate regulari ardebat, perlustraret
eum totum. Surgens itaque pater Odo, unum suscitans
e pueris, illo tantum contentus lumine, cum eo
abiit. Altera autem die, ut mos est, convenientes
ad capitulum fratres, Martyrologio et versu finito
atque lectione Regulae, coeperunt illum graviter 
increpare, cur sine cereo transacta nocte post puerum
isset. Verum quia ante veniam nullus suam
audet proferre causam, nec suam post veniam defendere
sententiam; illico in terram corruens veniam
petiit, sufficere, inquiens, sibi posse dormitorii
lucem. Sed tamen ab illis non solum est auditus,
verum econtra sub gravi culpa adjudicatus. Vir
 denique beatissimus qui arrepto itinere angusto
sequi venerat illum, qui cum pateretur, non comminabatur,
non indignans, aut murmurans, nec obstantiae
opponens querelas, sed momentaneos quaerens
locos, terra prostratus veniam est deprecatus.
Abbas autem suus volens probare patientiam ejus,
finxit se iratum, et protulit sententiam excommunicatione
connexam, ut ea die ultra ei veniam non peteret.
Ille autem Davidicum illud in pectore volvens
qui dicit: Ut jumentum factus sum apud te, et ero
semper tecum (Psal. LXXII); et rursum: Posuisti tribulationes
 in dorso nostro, imposuisti homines super
capita nostra (Psal. LXV); abiens provolutus fratrum
pedibus, rogat ut eant, et vice sua eidem abbati veniam
petant; quod et factum est. Tandem admirans
Bernus  abbas tantam in juvene patientiam,
mox eum convocat, et more regulae ipsam
commotionem benedictione sanat: atque posthinc
charior factus est illi.
34. Erant autem fratres in eadem congregatione
mente et actione juvenes, quorum superius mentionem
fecimus. Hi vero unde proficere debuerant, inde
ad interitum ibant. Nam quoties locum occasionemve
reperire potuissent, diversas injurias et falsas
increpationes ei objiciebant. At vero vir pacificus
Odo seorsum eos ducebat, et innocens quasi
reus eorum pedibus se prosternebat veniam petens,
non tamen metu humano, sed amore fraterno, nimirum
ut patientia corrigeret quos videbat divinam incurrere
ultionem. Compescebantur tandem aliquando
 ab ejus patientia: sed more labentis aquae protinus ad
propria revertebantur vitia. Illum namque quem
imitari debuerant, econtra insequebantur. Princeps
autem pestis hujus Guido dicebatur. Saepius enim cum
instigaret alter alium, ut ei convitiaretur; aiebat ille qui
mittebatur: Quid prodest quotidie haec agere, cum non
possimus eum nec fugare, nec ad contumeliam provocare?
Tu enim nosti quia doctior est nobis. Hactenus
enim quod ab eo discere volui, gratanter
insinuavit. Vereor, inquam, ne quandoque tantis
injuriis confractus incipiat retrahere postmodum invitus,
quod nunc sponte largitur. At ille: Non, ut
asseris, ita est. Talis enim frater Odo est, ut non
tantum ista aut similia, verum et pejora sustineat:
atque post haec quod volueris gratanter impendat.
Siquidem post modicum tempus divina ultione perculsi
sunt justo Dei judicio, quia non potuit eos
compescere fraterna correptio. Defuncto namque
Bernone, qui erat tunc ipsius monasterii pater, mox
 deposito religionis habitu ad saeculum reversi sunt,
et teterrimum meruerunt postmodum obitum.