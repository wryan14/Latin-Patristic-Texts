S. Martinum adjutorem experitur.  
2. Per illud namque tempus defecit omnis sumptus,
quem secum detulerat in construenda monasterii
officina. Fiebant autem haec omnia circa
beati Martini natalitia. Est autem consuetudo nostra
octo dierum circulo celebrare eam. Peracta
itaque diei octavi celebritate matutina, et necdum
illucescente aurora, omnes reversi sunt ad propria
strata, requietionis potius quam dormitationis gratia:
ferebatque pater noster cuidam vetulae personae
talem revelatam fuisse visionem. Aspiciebat, et
ecce vir venerabilis canitie decoratus, stolaque
splendida indutus, super quam pallio pluviali utebatur,
et episcoporum more ferulam manu ferebat:
qui proprius accedens, structuram ejus monasterii
circumcirca inspicere coepit. Quem cum
interrogasset quis esset, aut cur hoc ipsum aedificium
circumspiceret, ait ille: Ego sum, de quo
fratres celebrant solemnitatem octavi diei; etenim
 visitare eos veni. Dicito illis ne deficiant, sed in
incoepto opere persistant. Ad haec subjunxit persona
illa, quia defecisset omnis sumptus quem secum detulerat.
Ac ille: Ne timeant, inquit. Ecce nunc a Roma
venio et Turoniam  vado. Iter autem meum per Gutiam
Aquitaniamque faciam, et ex his partibus tantum
eis pensum mandabo, ut eis hoc tempore affluenter
abundet, et longo post perseveret. Laeti ergo fratres,
et de tanti viri promissione securi, omni cum hilaritate
Deo gratias coeperunt agere. Cujus autem
haec persona fuerit, profiteri non audeo, quia patris
nostri mos fuit, ut deliberative suam personam nunquam
ascriberet: sed si magni aliquid vidisset vel
parvi, tali modo quod viderat dicebat. Unus ex nostris
fratribus, aut quaedam vetula persona hoc vidit,
vel illud. Nam quoties haec mihi retulit, toties
mihi professus est, post hanc revelationem intra
dies paucos ex finibus Gutiae plusquam tria millia
ibi delatos fuisse solidos. Tanta namque et talia sub
 tali specie mihi narrare solitus erat, quae apud coenobium
sancti Benedicti, quod dicitur Floriacum,
gesta fuerunt, simili modo et apud Cluniacum;
quae si auderem ad liquidum exarare, libelli modus
ultra dictatoris se facultatulam extenderet. Sed
ecce dum beati Martini fidelissimam promissionem
enucleatius adimpletam narramus, subito ad mentem
recurrit ferarum bestiarum non perparvum adminiculum.
 Quod fortassis descriptum quibusdam
legentibus incutiet risum: sed quia spectaculum
facti sumus angelis et hominibus, hi qui nos imitari
dedignantur, aut nequeunt, habeant de nobis saltim
excussum, videntes nos proficere a bonis in melioribus:
ac tandem relinquentes lugubrem vitam,
omni cum exsultatione sequantur in aeterna gaudia.