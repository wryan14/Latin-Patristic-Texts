Exemplum insigne. 
12. Tempore igitur quo saevissima gens Nortmannorum,
Pictavorum atque Turonorum fines cruentis
devastabat gladiis, contigit ut duo venerabiles viri
ex eadem congregatione, nescio qua de causa, mitterentur
Turoniam: Unus eorum Archembalbus vocabatur,
mihique bene notus: alter vero ignotus, et
dicitur Adalasius; viri nempe opinatissimi, et multorum
monachorum patres nunc sunt effecti. Factum
 est igitur dum tantum iter carperent, et in quemdam
locum requietionis gratia divertissent taliter ab
eisdem Nortmannis capti sunt eadem nocte. Erat
autem quoddam oppidum secus locum, super quod
noctu irruentes ceperunt, alia vero Nortmannorum
pars quae ibat, cum pridem capta praeda devenit in
eumdem locum in quo praedicti fratres erant. Capere
namque eos et ligare eorum manus, deinde minare
potuerunt, sed eorum silentium rumpere nequiverunt.
Mane autem facto applicuerunt in assignatum
locum, in quo sibi congregandi posuerant constitutum.
Praedicti vero fratres paululum se ab eis sequestraverunt,
et, sicut erant ligati, in terra se super
facies suas dederunt, quatenus peracto psalmorum
cursu silentio finem imponerent. Nondum
enim oratione completa, venit pars reliqua capta
multa praeda. Inveniens itaque dux eorum praedictos
fratres in terram jacere, interrogavit qui essent. At
illi retulerunt ei omnia quae gesserant per ordinem,
addentes quod nullo modo potuissent eos loqui
 facere. Ille itaque quia erat barbarica immanitate
turgidus, ob nimiam elationem cum eodem in quo
residebat phalerato equo inclinato velut ad feriendum
conto, irruit super eos, metum mortis eis incutiens,
volens eos probare an timerent. Caeterum vulgus
undique quod confluxerat ad hoc spectaculum vociferantes
barbarico ritu plausum dabant manibus. At
illi ut erant animo constantes, ita et corpore permanserunt
immobiles: et hoc non aliqua fiebat apud
eos in delusione, sed jure observantiaque sanctae
regulae, sub qua videlicet cupiebant mori et vivere,
nunquamque ab ea declinare. Sed Omnipotentis manus
eorum exhilaratum spectaculum protinus convertit
in luctum. Mox ut ad eos barbarus appropinquavit,
equus in quo residebat in obliquum, resilivit,
sessoremque suum in terram stravit atque collisit.
Quam collisionem statim febris lethalis secuta est.
Conticuerunt omnes et versi in stuporem coeperunt
quaerere inter se, quid ex iis facere deberent. Reperto
 tandem consilio, barbarico ritu dignum esse
censuerunt, ut pro vita ducis sui unus ex eis caederetur.
Deinde coeperunt sorte quaerere, quem ex illis
deberent interimere. Sed super virtutum viros et
sorti Christi connumeratos diabolica nullo modo
poterat cadere sors. Obstupescebant itaque super
eos et admirantes dicebant, ultra homines esse,
super quos sors eorum non potuisset cadere. Siquidem
juxta hunc modum interemerant unum ex famulis
eorum. Alter vero famulus qui supererat,
optime sciebat hostium linguam, qui eis omnia quae
loquebantur latino eloquio clam indicabat. Et hunc
credimus consolatorem hominum salvasse ob eorum
revelationem. Tunc accedentes ad eos, velociter corum
manus dissolverunt, atque pro vita ducis sui
obnixius eos per interpretem rogare coeperunt: et
ita demum factum est, ut eos nunquam ligare postea
praesumpsissent. Sed et hoc fuit mirabile, quia unus
ex praedictis fratribus ferebat auream crucem circa
 collum, et hanc cum reperissent, non praesumpserunt
auferre. Cibo vero quo voluerunt et potu apud
eos usi sunt, quo usque inter eos fuerunt: sic enim
completum est in eis illud probatissimum gaudium
quod patientiam operatur, de quo ait Apostolus:
Non solum autem sed et gloriamur in tribulationibus
scientes quod tribulatio patientiam operatur, patientia
vero spem. Spes autem non confundit, quia charitas
Dei diffusa est in cordibus nostris (Rom. V). Et nunc
igitur quique monastica fertis indumenta, obsecro
ut una mecum horum virorum intueamini exempla,
et silentio tandem aliquando detis operam. De hoc
namque bono silentio Isaias: In silentio erit vobis
spes (Isa. XXX); et Jeremias: Bonum est cum silentio
praestolari Dominum (Thren. I); et rursum: Bonum
est viro cum ab adolescentia sua portaverit jugum,
sedebit solitarius et tacebit, quia elevavit se super se
(Thren. III, 27). Similiter et David de eo inquiens
proclamat: Dixi custodiam vias meas ut non delinquam
 in lingua mea. Posui ori meo custodiam (Psal.
XXXVIII); et caetera; et apostolus Paulus: His autem
qui hujusmodi sunt denuntiamus et obsecramus in
Domino Jesu, ut cum silentio operantes panem suum
manducent (II Thess. III). Diximus ista de antiquis
vatibus, ut nullus arbitretur hoc silentium modernis
temporibus fuisse inventum, sicut quidam male suspicantes
fatentur. Hos namque et Novi Testamenti
Patres, Paulus, Antonius, Hilarion, Joannes, ad
postremum beatissimus pater Benedictus imitati
sunt, et alii quamplurimi, quos nominatim propter
quorumdam fastidium minime recensemus: quorum
videlicet silentium, si quis studiose exquirere voluerit,
in eorum catalogo affatim reperire poterit. Ergo
ut nobis quilibet non opponat quietem in qua degnerunt
solitudinis, his omissis noster stylus totus se
convertat ad institutionem evangelistarum et de operibus
Domini Jesu sumat exordium.
13. Primum quidem testimonium in Matthaeo habemus:
Jussit, inquit, Jesus discipulos suos ascendere
 in naviculam et praecedere eum trans fretum,
donec dimitteret turbas. Et demissa turba ascendit in
montem solus orare (Matth. XIV). Secundum in
Marco: Coegit Jesus discipulos suos ascendere navem
ut praecederent eum trans fretum ad Bethsaidam dum
ipse dimitteret populum, et dum dimisisset eos, abiit
in montem orare (Marc. VI). Tertium in Luca ita
continens: Factum est in illis diebus, exiit Jesus in
montem solus orare et erat pernoctans in oratione Dei
(Luc. VI). Item in eodem: Vigilate itaque omni tempore
orantes ut digni habeamini fugere omnia ista
quae futura sunt et stare ante Filium hominis. Erat
autem diebus docens in templo: noctibus vero exiens
morabatur in monte qui vocabatur Oliveti (Luc. XXI).
Quartum namque testimonium in Joanne hujusmodi
terminatur: Jesus autem perrexit in montem Oliveti
et diluculo iterum venit in templum (Joan. VIII). Si
enim Verbum Dei et Creator carnis, dum conversaretur
cum hominibus et vitae praedicaret Evangelium,
 ad tempus siluit, quid nobis agendum sit facilius
comprehendere potestis; videlicet cum mors et vita
in manu linguae sit posita (Prov. XVIII), et cum
Scriptura dicat: In multiloquio non effugies peccatum
(Prov. X), et: Vir linguosus non dirigetur super
terram (Psal. CXXXIX). Si enim praedicti fratres cum
caederentur atque vincti minarentur, voce silentium
rumpere non passi sunt, eum imitantes, de quo
scriptum est: Sicut ovis ad occisionem ductus est, et
quasi agnus coram tondente se sine voce, sic non aperuit
os suum (Isa. LIII); hi vero qui nullam vim
patiuntur, nec a quovis coacti, sed sua sponte
regulae jura transgrediuntur, quid dicturi erunt
simul positi ad judicium, cum utrorumque causa in
conspectu Dei et angelorum examinabitur? De qua
examinatione sancta Ecclesia per beatum Job terribiliter
clamat dicens: Instauras testes tuos contra
me (Job X, 17). Semper enim in his gravissime ultio
plectitur, qui per testes convincuntur. Et illi maledictum
 legis percipiunt, qui ea quae legis sunt sciunt
et ab ejus mandatis temere declinare non metuunt.
De quibus Psalmista ait: Maledicti qui declinant a
mandatis tuis (Psal. CXVIII) .