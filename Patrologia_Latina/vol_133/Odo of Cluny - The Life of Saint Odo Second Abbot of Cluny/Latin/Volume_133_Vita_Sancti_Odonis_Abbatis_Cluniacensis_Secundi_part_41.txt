Nepoti baptismum obtinet.  
16. Meminisse vos volo, fratres, quod praeterito anno
ille peregrinus qui se de familia patris nostri esse
fatebatur, et Jerosolymam ascendere festinabat,
coram vobis de patre nostro bis terque narravit.
Aiebat enim, quod idem annis quibus Nortmannorum
gens Turoniae devastabat fines, die quodam contigit
ut nepotem domni Odonis, necdum renatum fonte
baptismatis, una cum nutrice sua caperent praedicti
Nortmanni. Erat autem Turonis praedictus pater.
Cumque hoc ei ibi nuntiatum fuisset, mox ille orationi
 incubuit, et tandiu Dominum oravit, quo usque
liberatum puerum esse cognovit. Non enim potius
de illo quam de caeteris dolebat captivis, sed pro
ejus anima gravissime laborabat, timens ne aliquo
casu sine lavacro fontis puer et ejus anima gehennae
traderetur. Sed inter caetera non sunt praetereunda
illa quae nutrix pueri narrabat. Locus, ait, ille ad
quem captivi ducti fuerant, ultra quoddam flumen
erat, cujus tanta inerat profunditas, ut nullus illud
aliter nisi navigio, aut natatu posset transire. Distabat
autem a Turonia spatium itineris octo dierum.
Jam vero revisendi puerum spes frustrabatur. Stante
itaque muliere in ipso discrimine, subito inspirata
est Dei flamine, ut arriperet puerum et abiret;
quod et fecit. Etenim tam secura per medium hostium
transivit catervas, ut non solum ab aliquo fuisset
retenta, verum etiam nec interrogata. Profunditatem
vero tanti fluminis siccis cruribus transivit, et
longinquitatem tanti itineris triduo peregit, non esuriens,
 neque sitiens, aut lassescens, donec Turonis
perveniret. Hoc vero factum cujus fuisset meriti
statim claruit, quia mox, ut puer patri nostro delatus
fuit, sacro eum fecit baptismate tingi. Deinde
elevatis in coelum oculis ut moreretur oravit, atque
dehinc post triduum coelo reddidit spiritum. Pater
vero ejus factus est monachus. Quae vero sequuntur,
ipse beatus pater exposuit, non tamen ut a se vel
pro se facta fuissent, sed de quibus eum Dominus
periculis liberasset narrabat.