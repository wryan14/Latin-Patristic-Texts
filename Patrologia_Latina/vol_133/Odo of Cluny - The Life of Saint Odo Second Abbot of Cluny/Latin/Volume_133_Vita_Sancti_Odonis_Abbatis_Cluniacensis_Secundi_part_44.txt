Item latrones. 
19. Revera cum pro pace regum et principum,
necnon et correctione monasteriorum impatienti
amore arderet, et ob hoc huc illucque discurreret,
saepe ei latrones insidias paravere. Quadam namque
die quadraginta super eum insurrexerunt latrones.
Cumque unus ex eis qui erat insignior caeteris,
Aimon nomine, vidisset eum, fratresque qui comitabantur
illum incessanter psallere, ac psallendo
iter peragere, illico compunctus corde dixit sociis
suis: Nunquam memini tales viros vidisse, nec puto
alicubi visi fuissent; discedamus ergo ab eis. Est et
quidam armiger cum eis, videlicet strenuus vir, et
ideo absque nostro periculo non possumus nocere
illis. Cui respondentes dixerunt: Armigerum illum
 in acumine lanceae nostrae levemus, caeteros autem
exspoliantes abire dimittamus. Ad haec respondit
ille: Prius in me arma convertite, alioquin me vivente
nihil eis habetis facere. Sicque invicem sunt
divisi et ad propria reversi. Latro itaque quem praediximus
post patrem nostrum abiit, et reatus sui
poenitentiam egit, ac dehinc a latrocinii pravitate
cessavit. Sed non ab re hoc censemus factum fuisse.
Tanta enim spiritus cui adhaeserat eum repleverat
gratia, ut ejus jocunditas non solum jocundos exhilararet,
verum etiam et moestos verae laetitiae redderet,
et perennis exsultationis participes faceret.
Lingua enim ejus, ut Scriptura canit, lignum vitae
et lingua placabilis ac dulcedo mellis favus distillans
labia ejus et lex prudentiae in sermonibus illius.