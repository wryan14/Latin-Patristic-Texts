Latronem suscepit ad monachatum, qui religiose
vivens, a beata Maria in coelum vocatus est. 
20. Quodam namque die iter habens juxta praedonum
 fines, quidam latro juvenis intuens vultus
ejus affabilitatem, illico compunctus corde ejus
provolutus vestigiis, ut sibi misereretur humili precabatur
voce. Quem cum interrogaret quid vellet,
monastica sibi deprecabatur subveniri miseratione.
Deinde interrogavit eum pater noster, si aliquis ex
eadem parochia eum cognosceret. At ille: Omnes,
inquit. Vade, ait, hodie, et crastino duc tecum
unum ex prioribus loci illius cum veneris ad me.
Quo audito abiit, et sicut ei imperaverat peregit.
Altera vero die cum utrique ante eum venissent,
coepit pater Odo virum illum magnatem de vita
moribusque praedicti latronis sciscitare. At ille, Juvenis
iste, inquit, pater, insignissimus latro est. Quo
audito discretus pater dixit latroni: Vade et prius
mores tuos corrige, et postmodum monasticum
appete discipulatum. At ille: Ego, inquit, projectus
a te hodie vado in perditionem, animam vero Deus
a te requiret. Tunc misericordia motus pius pater
 praecepit ei, ut arrepto itinere ad monasterium eum
praecederet; quod et factum est. Peracto itaque
aliquo tempore sub regulari degens examinatione,
tandem effectus monachus; cellerario fratri eum ad
obediendum subdiderunt. Etenim cum idiota esset,
utrumque ei imposuerunt, scilicet obedientiae jugum,
et studium litterarum; quod devote ita peragebat,
ut unam manum obedientiae porrigeret, altera vero
psalterium ferret, Israeliticum illum imitans populum,
qui cum Jerusalem reaedificaret, una manu
gladium tenebat cum quo hostes pelleret, alteram
 vero subdebat ad laborem artis. Sicque frater iste
vitam suam peragens, post paucum tempus exsilii
ejus vitae suscepit finem. Nam cum in extremo vitae
laboraret, vocavit pium patrem, singularem supplicans
locutionem. Cui cum veniam peteret, interrogavit
eum, si in aliquo excidisset post monachatum.
At ille: Nudo cuidam te interrogante mea culpa
tunicam nostram tribui, et funem pilis contextum
de cellario abstuli. Quem cum interrogasset quid ex
ea fecisset: Refrenando, inquit, ingluviem quam
dudum male contraxi, ventrem meum ex ea circumligavi.
Super quod factum stupefactus est pius
pater. Et cum vellet eam ab ejus visceribus solvere,
cutis quae ei adhaeserat una cum sanie secuta est.
Adjecit et ait: Hac nocte, pater, in coelis elevatus
sum per visionem. Obviavit autem me gloriosissimae
personae et excellentissimae potestatis mulier, appropinquansque
mihi ait: Cognoscisne me? At ego:
Nequaquam, domina. Et illa: Ego, inquit, sum
 mater misericordiae. Cui ego: Quid jubes ut faciam,
domina? At illa: Post triduum venies huc tali hora.
Quod et factum est. Tertio vero die hora qua dixerat
defunctus est. Qua de re patuit perspicue verum
quod vidit, quia hora qua praedixerat ab hoc saeculo
migravit. Et inde pater noster consuetudinem tenuit
beatam Mariam matrem misericordiae  vocare.