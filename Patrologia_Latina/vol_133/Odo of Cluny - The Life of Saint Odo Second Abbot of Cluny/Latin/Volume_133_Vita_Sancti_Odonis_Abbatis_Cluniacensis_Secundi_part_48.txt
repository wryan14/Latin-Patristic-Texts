Monachi incondita locutio ut repressa. 
23. Per illud namque tempus longe lateque patris
nostri nomen, veluti clarissimum sidus, coepit effulgere.
Factus est notus regibus, episcopis familiarissimus,
 magnatibus charus. Quaeque enim monasteria
in eorum finibus constructa erant, juri patris
nostri ea tradebant, ut nostro more corrigeret et ordinaret.
Interea veniens ad quoddam monasterium,
habens secum paucos fratres in comitatu, ex quibus
nos unum cognovimus, nomine Adolfum; et ipse ante
hoc biennium migravit ad Dominum. Peracta itaque
illa hebdomada, Sabbato vesperascente, cum nostri
fratres coepissent mandatum  regulae praeparare
more, contigit ut unus ex illis monachis per eumdem
locum ubi haec parabantur transiret. Certe cum vidisset
praedictum fratrem nostrum nostra consuetudine
suos abluere subtalares , ira permotus
rupto silentio coepit dicere: Dic mihi in quo loco
sanctus Benedictus praecepit monachis suos lavare
subtalares? Ille nostro more signum ei fecit ut taceret,
quia hora erat incompetens. Non enim recordabatur
illius quod Sapientia dicit per Salomonem:
Qui erudit derisorem, ipse sibi injuriam facit (Prov. 9);
 et iterum: Noli arguere, ne oderit te (Prov. IX, 8).
Videns itaque sibi non respondisse, efferatus est
vehementer, et rabido inflammatus igni, ista coepit
verba evomere: O qui solebas negotiando circuire
mundi provincias, nunc venisti nobis praedicare regulam,
et meliorum tuorum corrigere vitam. Jurando,
 perjurando, more accipitris hominum assueveras
auferre substantias, et nunc impudenter beatificari
a nobis appetis, quasi nescientibus actiones
tuas. Non enim serpentem me fecit Deus, ut tuo
more debeam sibilare, nec bovem ut debeam mugire;
sed hominem me fecit, et ut loquar linguam
mihi tribuit. Haec et iis similia cum incessanter
oblatraret, concito gressu recessit ab eo praedictus
frater. Sequenti vero die cum haec omnia ad capitulum
fuissent recitata, miser ille non solum
veniam non petiit, verum se bene fecisse respondit,
addens insuper non decere talem personam suum
meliorem increpare. Tunc pater noster super ejus
indignatus superbiam, commotus ait: Hodie
dies Dominicus  est, ideo nullus contristari
debet. Ideo ista discussio suspendatur in crastinum.
Factum est, et post pusillum a capitulo omnes surrexerunt.
Ille autem subito factus est mutus, atque
post triduum sine sermonum absolutione defunctus
est. Ecce quantum est virus arrogantiae. Hujus
 namque mucrone multorum monachorum vitam reperimus
hactenus sauciatam; quia dum putant se
scire quod nesciunt, suis propositionibus secundum
Apostolum stulti efficiuntur dicente Scriptura :
Qui non vult esse discipulus veritatis, erit magister
erroris. De quibus et Dominus per Amos loquitur:
Reversi sunt ut essent absque jugo, et facti sunt arcus
dolosus (Amos VII). Horum namque imagines procul
dubio hi tenere videntur, qui prius vocitari magistri
quam fiant discipuli nituntur, et antea regiminis
arcem subire appetunt, quam subesse noscuntur.
Enimvero necdum tirunculi bravium usurpant victoris,
atque indocta manu arma fortissimi militis
arripere non verentur, negligentes ea quae dicit
Scriptura: Qui regulariter non subest, regularibus
praeesse non debet. Sed quia legaliter nolunt vivere
a legis praecepto non verentur faciem cordis avertere.
De quibus per prophetam Dominus loquitur:
Verterunt ad me terga, et non faciem (Jerem. II). Nam
 et Nicodemus legislator venit ad Jesum nocte, quia
prius voluit instrui, ut postea alios docere posset.
Hujus namque morbi duplex malum est: unum,
quod clandestina praesumptione, quasi sub praetextu
sanctitatis, auctorem suum ad arcem instigat scandere
magisterii; alterum, quod ipse destructus alios
instruere quaerit secundum sectam sui erroris, et
(quod sine dolore fateri nequimus) ipsi praecipites,
quosdam stantes post se ad praecipitium trahere
moliuntur, de quibus per Evangelium Dominus dicit:
Caeci sunt duces caecorum. Caecus autem si caeco ducatum
praestet, ambo in foveam cadunt (Matth. V). Horum
namque conventum potius caupona, quam congregatio
nuncupatur: quia ibi unusquisque id agit
quod libet, et hoc non agit quod non libet. De talibus
namque per Salomonem dicitur: Massa stupae synagoga
peccantium (Eccli. XXI). Hoc namque monachorum
genus teterrimum vocat beatus Benedictus
(Reg. cap. 1). Eorum itaque conversationem miserrimam
 dicit esse, atque in tantum miserabilem, ut
de ea satius taceri censeat, quam aliquid loqui. Ergo
his omissis revertamur ad querelam praedicti monachi,
et videamus quid beatus Benedictus praecipiat
de rebus monasterii. Omnia, inquit, vasa monasterii,
cunctamque substantiam conspiciant velut altaris
 vasa sacrata. Et iterum: Si quis autem sordide
aut negligenter res monasterii tractaverit, corripiatur
(Reg. S. Bened., c. 31, 32). Quid enim sunt aliud
calceamenta, vel vestimenta fratrum, nisi substantia
monasterii. Si enim alibi septimanariis isdem ipse
praecipit, ut vasa ministerii munda et sana cellerario
reconsignent, quae videlicet sunt fictilia atque vilia,
et officiis coquinae deputata: quid sentiendum est de
calceariis, quae sunt suo pretio chara, et pavimento
ecclesiae adhaerenda? Sed sicut gravis culpa videtur
fore monachos sollicite aliena providere, ita multo
magis gravior sua negligere. Si enim dives reprehenditur
eo quod quotidie splendide epulabatur, proculdubio
graviter reprehenditur servus Dei qui
quotidie encaeniare concupiscit, videlicet cum in
sexto humilitatis gradu praecipiat beatus Benedictus,
ut omni vilitate, vel extremitate contentus sit monachus.
Ob hoc enim quis negligens sua non vult
lavare calceamenta, ut in quoddam angulum ea
projiciat, atque a luti pallore marcescant; et demum
 nec sibi, nec pauperibus aliquid valeant, cum omnia
vetusta pauperibus praedictus pater praecipiat
eroganda. Hoc namque dicimus, non quod squalidi
aut lucidi more hypocritarum incedant: sed ut
omnibus suis vestimentis nitidis utantur et lotis,
sicut per quemdam sapientem dicitur:
Qui cupis esse bonus et vitam quaeris honestam,
&nbsp;&nbsp;&nbsp;Corporis atque animae dilige munditiam.
Praecepta enim Patrum termini sunt sequentium.
De quibus Dominus per Moysen loquitur: Maledictus
 quicunque transgressus fuerit terminos proximi
sui (Deut. XXVII, 17). Quem videlicet praecepti terminum
dum iste praefatus monachus transgredere non
fuit veritus, jure maledictionis sententiam illuc suscepit
in quo praevaricatus est. Et hoc est enim quod
dives ille qui in inferno sepultus esse dicitur, plus
se in lingua, quam in caeteris membris ardere fatetur.
Inde est illud quod per quemdam sapientem
dicitur: Per quae peccat, quis per haec et torquetur.
De quo et Jacobus apostolus: Lingua, inquit, est
ignis universitas iniquitatis, lingua constituitur in
membris, quae maculat totum corpus, et inflammat
rotam nativitatis nostrae. Lingua est inquietum malum
plena veneno mortifero (Jac. III, 6, 8). Et de ipsa
psalmographus ait: Disperdet Dominus universa
labia dolosa et linguam magniloquam (Psal. IX, 14).
Similiter et per Ezechielem: Linguam tuam adhaerescere
faciam palato tuo, et eris mutus (Ezech. III,
26). Et utinam lingua sit mutus et non a fidelium
consortio separatus. Quid rogo est excommunicatio,
 nisi separatio bonorum? Inter caetera namque sua
praecepta beatus Benedictus illud sub excommunicatione
ligavit quod de silentio dixit, et sub nullius
prioris arbitrio reliquit. Qua de re quisquis ad
monastica pervenit fastigia, perpendat quod agat,
et ab ipsa se excommunicatione alienum reddat.
Illud semper corde retineat quod illis duabus contigit
virginibus, quae praeceptum beati Benedicti
negligenter duxerunt, de quibus beatus Gregorius
mentionem facit in suis Dialogis. Sed satis in his
immoravimus, nunc ad alia transeamus.