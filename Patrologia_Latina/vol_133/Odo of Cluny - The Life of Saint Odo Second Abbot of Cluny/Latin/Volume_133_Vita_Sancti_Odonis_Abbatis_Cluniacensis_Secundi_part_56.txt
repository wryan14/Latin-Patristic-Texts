S. Benedicti Floriacense monasterium ut reformatum. 
8. Post finem jam fatae persecutionis, quae facta
est sub Nortmundo saevissimo Nortmannorum rege
 in finibus Galliae, ut adimpleret Dominus Ecclesiae
suae quod per Isaiam olim praedixerat: Ad punctum,
inquiens, in modico reliqui te, et in miserationibus
magnis congregabo te. In momento indignationis
abscondi faciem meam parumper a te, et in misericordia
sempiterna miserebor tui (Isai. LIV, 7, 8); congregati
fratres in idipsum ex coenobio beati Benedicti,
qui hostili metu pridem huc illucque fuerant
dispersi, proprium receperunt coenobium; sed (quod
sine dolore dicere non possumus) unita corpora
scissis mentibus sanctissimum illum tantum praeoccupabant
locum quod succincta locutione transcurrimus,
ne in talium vita noster stylus immoretur.
Revera hoc patenter narrare satagimus, qualiter a
beato Benedicto vocatus sit atque electus, imo et
praeordinatus Odo pater beatissimus. Quodam vero
die dum praedicti fratres intra claustrum residentes
se invicem corroderent, quidam ex eis de obedientia
rediens, obvium habuit ante fores monasterii
 Benedictum patrem: cui mox imperavit: Vade, inquiens,
dicito his fratribus, quia non me quiescere
sinunt, ecce recedo ab his aedibus, et sciant me non
reversurum in hunc locum quousque ex finibus
Aquitaniae talem virum huc deferam, qui sit secundum
cor meum. Quem frater ille cum de nomine
vellet inquirere, respondit haesitationi ejus: Ego
sum, scias, frater Benedictus. Ait, et ire coepit.
Igitur frater ille quae sibi imperata fuerant nuntiavit;
sed miseri tanto patre orbati, non cucurrerunt
ad lacrymas et preces, quae ipsam Domini comminationem
saepius sedare solent: sed ascensis equis,
huc illucque coeperunt discurrere ut eum invenirent,
inventumque vi aut prece revocarent. Sed cum neminem
 invenissent, coeperunt postmodum fratri illi
indesinenter illudere. Per illud tempus vir Elisiardus,
qui tunc erat comes illustris, nunc vero in
monastico degit habitu, audiens infamiam horum
monachorum, praedictam abbatiam a Rodulfo rege
Francorum petiit et accepit, acceptamque patri
nostro tradidit. Deinde sumptis secum duobus
comitibus, itidemque praesulibus, simul cum
patre nostro Odone profecti sunt. Quorum
adventu fratres cognito, sumptis gladiis alii
ascenderunt aedificiorum tecta, quasi hostes suos lapidibus
et missilibus coelorum jaculaturi. Alii muniti
clypeis, accinctis ensibus monasterii observabant
aditum, prius se mori fatentes quam eos introire
sinerent, aut abbatem alterius ordinis  susciperent.
Interea in se reversi dicebant: Ecce videmus
quid nobis nuper minatus est beatus Benedictus.
Heu, proh dolor, quare non credebamus fratri nostro?
Omnia nempe quae nobis dixit opere complevit.
 Nunquid non iste est Odo Aquitanus ille, de quo
frequenter suspicati sumus dixisse beatum Benedictum.
Heu! quare non prius nos ad eum misimus, ac
sponte invitavimus. Interea quaerebant qua ratione
eos possent propellere, vertentes se huc illucque.
Erat autem apud eos frater Vulfaldus  nomine,
juvenis, sed bonae indolis. Hic enim dum inter eos
discurreret, miserunt ei quaedam praecepta regalia,
in quibus continebatur, ut nulli ex alia congregatione
ullo unquam tempore liceret ejusdem loci prioratum
subire. Cui pater noster inquit: Pacifice veni, adeo
ut neminem laedam, nulli noceam, sed ut incorrectos
regulariter corrigam. His et similibus verbis,
licet per internuntios, eorum assidue mulcebat mentes.
At illi cum viderent suam nullo modo praevalere
industriam, vertebant se ad alia argumenta, modo
regem vocabant, modo occidere eum minabantur.
Hoc enim fiebat per triduum. At postmodum pater
Odo cunctis ignorantibus ascendit asellum, et coepit
ire concite ad praedictum monasterium. Episcopi
 vero et qui cum ipsis erant comites simul cum suis
currebant post eum clamantes: Quo is, pater? an
fortassis quaeris mortem? anne vides quia parati
sunt te interficere? qua videlicet hora accesseris ad
eos morte morieris. Velisne eis de tuo interitu facere
gaudium, et nobis exitialem luctum? has et hujuscemodi
voces post eum mittentes. Sed, sicut Scriptura
ait: Justus ut leo confidens absque terrore erit
(Prov. XXVIII, 1); accepto itinere eum nullomodo
potuerunt declinare. Mira dicturus sum. Appropinquante
autem illo et agnitus ab his qui eum prius
noverant, hi qui tunc resistebant protinus commoti
sunt et immutati, ita ut proculdubio dicere possim:
Haec est mutatio dexterae Excelsi (Psal. LXXVI, 11).
Revera extemplo projectis armis exierunt obviam
ei, ejusque sunt amplexati vestigia. Non parva siquidem
laetitia eo die omnibus est facta. Patrem igitur
Odonem coenobii receperunt claustra; reliqui omnes
redierunt in sua.