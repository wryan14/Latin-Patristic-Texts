Factum in solemnitate S. Benedicti. 
 11. Alio item tempore appropinquabat dies festus
beati Benedicti, complacuit patri nostro ex quodam
monasterio quo tunc erat, ad praedictum proficisci
coenobium, quatenus ante corpus beati viri nocturnas
devote excubias celebraret; quod et fecit. Nocte
vero illa quae solemnem praecesserat diem contigit
ut ante lucis ortum matutina Laus celebraretur. Nam
cum quidam e fratribus nocturna vigilia fatigatus
denuo se sopori dedisset, Benedictus beatus ei apparere
dignatus est. Cui cum se prius agnitum reddidisset,
protinus subjunxit: Nuntia, inquiens, fratribus,
quia in hac nocte non potui cum illis esse, ero
pro certo hodie. Et ubi fuisti, inquit, domine? Et
beatus ait Benedictus: In insula Britannia. At ille:
Quid, inquit, ibi fecisti? et ille respondit: Frater
Leutfredus qui propter suam superbiam deserens
hunc locum transfretavit maria, hac nocte fuit defunctus,
et a daemonibus receptus. Contra quos agonem
intorsi, eumque ab eorum potestate liberavi.
 Quo audito, coepit frater ille super hujus rei factum
admirari attonitus. Ad quem rursus ait pater sanctus:
Si super hoc factum miraris, iterum audi.
Scias pro certo, quia ab illo die quo hoc monasterium
fuit constructum, quotquot fratres hic fuerunt
migrati, aeterna requie  sunt recepti. Deinde
adjecit frater ille: Quia, domine, dixisti hodie nobiscum
te esse debere, quis nobis notam faciet horam
adventus tui, ut occurramus tibi. At ille: Nemo,
inquit, sed ego tale signum ostendam omnibus.
 quod de mea praesentia nullus dubitet. Adjecit frater
et ait: Et quali cum apparatu tantum patrem
suscipere poterimus, aut quibus obsequiis astabimus
ei? Cui beatus respondit Benedictus: Si pro lautioribus
cibis estis solliciti, pisces abundanter habetis.
At ille: Nequaquam, ait, domine. Et sanctus: Praecipiatur,
inquit, piscatoribus ut nequaquam eant in
Ligeris alveum ad piscandum, sed in hac palude,
quae secus influit monasterium. His auditis evigilans
a somno frater, cum tempus fuisset loquendi, omnia
quae sibi fuerant imperata studuit fratribus innotescere.
Certi ergo fratres de adventu patris et admonitione
patris nostri Odonis edocti, unusquisque
satagebat spirituali patri de corde proprio spiritualia
offerre munera. Unde factum est, ut ipsum diem
cum spiritualibus hymnis, orationibusque transigerent.
Interea famuli monasterii qui piscandi officio
erant dediti, nequaquam, sicut eis imperatum fuerat,
abierunt in paludem, sed in Ligeris fluvium, a
 quo fuerant secreti. Unde factum est, ut absque
ullo emolumento, licet fatigati, fere hora tertia ad
monasterium sunt reversi. Qui videlicet requisiti
cur vacui rediissent, confusi praesumptione inobedientiae
erubescebant confiteri quod egerant. Sed silentium
quod indicebat pudor, hoc reserabat faciei
rubor. Quibus ait oeconomus: Scio enim praesumptionem
vestram. Sed quoniam prius imperata
renuistis, nunc secundo in paludem piscandi gratia
redite; quod et factum est. Revera subito
tantos in hac piscatione traxerunt pisces, ut
pene nullus ambigeret, quod ipse qui in deserti
regione ortigometras populo tribuerat, etiam tunc
in eamdem paludem pisces influeret. Etenim usque
adeo ibidem superabundant, ut videlicet
nullo tempore ab ea deficiant. Sicque factum est
ut palus, quae ranas prius ebullire consueverat,
deinceps piscibus abundaret. Hoc miraculum ipse
pater noster in libro  quem de adventu corporis
sancti Benedicti in Aurelianensi, eodem sensu, sed
 non eisdem verbis cum caeteris perspicacissime edidit.
Convenerat igitur ad eamdem solemnitatem
ex circumfluis regionibus non modica turba hominum ,
inter quos quamplurimi erant caeci et
claudi, seu paralytici, atque diversis languoribus
dediti, exspectantes tempus refectionis; de quibus
omnibus imperatum est a patre Odone ut ante
tempus missae nequaquam eis cibum impertirent.
Facta autem hora, ingressi sunt omnes ad missam.
Tanta enim est magnitudo ecclesiae, ut nullus cogeretur
foris stare. Enimvero ut angelicum coepere
hymnum canere, id est, Gloria in excelsis  Deo;
magno quodam strepitu fores ecclesiae subito sunt
concussae et reseratae, ita duntaxat ut omnes post
tergum aspicerent quodam horrore perculsi. In ipso
autem strepitu omnes qui illic aderant infirmi pristinae
sanitati sunt redditi, scilicet caeci visum,
surdi auditum, claudi recepere gressum. Equidem
et lampades ecclesiae omnes fuere illuminatae. Tunc
 intellexerunt omnes ibi beatum, sicut praedixerat,
advenisse Benedictum. In tantum enim devotio
spiritualis omnium corda replevit, ut prae immenso
gaudio a lacrymis se continere non possent. Nomina
vero fratrum qui hoc viderunt innotescere
mihi renuit pater Odo. Qua de re dubium est, utrum
ipse an alius fuerit qui haec viderit.