VITA SANCTI ODONIS
<em>Auctore, ut videtur,</em> OSBERNO <em>monacho Cantuariensi.</em>
<br><small>(Apud Mabil. Acta sanctorum ordinis S. Bened. ex manuscripto codice Thuano-Colbertino.)</small><br> </center></h4>
 <h4><center>OBSERVATIONES PRAEVIAE. </center></h4>
<p><nobr><sub></sub></nobr> 1. Etsi hujus Vitae scriptor antiquitatem vel ex
manuscripto codice sapiat, non tamen ejus nomen
aetatemve signat codex Thuano-Colbertinus, ex quo
hanc Vitam descripsimus. Is auctor mihi videtur esse
Osbernus Cantuariensis monachus sub Lanfranco
archiepiscopo, qui Osbernus de Vita Odonis Cantuariensis
archiepiscopi librum unum scripsisse apud
Pitseum memoratur. Incertum est an Willelmus
Malmesburiensis hunc libellum prae oculis habuerit
in concinnando Odonis elogio, quod libro I de Gestis
pontificum Anglorum inseruit. Dubitandi ratio inde
petitur quod Willelmus in nonnullis rebus, levioris
tamen momenti, cum Osberno (sic eum vocare interim
liceat) non convenit. Osbernus quippe ait,
Odonem suae electioni in sedem Cantuariensem repugnantem
non prius consensisse, quam missis Floriacum
legatis abbatem arcessierit, quia eum ad monachatum
indita cuculla initiatus fuisset: Willelmus
habet Odonem, <em>transito mari, apud Floriacum
monachilia accepisse,</em> Osberno Gervasius Dorobernensis
<nobr><sub></sub></nobr> monachus, Willelmo Bromtonus suffragatur.
Osbernus addit Odonem mortuum ecclesiae custodi
apparuisse, ut Elfsinum, in Cantuariae cathedram simoniace
intrusum, verbis suis compesceret: Willelmus
Elfsino ipsi factum ostentum tradit. Ad haec
quaedam Willelmus commemorat, ut de sancti Wilfridi
facta per Odonem translatione, aliaque nonnulla,
de quibus Osbernus silet.</p>
<p>2. Ambo in id conveniunt, defuncto Vulfhelmo
Cantuariorum antistite, cum regis ac populi vota in
Odonem concurrissent, hanc constantius, <em>ut qui nondum
amicisset monachum,</em> renisum fuisse, <em>ne morem
majorum ambitione sua turbare videretur. Nullum
enim ad id tempus, nisi monachili schemate indutum,
archiepiscopum fuisse,</em> inquit Willelmus, quod aliis
verbis tradit Osbernus. Godwinus sectarius <em>errorem</em>
<nobr><sub></sub></nobr> vocat, aitque certum esse Nothelmum aliosque
nonnullos saeculares, ut vocant, presbyteros Cantuariensi
Ecclesiae ante Odonem praefuisse. Verum
nullo argumento id certius rescire potest Godwinus,
quam Odo ipse aut Willelmus, primorum temporum
viciniores: nec constat Nothelmum monachatus
expertem fuisse. Beda quidem in praefatione ad
Historiam Anglorum Nothelmum duntaxat <em>religiosum
Londinensis Ecclesiae presbyterum</em> vocat: at hoc nomine
donare solebant monachi sacerdotes; et Beda
ipse in epistola ad Nothelmum illum, <em>venerabilem
fratrem nostrum Nothelmum presbyterum</em> appellat;
quae verba monachum designant potius quam presbyterum
saecularem. Monachum induit Odo, simulque
ipsa monasticarum vestium susceptione professus
est sub annum 937, quo tempore Floriacense
monasterium ad strictiorem regulae cultum revocatum
fuit opera Odonis abbatis Cluniacensis. Ab
eo itaque Odo monasticum habitum susceperit,
praetermissis Cantuaritis aliisque Anglicanis monachis,
<nobr><sub></sub></nobr> quorum observantia in tanta opinione tunc
non erat. Eadem causa Oswaldum aliosque Anglos
illexit ad coenobium Floriacense, ex quo Abbo in
Angliam missus est non minus causa pietatis quam
eruditionis.</p>
<p>3. Inter alia Odonis facta, quorum in sequenti libello
nulla mentio est, praecipuum videtur illud quod
de corporis sancti Wilfridi episcopi Eboracensis
translatione ab eo Cantuariam procurata legitur
tum apud Willelmum, ubi de nostro Odone, tum apud
Eadmerum in libro de Vita S. Wilfridi, edita in
parte prima Saeculi III Benedicti, pag. 226 et 227.
Addit Willelmus curasse Odonem, ut heroico metro
Wilfridi Vita texeretur; idque exsecutum fuisse
Fridegodum quemdam, cujus poema <em>Patrologiae
nostrae, tom.</em> CXXXIII damus. Subdit Willelmus
<nobr><sub></sub></nobr> synodalem Odonis epistolam ad suffraganeos
suos <em>tempore Edmundi regis</em> directam, qua eos hortatur,
<em>ut ne tepide et negligenter in regimine animarum
conversentur,</em> qua in epistola Odo <em>non mediocre,</em>
ut Willelmo visum est, <em>litterarum dedit indicium,</em>
sed majus pietatis ac sollicitudinis pastoralis. Haec
epistola ab eo scripta est, ut puto, post constitutiones
ab ipso latas sub eodem rege, apud Spelmannum
editas, in quibus cavetur de officio regis, cleri
et magistratuum. In capite 6, monachos hortatur <em>ut in
omni humilitate et obedientia die noctuque</em> vota sua
<em>adimplere studeant, permanentes in timore Dei in ecclesiis,
ubi se voto constrinxerunt. Non sint vagabundi,
neque gyrovagi, qui nomen monachi desiderant,
officium autem ejus contemnunt: sed secundum
exempla apostolorum, per habitum humilitatis, laboribus
manuum, et lectione sacra, et continuis orationibus
se exercentes.</em> Ad haec Eadmerus in prologo ad
Vitam sancti Wilfridi memorat Odonis libellum nostri
<nobr><sub></sub></nobr> de Vita et conversatione ipsius Wilfridi. Sed libellus
iste sine dubio non alius est quam Fridegodi carmen,
cui in codicibus nonnullis praemissa est Odonis epistola,
in qua haec verba: <em>Igitur venerabillimas beati
confessoris Christi Wilfridi reliquias indecenti sentinosae
voraginis situ marcidas, imo (quod dictu quoque
</em><nobr><sub></sub></nobr> <em>meticulosum est) praelatorum horripilatione neglectas,
cum inde favente Deo, scilicet a loco sepulcri ejus,
quidam transtulissent, reverenter excepi, atque intra
ambitum metropolitanae, cui gratia Dei praesideo, collocavi.
Itaque tantae tamque Deo dignae affinitatis delectatus
vicinitate, et editiore eas entheca decusare, et
excerptis de libro Vitae ejus flosculis novo opere pretium
duxi carmine venustare,</em> id est per Fridegodum:
quod tamen Eadmerus, et forsan alii nonnulli, Odoni
tribuerunt. Nescio an certiora sint quae de aliis Odonis
scriptis habet Pitseus, qui ei insuper tribuit librum
unum ad Floriacenses pro nepote suo Oswaldo;
alium item de reali praesentia corporis Christi in
Eucharistia, itemque librum unum epistolarum, et
alium diversorum poematum.</p>
<p>4. Quod superest, Eadmerus, Willelmus Malmesburiensis,
Matthaeus Westmonasteriensis, aliique
Odonem <em>sanctum</em> vocant, et post eos cardinalis Baronius
in tomo X Annalium, tametsi in Martyrologio
Romano locum non habet Odo. Eum die quarta
<nobr><sub></sub></nobr> Julii ad Dominum migrasse ex Capgravio aliisque
scriptoribus Anglicis Maiheuvius docet, non septima
Februarii, qua die de sancto Odone agit Molanus in
Additionibus ad Usuardum. Laudatur maxime in sequente
Vita S. Dunstani per Osbernum.</p>
<br> <h4><center><em>Odo paganos parentes relinquit.</em> </center></h4><nobr><sub></sub></nobr> 
<p>1. Venerabilis Christi confessor Odo, nobilibus sed
paganis <small>[Note: <nobr><sub></sub></nobr> Nempe ex <em>Danica feritate,</em> ut scribit Willelmui,
Bromtono <em>natione Danus. Severo</em> cognomen
<nobr><sub></sub></nobr> tribuunt nonnulli <em>fide digni,</em> teste Maiheuvio, sed recentiores,
quos inter Pitseus.]</small> parentibus oriundus, sicut rosa e spinis
floruit, vel quasi pretiosum de vilibus vasculis aroma
processit. Nam ex impia illa senatorum multitudine
fertur genus habuisse, quae olim sceleratissimum
praedonem Inguarem comitata, navali manu in
regnum Anglorum est advecta. Hos ille nativitatis
principes sortitus, et eorum accuratissima educatione
<nobr><sub></sub></nobr> pueriles annos translatus, festinabat Christianorum
conventicula indesinenter adire, divinos qui
ab illis dicebantur sermones magna animi oblectatione
audire, domumque revertens quae audierat
parentum auribus sedulo infundere. Super quibus
bonorum studiorum primordiis pater impius impie
irritatus, prohibeat omnino ne Christum nominaret,
neve paternas institutiones Christianae religionis
veneratione immutaret. Verum ille, prohibentis imperium
penitus despiciens, magis ac magis Ecclesiae
limina terere, et divini Verbi intento animo semina
percipere, et quae coeperat absque pavore domi nuntiare.
Hinc iterum pater supra humanum modum
exasperatus, gravissima illum correptione affligit,
jusque haereditatis, quod ad illum lege primogenitorum
<nobr><sub></sub></nobr> venire debebat, subtrahit. Tum puer, exsultans
in Domino quod talem pro ejus nomine proscriptionem
subiret in terra propter quam ascribendum se
esse consideret in coelo, dimissis parentibus, parentum
divitiis, nudus et omni mundano decore privatus
aufugit.</p>
<br> <h4><center><em>Athelmum adit; litteris studet.</em> </center></h4>
<p>2. Adito itaque duce quodam, nomine Athelmo,
qui tempore regis Eluvredi et Christianissimus, et
inter caeteros optimates regni Anglorum unus de
sublimioribus erat, postulabat se illius potentia et
auctoritate a parentum suorum furore defendi. Qui
bona adolescentis indole gaudens, nec dignum aliquatenus
<nobr><sub></sub></nobr> esse judicans, ut tale decus paganis ritibus
sub patris imperio deserviret, paterno affectu illum
suscepit, defensione munivit, auxiliis necessariis simul
et non necessariis fovit, deinde Graeca ac Latina
lingua magistris edocendum tradidit, quarum
linguarum plerisque tunc temporis in gente Anglorum
usus erat, a discipulis beatae memoriae Theodori
archiepiscopi profectus; factusque est in utraque
lingua valde gnarus, ita ut posset poemata
fingere, prosam concinnare, et omnino quidquid
<nobr><sub></sub></nobr> ei animo sederet, luculentissimo sermone proferre.</p>
<br> <h4><center><em>Ordinibus initiatur.</em> </center></h4>
<p>3. Post hac sacramento baptismatis renatus, clericali
tonsura decoratus, usque ad subdiaconatus
ministerium domini sui admonitione perductus est:
in quo gradu per aliquot annos ita sanctitate vitae et
praedicationis sinceritate pollebat, ut quicunque illum
agnosceret, Spiritus sancti templum esse non
dubitaret; omniumque testimonio dignus esset qui
ad altiora Ecclesiae ministeria, licet aetas ejus
(quantum ad instituta canonum spectat) hoc prohiberet,
provehi deberet. Unde suasus a domino suo
ut ad sacerdotium se sineret transferri, quatenus ab
<nobr><sub></sub></nobr> illo divinum quotidie officium audiret, cujus vitam
castissimam, manus vero munditiae plenas agnovisset,
ille, objecta immatura aetate, quantum potuit
obstitit. Postmodum vero, ratione simul et antiquorum
exemplorum auctoritate victus, religioso desiderio
cessit; leviticam stolam humero circumdedit,
parvoque tempore elapso summorum quoque mysteriorum
sacrator accessit. Ex quo tempore tam ipse
dux quam caeteri pene omnes regalis palatii principes
in summa eum veneratione habere; secreta
male actae vitae ei aperire, et de his emendandis ejus
consilio libenter credere.</p>
<br> <h4><center><em>Romam adit cum Athelmo, eumque sanat. In Angliam
revertitur.</em> </center></h4><nobr><sub></sub></nobr> 
<p>4. Interea dux regi suggessit habere se desiderium
proficiscendi Roman et sanctis apostolis ibidem
supplicandi: moxque regia licentia simul ac
munificentia donatus, adjuncto sibi venerabili
presbytero Odone, cum magno comitatu profectus
est. Sed cum itineris aliquantulum peregissent,
acerba tactus infirmitate acriter coepit aegrotare,
adeo ut vix reciproci flatus posset aera spirare.
Cumque per sex continuos dies et languor augmentum,
et commeatus acciperet detrimentum, septimo
jubet omnem turbam coepta via progredi, solo
Odone secum retento, cujus ope in praesenti periculo
maxime indigebat. Quem ad se post relictos
<nobr><sub></sub></nobr> illos flebili voce clamatum, orat ut pro sui liberatione
Domino preces effundat, referens se indubitanter
credere quod nihil ei divina pietas denegaret,
quem a puero magna gratia acceptum haberet.
Tum venerabilis Odo, animo ad Deum erecto, toto
corpore terra procumbit, magnosque divinae clementiae
singultuum imbres effundit; surgensque de
solo postulat sibi repletam vino phialam deferri;
super quam invictae crucis signaculum edens, humiliter
vinum viro porrexit, atque ut in Domino per
omnia confideret fideliter admonuit. Bibit itaque
homo quod erat in calice, et eodem momento cum
redderet phialam, redditam sibi omnimodam sentiebat
medelam. Proinde curvatus ad genua presbyteri,
gratias refert, ascensoque equo praemissos comites
<nobr><sub></sub></nobr> volucer insequitur, quos celeri cursu viam terentes
sequenti die impigro et ipse volatu attingit. Viso autem
illo omnes prae gaudio lacrymas fundunt; sed
praestitae salutis auctorem cognoscentes amplius
mirantur. Romuleam igitur ad urbem usque progressi,
et inde ad patrios lares feliciter reversi, immensam
tum regi, tum caeteris in palatio degentibus
in adventu suo laetitiam praestant.</p>
<br> <h4><center><em>Ethelstano regi fit charus.</em> </center></h4>
<p>5. Post dies duce ipso, ac post ducem praefato
rege de praesenti vita sublato, Eduardus, filius
ejusdem regis, in regnum successit, et illud pluribus
annis prudentissime rexit: in cujus diebus venerabilis
Odo presbyterii gradum officio simul ac
<nobr><sub></sub></nobr> vitae sanctitate insignis administrabat, regi notus, et
acceptus ei, et omnibus admirandus ad omnes benignitate
ac mansuetudine diffusus, omnium moribus
juxta apostolorum se contemperans, ut omnes
Christo lucrifaceret. Ubi autem rex Eduardus huic
vitae modum posuit, Ethelstanus filius ejus regni
habenas sortitus est. Vir vero admirabilis Odo vitam,
ut diximus, virtutum per omnia agens, magnus
ab omni populo habebatur. Nec enim civitas super
montem posita, vel lucerna in candelabro lucens
poterat abscondi. Hinc processit ut sanctitatis ejus
fama quotidie augmentando magnificata, ad aures
quoque eximii regis Ethelstani mira cum laudis
exaltatione perlata sit: qui hominem ad se evocatum,
<nobr><sub></sub></nobr> et vere Dei famulum esse certissime agnitum,
suis cum amicitiis jungit, ac secretorum suorum prae
caeteris conscium facit.</p>
<br> <h4><center><em>Fit episcopus Schireburnensis.</em> </center></h4>
<p>6. Inter haec sedes episcopalis, quae tunc temporis
<em>Scireburne,</em> nunc autem <em>Seriberic</em> est, pastore viduata
est. Sciens itaque rex Odonis vitam pontificatu
omnino dignissimam, eum de suscipiendo episcopatu
interpellare, ac ut ovium Dei pastor apostolicus
loco defuncti fieri acquiesceret, magno coepit studio
renitentem obsecrare. Quid moror? Tandem Ecclesiae
ac regiis precibus victus, quod sibi nimium
grave testabatur, pontificale officium in praefata
Scireburnensi Ecclesia pontifex factus administrare
<nobr><sub></sub></nobr> consensit. Praesidebat his diebus loco, dignitate,
auctoritate et officio, Ecclesiae Cantuariensi vir bonus
et strenuus, Wlfelmus nomine, qui huic regis,
cleri ac plebis electioni animo libenti consensum
attribuens, eum pro suo jure in illam, ad quam
electus erat, pontificii dignitatem debito cum honore
sacravit. Sacratus autem et insignibus sacerdotalibus
sacerdotaliter infulatus, quam gloriosum Deo habitaculum
se praebuerit, quam erga animarum sibi
commissarum lucra sollicitus fuerit, nescio utrum
aliquis digne valeat eloqui, quantacunque sagacitate
praeditus ingenii. Unde quid de illis simplicitas purae
mentis advertere possit, scribere nolo: tantum
opera miserentis Dei quae in servis suis placita sibi
simplicitate inhaerentibus operari in beneplacito suo
<nobr><sub></sub></nobr> dignatur, eis consideranda propono.</p>
<br> <h4><center><em>Anno 938 paganis superiorem praestat Ethelstanum.</em> </center></h4>
<p>7. Anno inter haec Dominicae incarnationis
nongentesimo tricesimo <small>[Note: <nobr><sub></sub></nobr> Eodem anno Chronologia Saxonica Bedae subjuncta reponit hanc pugnam.]</small> octavo, regni
autem Ethelstani victoriosissimi regis quartodecimo,
congregatus est adversus regnum Anglorum
immensus paganorum exercitus profanis
legibus suis subjugando enervare, et enervando
volens annihilare sacratissimas quas Angli servabant
leges Christianorum: quibus nominatus princeps
valida armatorum manu stipatus occurrens,
pugnae se dedit, et diutissime ac atrocissime pugnatum
utrinque est. Duxerat autem secum in aciem
rex sanctum Odonem, ejus meritis se multo maxime
<nobr><sub></sub></nobr> quam militum copiis confidens hostem victurum.
Dum igitur hinc inde strages gravissima fureret, et
aerumnosa res luctuosa contigit. Quo etenim rex
ipse pugnabat, juxta capulum gladius confractus
est, et regem quasi inermem hostibus exposuit. Inter
haec Odo a pugna remotus longiuscule stabat,
ore et corde pro salute Christiani exercitus Christo
supplicans, et vultum manus ac lumina coelestibus
pro hoc ipso indefessus extendens. Quid itaque rex
vitali eventu facere posset fluctuabat, ut se armaret
suorum quemquam exarmare nefas judicabat. Pars
igitur adversariorum ubi regem fracto ense stare
advertit inermem, fugam quam inire coeperat, versis
vultibus in pugnam acriori caede vindicare aggreditur.
<nobr><sub></sub></nobr> Tum subito intonat aether a clamore multitudinis,
ut Deus succurreret, et celeri gressu Odo
venerandus accurreret vociferantis. Advolat et quidnam
sibi velit rex a se fieri lassabundus interrogat.
Audit, et statim regi taliter inquit: Quid est hoc?
quo intendis? Ensis tuus in latere tuo integer pendet,
et tu eum fractum esse conquereris? Redi ad te,
ad vaginam manum extende, exsere illum, et ecce
dextera Domini erit tecum. Nec formides, quia non
prius continget solis occubitus, quam adversarios
Domini tui, qui contra te insurrexerunt, fuga involvat
aut interitus. Ad haec quique audientium
grandi stupore attoniti deflexis luminibus viderunt,
quem prius non viderant, ensem in latere regis pendentem:
quem rex in Deo confortatus arripiens,
<nobr><sub></sub></nobr> dextera laevaque cunctos occursantes, aut debilitavit,
aut fugavit, aut morti funditus tradidit. Itaque juxta
verbum famuli Dei factum est, ut simul et sol
occumberet, et regi de hostibus victoria proveniret.
Quid hinc gratiarum, quid laudum, quid votorum
Deo per fidelem servum suum Odonem, per regem,
per victorem exercitum, per totum regnum quo magnitudo
istius victoriae perlata est, sit persolutum
quis enarret? Magnificentia facti docebit audientes,
quia non facile quisquam. Gloriosus autem Odo magnae 
dehinc admirationis apud omnes habitus est,
et vere praeclarus Israelita comprobatus.</p>
<br> <h4><center><em>Eadmundo cogente ad Cantuariae pontificatum non
acquiescit translationi nisi prius sit monachus.</em> </center></h4>
<p>8. Post paucos hujus insignis victoriae annos
<nobr><sub></sub></nobr> Ethelstanus bono fine praesentem vitam finivit <small>[Note: <nobr><sub></sub></nobr> Nempe anno 941, et quidem VI Kal. Novembris,
ex Chronologia Saxonica. Non ergo ante
<nobr><sub></sub></nobr> annum sequentem contigit Odonis promotio in sedem
Cantuariensem.]</small>,
et frater ejus Eadmundus locum decedentis rex
factus obtinuit. Hinc germani sui vestigia in bono
aemulans, bonos quosque summo studio diligebat, et
eos sibi familiares effectos, in his quae Christianum
regem decebant, sincero ac libenti animo audiebat.
Praeclare igitur inter alios beatus Odo ejus familiaritate
potitus est, et ab eo pura mente dilectus. His diebus
Wlfelmus pontifex Cantuariorum cunctis mo talibus
debitum vitae finem sortitus est. Ne itaque tanta
sedes plus aequo pastore careret, reverendum Odonem
rex convenit, suadens quatenus desolatae Ecclesiae
per susceptionem super illam curae pastoralis
subveniret. Obstat ille, nec ullum suadenti praebet
assensum. Dicit enim et indignum se tanta re; et
<nobr><sub></sub></nobr> si dignitas aliquatenus aspiraret, tamen ne pontifex
Ecclesia sua relicta ad aliam migret, canonum auctoritate
fatetur prohiberi. Contra quae et notam
omnibus probitatem illius rex edisserit, et quod beatus
apostolorum princeps Petrus de Antiochia Romam
translatus fuerit, multique alii juxta veterum
monumenta, librorum sedes suas ratione cogente
mutaverint, luculento sermone proponit; et adjecit:
Hujus quoque rei exemplum penes nos satis idoneum
et clarum habemus, viros videlicet sanctos, Melitum
dico antistitem Lundoniensem, et Justum Rofensem
Cantuariam simili ratione, qua te sedem mutare
<nobr><sub></sub></nobr> suademus, fuisse translatos. Victus in his pontifex
sanctus, aliud suae contradictionis argumentum
opponit. Cum primi, inquit, Patres ipsius Ecclesiae,
qui et Christianitatem regno Anglorum attulerunt,
et omnes qui eis successerunt usque in praesens monachi,
ut omnibus constat, exstiterint; ego tam antiquam,
tam sanctam, tam Deo acceptam, et tantorum
Patrum auctoritate roboratam consuetudinem
mutarem, infringerem, annihilarem? absit; imo
noverit tota Britannia, et quae adjacent insulae omnes,
me nullo unquam pacto consensurum ut ipse
in clericali habitu constitutus per pontificatum Ecclesiae
Cantuariensi praesideam, cui nullus antehac
qui monachus non fuerit, scitur praesedisse. Attamen
quia me, ut intelligi datur, non tu solus, sed
<nobr><sub></sub></nobr> multi vocant, ut ibi pontifex fiam, nec meum est
illis reluctando penitus contradicere, ne eum qui in
ipsis habitat Deum offendam, commendans conscientiam
meam ab omni istius honoris ambitione vacuam
Deo, sanctum propositum monachicae religionis,
quod ab ineunte aetate desideravi, nec adipisci variis
causis impedientibus merui, hac saltem, ut interim
ita putetur, occasione assumam. Postmodum vero
de pontificatu quo de agitis, ipse cui cuncta cordium
secreta patescunt, agat, et hunc in eo constituat,
quem idoneum ad hoc sua sapientia probat.</p>
<br> <h4><center><em>Monachi vestem a Floriacensibus accipit; fit dein
archiepiscopus.</em> </center></h4>
<p>9. Hac viri sententia rex non modice exhilaratus,
laudat sanctum propositum ejus, laudat admirandum
<nobr><sub></sub></nobr> et imitandum exemplum magnae humilitatis ejus,
laudat constantem virtutem animi ejus. Destinantur
igitur post haec sub celeritate nuntii ad abbatem coenobii
sancti Benedicti Floriacensis, sanctae religionis
habitum ad opus episcopi juxta praescriptum negotium
exquisituri. Fama siquidem religiosissimae
conversationis, quae apud Floriacum ipsis diebus,
quaque terrarum ferebatur omnimodo fervere; et
econtra studium ejusdem religionis, quod ob multiplices
diversorum eventuum casus in Anglia usquequaque
coeperat defervere, illuc mitti et inde cupitae
religionis effectum persuasit expleri: quod et factum
est. Abbas quippe loci ipsius audito nuntio laetissimus
efficitur, assumptisque secum nonnullis e fratribus
suis, prospero cursu mare transvectus, Angliam
<nobr><sub></sub></nobr> ingreditur; antistitem Odonem Deo in cunctis
placere studentem alacer adit, et ei quam desiderabat
sancti propositi vestem devotissime tradit.
Spectabilis igitur pontifex Odo monachus habitu
factus, qui jam olim monachicae vitae sacris fuerat
actibus decoratus, quin jugum Domini super totam
Angliam a rege et regno invitatus, imo compulsus
susciperet, factus antistes Cantuariensis recusare
ultra non potuit. Qualiter ergo suscepti regiminis
officio usus sit qui nosse desiderant, ex vita ejus
quae et qualis ante sacerdotium et in sacerdotio
fuerit paucis supra digessimus, sicut aestimo, possunt
<nobr><sub></sub></nobr> advertere. Exstitit enim et sanctitate laudabilis, et
sapientia admirabilis, et constantia singularis.</p>
<br> <h4><center><em>Edredum regem ungit. Eucharistiae adversarios miraculo
convertit.</em> </center></h4>
<p>10. Rege autem Eadmundo in domo sua malitiose
interfecto, frater ejus Edredus imperii dignitate
functus, a glorioso Odone Cantuariorum summo
pontifice in regem sacra est unctione perfusus. His
diebus vir praecipuae probitatis Dunstanus, Glastoniensis
coenobii dignissimus abbas, magnus apud
regem, et honorabilis omni populo habebatur. Beatus
autem Odo moribus et aetate grandaevus, religione
et industria pollens, auctoritate et modestia praestans,
Christianis legibus totum regnum prudentissime
nobilitabat. Rex ipse Deum timens, bonos
<nobr><sub></sub></nobr> quosque speciali amoris dulcedine fovens, malos vero,
ne sua tyrannide bene agentes conturbarent, fortiter
premens, boni principis mores et actus exsequebatur.
Hoc ferme tempore quidam clerici, maligno errore
<small>[Note: <nobr><sub></sub></nobr> Haec totidem verbis Maiheuvius refert ex
Capgravio, qui proinde hunc libellum jam edidit:
<nobr><sub></sub></nobr> sed Capgravium hactenus nobis recuperare non licuit.]</small> seducti, asseverare conabantur panem et vinum
quae in altari ponuntur, post consecrationem in
priori substantia permanere, et figuram tantummodo
esse corporis et sanguinis Christi, non verum Christi
corpus et sanguinem. Quorum enormem perfidiam
beatus Odo destruere cupiens, dum quadam die in
conspectu totius populi sacrosanctis missarum solemniis
devotus intenderet, expressis lacrymis Dei omnipotentis
clementiam in suo ministerio adfore postulavit,
quae ad depellendos hominum errores substantivam
divinorum mysteriorum declararet proprietatem.
<nobr><sub></sub></nobr> Cumque ad confractionem vivifici panis
ventum fuisset, o ineffabilem Dei miserationem, o
praesentem aeternae majestatis ostensionem! confestim
namque inter manus pontificis, fragmenta corporisoris
Christi tenentis, sanguis guttatim defluere
coepit. Stans itaque pontifex, et prae gaudio uberes
lacrymas fundens, innuit astantibus ministris ut illi
potissimum propius accedant qui nuper in fide titubaverant.
Vocati igitur celeriter adsunt, atque in
tantarum rerum consideratione perterrefacti, pavitanti
voce exclamant: O te inter homines felicissimum
hodie, cui Filius Dei semetipsum in carne dignatus
est revelare! Et rursum: Exora, inquiunt,
paululum, Pater, exora Domini majestatem, ut in
pristinam formam praesens sanguis commutetur, ne
<nobr><sub></sub></nobr> nos propter infidelitatis errorem divina ultio sequatur.
Oravit ergo sacerdos; post orationem ad aram
respexit, et ubi dimiserat sanguinem, consuetam
vini reperit speciem. Sumptis autem coelestibus sacramentis,
laetantibus cunctis qui tantis interfuere
spectaculis, praecepit pontifex pro testimonio tantae
virtutis omnes undecunque pauperes aggregari, et
solemne convivium eisdem praeparari. Ipse autem
cum suis in magna gratiarum actione laetitiam agebat,
propterea quod omnis error de Dominico corpore
in pectore suorum abolitus fuisset; nec ultra
panem in altari positum verum Christi corpus esse
<nobr><sub></sub></nobr> diffiderent, qui verum sanguinem inde manare conspexissent.</p>
<br> <h4><center><em>Mirum in restauratione ecclesiae.</em> </center></h4>
<p>11. Aliud quoque divinum re vera miraculum in
ecclesia cui praeerat fecit; imo ipse non fecit, sed
qui solus habet divinitatem in illo fecit. Nam tectum
ejusdem ecclesiae, nimia vetustate corruptum,
semiruptis per totum partibus pendebat. Quod ille
renovare cupiens, murumque in porrectiorem celsitudinem
exaltare desiderans, congregatis artificibus
praecepit et quod dissolutum desuper eminebat penitus
tolli, et quod minus in altitudine murus habebat
jussit extolli. Sed quia clerus ac populus absque
servitio divino esse non valebat, et tantae magnitudinis
templum non reperiebatur quae ad capiendam
<nobr><sub></sub></nobr> numerosae plebis multitudinem sufficere videretur,
deprecatus est pontifex Dominum ut quousque opus
incoeptum consummatum fuisset, nulla aut infusio
imbrium, aut vis ventorum infra parietes ecclesiae
descenderet, quae eos a divino opere prohibere valeret.
Factumque est ut in tribus annis quibus ecclesiae
muri in altum porrigebantur, tota fabrica desuper
pateret, nec tamen, non dico infra ambitum
solius ecclesiae, sed nec intra muros totius civitatis
imber aliquando descenderet, qui vel clerum in
ecclesia consistentem ab officio praepediret, vel
populum ad ecclesiam concurrentem aliquatenus
posset ab incoepto cohibere. Eratque res digna spectaculo,
cum videres omnia civitatis pomeria aquis
infundi, et ejus moenia nulla pluviarum inundatione
<nobr><sub></sub></nobr> madefieri.</p>
<br> <h4><center><em>Edwium, regem libidinosum, per Dunstanum, tum per
se emendare conatur.</em> </center></h4>
<p>12. Cum autem rex Edredus transitoriam vitam
vita perenni permutasset, Edwis filius supra memorati
regis Eadmundi, in regem electus est. Qui moribus
et aetate juvenculus, juvenum quos sibi comites
atque satellites associaverat mox coepit consiliis
uti, spretis senibus, quos vita, moribus et aetate
magna praeditos industria et auctoritate constabat.
Unde correptus a fortissimo milite Christi Odone,
aliquantisper se temperabat, verens ne si illum omnimodis
non audiret, regiae dignitatis benedictionem
ultra votum suum sibi dare differret. At ubi eadem
benedictione potitus est, illico quasi effrenis effectus,
<nobr><sub></sub></nobr> omnes cordis sui sequebatur affectus. Factus est igitur
voluptatum magis quam Dei, luxuriae quam sobrietatis,
libidinum quam castitatis amator. Ibat
itaque juxta desideria cordis sui, et iniqua gerens a
suis benedicebatur. Super haec ea die qua regni coronam
in conspectu totius Ecclesiae in capite gessit,
gravis infamiae notam tantae gloriae et sibi ingessit.
Cum enim post officium ecclesiasticum una cum archiepiscopis,
episcopis, abbatibus caeterisque principibus
regni jam pransus sederet, subito exsilivit,
et relicto consortio omnium, in secretiorem sese cameram
contulit, duarum feminarum illic eum operientium
<nobr><sub></sub></nobr> stupri ardore succensus infandum consortium
expetens: quae res confidentium mentes magni
pudoris moerore dejecit. Habito autem consilio inter
eos quid facto opus esset, missus est ab archiepiscopo
et primoribus is, cujus superius mentio facta
est, venerabilis abbas Dunstanus, regem ab illicitis
amplexibus abstrahere, et ad regiam sedem inter
principes revocare; quod et factum est. Quapropter
rex vehementi furore turbatus, Dunstanum suis
omnibus spoliatum exsilio damnavit, et extra Angliam
trans mare fugavit. Fecit et alia innumera mala,
quae quoniam alias latius, licet non omnia, digesta
sunt, hic tantummodo paucis ea tetigisse sufficere
ratus sum.</p>
<p>13. Quae miles Dei omnipotentis Odo aequanimiter
<nobr><sub></sub></nobr> ferre non valens, iniquitatum illius publicus hostis
effectus est. Siquidem ubi eum nec admonitionibus
suis, nec obsecrationibus suis, nec increpationibus
suis acquiescere velle ut se corrigeret vidit; pontificali
auctoritate usus, unam de praescriptis mulieribus,
quam et amplior potentia et obscenior impudentia
dehonestabat, et notiorem hominibus fecerat,
quaque nimium contumeliosis amplexibus rex frequentius
abutebatur, missis militibus a curia regis,
in qua mansitabat, violenter abduxit, et eam in facie
deturpatam, ac candenti ferro denotatam, perpetua
in Hiberniam exsilii relegatione detrusit. Quae tamen
post nonnullum temporis intervallum, jam
obducta in cicatricem corporis forma, sed adhuc
hiante impudicae mentis deformitate, relicta Hibernia
<nobr><sub></sub></nobr> Angliam rediit, et Glocestram caecati cordis obscuritate
imbuta pervenit: ubi ab hominibus servi
Dei comprehensa, et, ne meretricio more ulterius
vaga discurreret, subenervata, post dies aliquot mala
morte praesenti vitae sublata est. Erat quippe summus
pontifex Odo vir virtutum robore et grandaevitatis
maturitate ac constantia fultus, et omnium
iniquitatum inflexibilis adversarius. Non hunc alicujus
gaudii saecularis illecebrae, non hominum minae,
non cujusvis damni perpessio poterat a rectitudine
deterrere. Quapropter quia nec sperabat aliquid,
nec expavescebat, omnium impotentium iram exarmabat.</p>
<br> <h4><center><em>Eadgaro rege Dunstanum sacrat.</em> </center></h4>
<p>14. Eadwio autem rege (si rex nominandus est,
<nobr><sub></sub></nobr> qui nec se nec alios regere novit), Eadwio, inquam,
rege regno pro suis criminibus eliminato <small>[Note: <nobr><sub></sub></nobr> Hanc excommunicationem Spelmannus refert
ad annum 958.]</small>, et
misera morte damnato, Eadgaro fratri ejus thronus
regius super totam Angliam confirmatus est. Hic
omnes pene antecessores suos morum probitate praecedens,
cunctas iniquitates quae diebus fratris sui
emerserant compressit, evertit, et pro posse in nihilum
egit. Praeterea mox ubi regnum obtinuit, reverendum
abbatem Dunstanum ab exsilio revocavit,
<nobr><sub></sub></nobr> et eum in episcopatum Wigornensem promovit. Qui
electus pontifex in gradum suscepti honoris consecrandus,
Cantuariam pro more advenit, seque ab
ipsius sedis antistite, beato videlicet Odone, sacrari
expetiit. Annuit ipse libens. Verum ut sanctum episcopum
spiritu prophetiae pollere in dubium nulli
veniret, hominem qui ad Wiciorum pontificatum
promovendus advenerat, in pontificem Cantuariorum
sancti Spiritus operatione promovit. Super
quo a circumstantibus cur sic ageret inquisitus,
Scio, inquit, filii, scio quid operetur in me Deus. Et
hunc quidem Wigornensis provincia me vivente
pastorem habebit, sed tota Britannia eodem, me
defuncto, rectore gaudebit; nec enim lege stringitur
sancti Spiritus donum. Quae prophetia quam vera
<nobr><sub></sub></nobr> exstiterit, Ecclesia Dei, quae ejus regimine, sicut praedixit
episcopus sanctus, diu postmodum gloriata est,
et usque hodie sacratissima illius intercessione munitur,
optime novit.</p>
<br> <h4><center><em>Moritur.</em> </center></h4>
<p>15. Talibus igitur bonorum gratiis spectabilis vir
Odo a Domino sublimatus, nequaquam se propter
merita operum suorum extulit, sed semper ad meliora
proficere studuit: quae retro sunt oblitus, et
in ea quae ante sunt extensus, sequebatur ad palmam
supernae vocationis Dei, populumque sibi commissum
more segetum feracium coelesti doctrina,
quasi pluviali gratia, quotidie irrigavit, quousque
animam illius rex in cubiculum suum introduceret,
et torrente voluptatis suae inebriaret. Raptum igitur
<nobr><sub></sub></nobr> ex hoc saeculo luculentissimum sidus urbis Cantuariae
Odo, gaudentibus angelis, sedem petiit <small>[Note: <nobr><sub></sub></nobr> Odonis mortem anno 958 consignant Florentius
Wigoniensis, Rogerius Hovedenus, et Mattheus
Westmonasteriensis. At praeferenda Chronologia
<nobr><sub></sub></nobr> Saxonica, in qua <em>Odo archiepiscopus obiisse</em> dicitur
anno 961. Confer notas ad Vitam S. Dunstani
infra ad annum 988. Odoni Willelmus annos XX
regiminis, rectius quam Bromtonus, qui XXIV tribuit.]</small> supernae
ac gloriosissimae civitatis, ubi sempiterna exsultatione
laetatur, et Christi faciem ineffabilis suavitatis
dulcedine contemplatur, securus jam de praemio sui,
atque de filiorum suorum salute sollicitus. Obiit autem
praesentibus universis Ecclesiae Christi filiis,
quibus etiam flentibus promittebat quod bonum illis
pastorem post obitum suum Dominus esset provisurus.</p>
<br> <h4><center><em>Elfsinus simoniacus ei succedit; qui mortuo insultat;
S. Odo custodi ecclesiae dat mandata in Elfsinum,
qui misere interit.</em> </center></h4>
<p>16. Post cujus transitum obtinuit locum summi
sacerdotii Elfsinus Wentanus episcopus, cognomento
<nobr><sub></sub></nobr> Lippe, data pecunia principibus qui primi
erant in palatio regis Eadgari. Nam et ante Odonem
magna ad rapiendum sacerdotium cupidine agebatur,
sed bonorum constantia episcoporum impediebatur.
Unde cum die adventus sui Cantuariam solemni
processione susceptus fuisset, accessit ad
sepulcrum viri Dei, stansque super illud ita furialibus
verbis defuncto exprobravit, dicens: Inepte,
ecce tu mortuus es, et sub tellure putridus jaces, et
<nobr><sub></sub></nobr> ego cum voluero de te potenter triumphabo. Te vivente
summus Anglorum pontifex esse nequivi, te
obeunte factus idipsum sum juxta quod olim esse
concupivi. Et inde, male ac decrepite senex, nullas
gratias habeas, quia si ultra vivere potuisses, nec
mihi, nec ulli vel participium habiti honoris tui
concedere voluisses. Ita ille palam in praesentia eorum
qui aderant dixit, et baculo tumbam sancti
percutiens, trisulco furore quo tenebatur accensus
inde recessit. Sed eadem nocte, dum mortalibus concessa
requies esset, apparuit beatus Odo ecclesiae
Salvatoris digno custodi, vultum lacteum habens,
vestimentum vero rosei coloris, ita virum alloquens:
Dormis an vigilas? Dormivi, inquit ille, senior
venerande, sed ecce vigilo, te loquente. At ille,
<nobr><sub></sub></nobr> Vade, inquit, ad electum sed non a Deo episcopum
Elfsinum, et hanc illi legationem ex meo nomine
defer: Haec mandat tibi servus Christi Odo. Non
sum mortuus, sed vivo regi meo omnipotenti Deo.
Atque ut hoc certissime experiaris, noveris quia
sicut tu causa mei adhuc in carne viventis non evaluisti
ad archiepiscopatum Cantuariensem pervenire,
ita per me in coelesti regno nunc viventem
invasum honorem in proximo perdes. Audi ergo
quae dico, quoniam hesterno die verbis mihi derisoriis
exprobrasti, baculo tuo sepulcrum meum percussisti:
praedico tibi quia mare transfretabis, Alpes
ascendes, sed nequaquam pallium patriarchatus
sanctae Dorobernensis Ecclesiae obtinebis, nec unquam
in apostolica ejus sede sedebis. Ille autem qui
<nobr><sub></sub></nobr> haec viderat, timens episcopi saevitiam, dissimulabat
ista nuntiare. Sequenti nocte apparuit ei iterum
sanctus Dei quae ante dixerat dicens: sed nec tunc
quae audierat homo nuntiare audebat. Item tertia
nocte adveniens vir Dei pontificali dignitate redimitus,
increpavit praefati hominis socordiam, dicens:
Si vitae tuae prosperitatem gnarus retinere desideras,
moneo ne quod a me secundo audisti episcopo tuo
revelare dissimules. Nam si feceris, in poena tua te
bene fecisse probabis. Tum ille experrectus, et admodum
perterritus, mane facto perrexit ad episcopum
incurvatusque toto corpore ante illum ait:
Venit ad me, Pater honorande, speciosus ut angelus
Dei gloriosus Odo praedecessor tuus, qui haec tibi
praecepit denuntiari: Quoniam, inquit mihi die nudiustertiano
<nobr><sub></sub></nobr> verbis illusoriis exprobrasti, baculo tuo
sepulcrum meum percussisti, praedico tibi quia
mare transfretabis, Alpes ascendes, sed nequaquam
pallium patriarchatus sanctae Dorobernensis Ecclesiae
obtinebis, nec unquam in apostolica ejus sede
sedebis. Quibus dictis dimisit a se episcopus relatorem
visionis, parvipendens ea quae audierat verba
ineptae, ut dicebat, comminationis. Sed evolutis aliquantis
diebus, omnia evenerunt quae a sancto Dei
praedicta fuerunt. Mari namque propter pallium deferendum
transito, itinere aliquandiu prospere decurso,
mox ut montana conscendit, nimio frigore
resolutus, equos qui in ejus comitatu erant necari
praecepit, pedesque suos eorum ventribus immisit,
<nobr><sub></sub></nobr> existimans nimietatem frigoris tali posse remedio
propelli. Sed non cessante qui illum cruciabat divino
furore, Domini majestatem impius blasphemavit,
et sic pollutum suum spiritum in mediis ignibus
exhalavit. Ita se demonstravit felix Odo Christo vivere,
quem penitus mortuum infelix Elfsinus ausus
est credere.</p>
<br> <h4><center><em>Birthelmo remoto, succedit Dunstanus; Columba
super sepulcrum S. Odonis, qui Segode dictus.</em> </center></h4>
<p>17. Hoc ita mortuo Birthelmus, Dorsetensis provinciae
praesul, homo nimiae pietatis ac simplicitatis,
in pontificatum Cantuariorum substituitur. Verum
ubi comprobatus est in exercendis ecclesiasticis disciplinis
omnino quam oportebat minus vigere, jussus
quod susceperat onus deseruit, et ad suum ovile
<nobr><sub></sub></nobr> quieturus humilis rediit. Igitur ut sententia Domini
et prophetia beati Odonis servi sui veritas esse
probaretur, Dunstanus, jam tunc Lundoniensis Ecclesiae
pontifex, a rege et regno eligitur, ac in
patriarchatum totius Britanniae glorioso Odoni
dignissimus successor subrogatur. Cujus Dunstani,
et hujus de quo agimus Patris Odonis illud inter
alia non parvo cognoscendae sanctitatis et beatitudinis
illorum indicio est, quod Dunstano in die sancto
Pentecostes missam ad altare Domini Salvatoris
Cantuariae celebrante, Spiritus sanctus qui super
ipsum in specie columbae apparuit, consumpto sacrificio
in australem altaris partem, ubi venerabilis
Odo tumulatus jacebat, divertit, et super tumbam
ejus multis intuentibus requievit. Quae res in tanta
<nobr><sub></sub></nobr> reverentia ab ipso Dunstano habita est, ut nunquam
post hoc ante sepulcrum illius transiret nisi genua
flecteret. Cognomine quoque boni in materna lingua
illum deinceps vocare solebat, videlicet Odo Segode
[<em>al.,</em> Thegood], quod interpretatur <em>Odo bonus.</em> Quo
cognomine etiam usque hodie ab Anglis, sed maxime
a Cantuaritis appellatur. His ita descriptis, gestae rei
series narrandi finem expostulat, quem hic quidem
ponimus, et in eo Deum qui est finis et complementum
omnium bonorum, consona voce laudamus,
qui nomen suum in omni gente ita glorificat, ut
quicunque illum timet et operatur justitiam, acceptus
sit illi. Illi ergo sit laus et gratiarum actio
per infinita saecula saeculorum, amen.
<br>Ut rosa de spinis, sic prodiit Odo paganis,
<br>&nbsp;&nbsp;&nbsp;<nobr><sub></sub></nobr> Stigmata perfidiae nulla parente trahens.
<br>Contra vota patrum fidei complexus aratrum,
<br>&nbsp;&nbsp;&nbsp;Ut bonus agricola cordis arabat humum.
<br>Sanguine sublimis, sublimior ordine morum,
<br>&nbsp;&nbsp;&nbsp;Clarus progenie, clarior ore fuit.
<br>Vir sceleris purus occursabat sceleratis,
<br>&nbsp;&nbsp;&nbsp;Summi regna Patris amplificare studens.
<br>Virtutumque phalanx illi praecordia tutans,
<br>&nbsp;&nbsp;&nbsp;Non in eo vitium passa tenere locum.
<br>Hic precibus fusis hostilia tela fugavit,
<br>&nbsp;&nbsp;&nbsp;Qui nos dente petit, hic prece caedet aprum.
<br>Qui super astra cluis, pro nobis, Odo, preceris,
<br>&nbsp;&nbsp;&nbsp;Multimodae cladis in regione sitis.<span class="text-blue-600 font-bold"