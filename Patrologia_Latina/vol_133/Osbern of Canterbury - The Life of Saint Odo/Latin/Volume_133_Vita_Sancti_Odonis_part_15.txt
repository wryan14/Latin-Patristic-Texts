Eadgaro rege Dunstanum sacrat. 
14. Eadwio autem rege (si rex nominandus est,
 qui nec se nec alios regere novit), Eadwio, inquam,
rege regno pro suis criminibus eliminato , et
misera morte damnato, Eadgaro fratri ejus thronus
regius super totam Angliam confirmatus est. Hic
omnes pene antecessores suos morum probitate praecedens,
cunctas iniquitates quae diebus fratris sui
emerserant compressit, evertit, et pro posse in nihilum
egit. Praeterea mox ubi regnum obtinuit, reverendum
abbatem Dunstanum ab exsilio revocavit,
 et eum in episcopatum Wigornensem promovit. Qui
electus pontifex in gradum suscepti honoris consecrandus,
Cantuariam pro more advenit, seque ab
ipsius sedis antistite, beato videlicet Odone, sacrari
expetiit. Annuit ipse libens. Verum ut sanctum episcopum
spiritu prophetiae pollere in dubium nulli
veniret, hominem qui ad Wiciorum pontificatum
promovendus advenerat, in pontificem Cantuariorum
sancti Spiritus operatione promovit. Super
quo a circumstantibus cur sic ageret inquisitus,
Scio, inquit, filii, scio quid operetur in me Deus. Et
hunc quidem Wigornensis provincia me vivente
pastorem habebit, sed tota Britannia eodem, me
defuncto, rectore gaudebit; nec enim lege stringitur
sancti Spiritus donum. Quae prophetia quam vera
 exstiterit, Ecclesia Dei, quae ejus regimine, sicut praedixit
episcopus sanctus, diu postmodum gloriata est,
et usque hodie sacratissima illius intercessione munitur,
optime novit.