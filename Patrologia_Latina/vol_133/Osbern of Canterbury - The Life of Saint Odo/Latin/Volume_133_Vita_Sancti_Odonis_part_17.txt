Elfsinus simoniacus ei succedit; qui mortuo insultat;
S. Odo custodi ecclesiae dat mandata in Elfsinum,
qui misere interit. 
16. Post cujus transitum obtinuit locum summi
sacerdotii Elfsinus Wentanus episcopus, cognomento
 Lippe, data pecunia principibus qui primi
erant in palatio regis Eadgari. Nam et ante Odonem
magna ad rapiendum sacerdotium cupidine agebatur,
sed bonorum constantia episcoporum impediebatur.
Unde cum die adventus sui Cantuariam solemni
processione susceptus fuisset, accessit ad
sepulcrum viri Dei, stansque super illud ita furialibus
verbis defuncto exprobravit, dicens: Inepte,
ecce tu mortuus es, et sub tellure putridus jaces, et
 ego cum voluero de te potenter triumphabo. Te vivente
summus Anglorum pontifex esse nequivi, te
obeunte factus idipsum sum juxta quod olim esse
concupivi. Et inde, male ac decrepite senex, nullas
gratias habeas, quia si ultra vivere potuisses, nec
mihi, nec ulli vel participium habiti honoris tui
concedere voluisses. Ita ille palam in praesentia eorum
qui aderant dixit, et baculo tumbam sancti
percutiens, trisulco furore quo tenebatur accensus
inde recessit. Sed eadem nocte, dum mortalibus concessa
requies esset, apparuit beatus Odo ecclesiae
Salvatoris digno custodi, vultum lacteum habens,
vestimentum vero rosei coloris, ita virum alloquens:
Dormis an vigilas? Dormivi, inquit ille, senior
venerande, sed ecce vigilo, te loquente. At ille,
 Vade, inquit, ad electum sed non a Deo episcopum
Elfsinum, et hanc illi legationem ex meo nomine
defer: Haec mandat tibi servus Christi Odo. Non
sum mortuus, sed vivo regi meo omnipotenti Deo.
Atque ut hoc certissime experiaris, noveris quia
sicut tu causa mei adhuc in carne viventis non evaluisti
ad archiepiscopatum Cantuariensem pervenire,
ita per me in coelesti regno nunc viventem
invasum honorem in proximo perdes. Audi ergo
quae dico, quoniam hesterno die verbis mihi derisoriis
exprobrasti, baculo tuo sepulcrum meum percussisti:
praedico tibi quia mare transfretabis, Alpes
ascendes, sed nequaquam pallium patriarchatus
sanctae Dorobernensis Ecclesiae obtinebis, nec unquam
in apostolica ejus sede sedebis. Ille autem qui
 haec viderat, timens episcopi saevitiam, dissimulabat
ista nuntiare. Sequenti nocte apparuit ei iterum
sanctus Dei quae ante dixerat dicens: sed nec tunc
quae audierat homo nuntiare audebat. Item tertia
nocte adveniens vir Dei pontificali dignitate redimitus,
increpavit praefati hominis socordiam, dicens:
Si vitae tuae prosperitatem gnarus retinere desideras,
moneo ne quod a me secundo audisti episcopo tuo
revelare dissimules. Nam si feceris, in poena tua te
bene fecisse probabis. Tum ille experrectus, et admodum
perterritus, mane facto perrexit ad episcopum
incurvatusque toto corpore ante illum ait:
Venit ad me, Pater honorande, speciosus ut angelus
Dei gloriosus Odo praedecessor tuus, qui haec tibi
praecepit denuntiari: Quoniam, inquit mihi die nudiustertiano
 verbis illusoriis exprobrasti, baculo tuo
sepulcrum meum percussisti, praedico tibi quia
mare transfretabis, Alpes ascendes, sed nequaquam
pallium patriarchatus sanctae Dorobernensis Ecclesiae
obtinebis, nec unquam in apostolica ejus sede
sedebis. Quibus dictis dimisit a se episcopus relatorem
visionis, parvipendens ea quae audierat verba
ineptae, ut dicebat, comminationis. Sed evolutis aliquantis
diebus, omnia evenerunt quae a sancto Dei
praedicta fuerunt. Mari namque propter pallium deferendum
transito, itinere aliquandiu prospere decurso,
mox ut montana conscendit, nimio frigore
resolutus, equos qui in ejus comitatu erant necari
praecepit, pedesque suos eorum ventribus immisit,
 existimans nimietatem frigoris tali posse remedio
propelli. Sed non cessante qui illum cruciabat divino
furore, Domini majestatem impius blasphemavit,
et sic pollutum suum spiritum in mediis ignibus
exhalavit. Ita se demonstravit felix Odo Christo vivere,
quem penitus mortuum infelix Elfsinus ausus
est credere.