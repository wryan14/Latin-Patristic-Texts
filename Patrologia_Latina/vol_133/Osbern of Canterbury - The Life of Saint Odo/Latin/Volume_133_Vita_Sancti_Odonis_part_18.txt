Birthelmo remoto, succedit Dunstanus; Columba
super sepulcrum S. Odonis, qui Segode dictus. 
17. Hoc ita mortuo Birthelmus, Dorsetensis provinciae
praesul, homo nimiae pietatis ac simplicitatis,
in pontificatum Cantuariorum substituitur. Verum
ubi comprobatus est in exercendis ecclesiasticis disciplinis
omnino quam oportebat minus vigere, jussus
quod susceperat onus deseruit, et ad suum ovile
 quieturus humilis rediit. Igitur ut sententia Domini
et prophetia beati Odonis servi sui veritas esse
probaretur, Dunstanus, jam tunc Lundoniensis Ecclesiae
pontifex, a rege et regno eligitur, ac in
patriarchatum totius Britanniae glorioso Odoni
dignissimus successor subrogatur. Cujus Dunstani,
et hujus de quo agimus Patris Odonis illud inter
alia non parvo cognoscendae sanctitatis et beatitudinis
illorum indicio est, quod Dunstano in die sancto
Pentecostes missam ad altare Domini Salvatoris
Cantuariae celebrante, Spiritus sanctus qui super
ipsum in specie columbae apparuit, consumpto sacrificio
in australem altaris partem, ubi venerabilis
Odo tumulatus jacebat, divertit, et super tumbam
ejus multis intuentibus requievit. Quae res in tanta
 reverentia ab ipso Dunstano habita est, ut nunquam
post hoc ante sepulcrum illius transiret nisi genua
flecteret. Cognomine quoque boni in materna lingua
illum deinceps vocare solebat, videlicet Odo Segode
, quod interpretatur Odo bonus. Quo
cognomine etiam usque hodie ab Anglis, sed maxime
a Cantuaritis appellatur. His ita descriptis, gestae rei
series narrandi finem expostulat, quem hic quidem
ponimus, et in eo Deum qui est finis et complementum
omnium bonorum, consona voce laudamus,
qui nomen suum in omni gente ita glorificat, ut
quicunque illum timet et operatur justitiam, acceptus
sit illi. Illi ergo sit laus et gratiarum actio
per infinita saecula saeculorum, amen.
Ut rosa de spinis, sic prodiit Odo paganis,
&nbsp;&nbsp;&nbsp; Stigmata perfidiae nulla parente trahens.
Contra vota patrum fidei complexus aratrum,
&nbsp;&nbsp;&nbsp;Ut bonus agricola cordis arabat humum.
Sanguine sublimis, sublimior ordine morum,
&nbsp;&nbsp;&nbsp;Clarus progenie, clarior ore fuit.
Vir sceleris purus occursabat sceleratis,
&nbsp;&nbsp;&nbsp;Summi regna Patris amplificare studens.
Virtutumque phalanx illi praecordia tutans,
&nbsp;&nbsp;&nbsp;Non in eo vitium passa tenere locum.
Hic precibus fusis hostilia tela fugavit,
&nbsp;&nbsp;&nbsp;Qui nos dente petit, hic prece caedet aprum.
Qui super astra cluis, pro nobis, Odo, preceris,
&nbsp;&nbsp;&nbsp;Multimodae cladis in regione sitis.<span class="text-blue-600 font-bold"