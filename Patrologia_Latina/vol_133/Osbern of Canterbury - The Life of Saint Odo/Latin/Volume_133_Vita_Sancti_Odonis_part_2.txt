OBSERVATIONES PRAEVIAE. 
 1. Etsi hujus Vitae scriptor antiquitatem vel ex
manuscripto codice sapiat, non tamen ejus nomen
aetatemve signat codex Thuano-Colbertinus, ex quo
hanc Vitam descripsimus. Is auctor mihi videtur esse
Osbernus Cantuariensis monachus sub Lanfranco
archiepiscopo, qui Osbernus de Vita Odonis Cantuariensis
archiepiscopi librum unum scripsisse apud
Pitseum memoratur. Incertum est an Willelmus
Malmesburiensis hunc libellum prae oculis habuerit
in concinnando Odonis elogio, quod libro I de Gestis
pontificum Anglorum inseruit. Dubitandi ratio inde
petitur quod Willelmus in nonnullis rebus, levioris
tamen momenti, cum Osberno (sic eum vocare interim
liceat) non convenit. Osbernus quippe ait,
Odonem suae electioni in sedem Cantuariensem repugnantem
non prius consensisse, quam missis Floriacum
legatis abbatem arcessierit, quia eum ad monachatum
indita cuculla initiatus fuisset: Willelmus
habet Odonem, transito mari, apud Floriacum
monachilia accepisse, Osberno Gervasius Dorobernensis
 monachus, Willelmo Bromtonus suffragatur.
Osbernus addit Odonem mortuum ecclesiae custodi
apparuisse, ut Elfsinum, in Cantuariae cathedram simoniace
intrusum, verbis suis compesceret: Willelmus
Elfsino ipsi factum ostentum tradit. Ad haec
quaedam Willelmus commemorat, ut de sancti Wilfridi
facta per Odonem translatione, aliaque nonnulla,
de quibus Osbernus silet.
2. Ambo in id conveniunt, defuncto Vulfhelmo
Cantuariorum antistite, cum regis ac populi vota in
Odonem concurrissent, hanc constantius, ut qui nondum
amicisset monachum, renisum fuisse, ne morem
majorum ambitione sua turbare videretur. Nullum
enim ad id tempus, nisi monachili schemate indutum,
archiepiscopum fuisse, inquit Willelmus, quod aliis
verbis tradit Osbernus. Godwinus sectarius errorem
 vocat, aitque certum esse Nothelmum aliosque
nonnullos saeculares, ut vocant, presbyteros Cantuariensi
Ecclesiae ante Odonem praefuisse. Verum
nullo argumento id certius rescire potest Godwinus,
quam Odo ipse aut Willelmus, primorum temporum
viciniores: nec constat Nothelmum monachatus
expertem fuisse. Beda quidem in praefatione ad
Historiam Anglorum Nothelmum duntaxat religiosum
Londinensis Ecclesiae presbyterum vocat: at hoc nomine
donare solebant monachi sacerdotes; et Beda
ipse in epistola ad Nothelmum illum, venerabilem
fratrem nostrum Nothelmum presbyterum appellat;
quae verba monachum designant potius quam presbyterum
saecularem. Monachum induit Odo, simulque
ipsa monasticarum vestium susceptione professus
est sub annum 937, quo tempore Floriacense
monasterium ad strictiorem regulae cultum revocatum
fuit opera Odonis abbatis Cluniacensis. Ab
eo itaque Odo monasticum habitum susceperit,
praetermissis Cantuaritis aliisque Anglicanis monachis,
 quorum observantia in tanta opinione tunc
non erat. Eadem causa Oswaldum aliosque Anglos
illexit ad coenobium Floriacense, ex quo Abbo in
Angliam missus est non minus causa pietatis quam
eruditionis.
3. Inter alia Odonis facta, quorum in sequenti libello
nulla mentio est, praecipuum videtur illud quod
de corporis sancti Wilfridi episcopi Eboracensis
translatione ab eo Cantuariam procurata legitur
tum apud Willelmum, ubi de nostro Odone, tum apud
Eadmerum in libro de Vita S. Wilfridi, edita in
parte prima Saeculi III Benedicti, pag. 226 et 227.
Addit Willelmus curasse Odonem, ut heroico metro
Wilfridi Vita texeretur; idque exsecutum fuisse
Fridegodum quemdam, cujus poema Patrologiae
nostrae, tom. CXXXIII damus. Subdit Willelmus
 synodalem Odonis epistolam ad suffraganeos
suos tempore Edmundi regis directam, qua eos hortatur,
ut ne tepide et negligenter in regimine animarum
conversentur, qua in epistola Odo non mediocre,
ut Willelmo visum est, litterarum dedit indicium,
sed majus pietatis ac sollicitudinis pastoralis. Haec
epistola ab eo scripta est, ut puto, post constitutiones
ab ipso latas sub eodem rege, apud Spelmannum
editas, in quibus cavetur de officio regis, cleri
et magistratuum. In capite 6, monachos hortatur ut in
omni humilitate et obedientia die noctuque vota sua
adimplere studeant, permanentes in timore Dei in ecclesiis,
ubi se voto constrinxerunt. Non sint vagabundi,
neque gyrovagi, qui nomen monachi desiderant,
officium autem ejus contemnunt: sed secundum
exempla apostolorum, per habitum humilitatis, laboribus
manuum, et lectione sacra, et continuis orationibus
se exercentes. Ad haec Eadmerus in prologo ad
Vitam sancti Wilfridi memorat Odonis libellum nostri
 de Vita et conversatione ipsius Wilfridi. Sed libellus
iste sine dubio non alius est quam Fridegodi carmen,
cui in codicibus nonnullis praemissa est Odonis epistola,
in qua haec verba: Igitur venerabillimas beati
confessoris Christi Wilfridi reliquias indecenti sentinosae
voraginis situ marcidas, imo (quod dictu quoque
 meticulosum est) praelatorum horripilatione neglectas,
cum inde favente Deo, scilicet a loco sepulcri ejus,
quidam transtulissent, reverenter excepi, atque intra
ambitum metropolitanae, cui gratia Dei praesideo, collocavi.
Itaque tantae tamque Deo dignae affinitatis delectatus
vicinitate, et editiore eas entheca decusare, et
excerptis de libro Vitae ejus flosculis novo opere pretium
duxi carmine venustare, id est per Fridegodum:
quod tamen Eadmerus, et forsan alii nonnulli, Odoni
tribuerunt. Nescio an certiora sint quae de aliis Odonis
scriptis habet Pitseus, qui ei insuper tribuit librum
unum ad Floriacenses pro nepote suo Oswaldo;
alium item de reali praesentia corporis Christi in
Eucharistia, itemque librum unum epistolarum, et
alium diversorum poematum.
4. Quod superest, Eadmerus, Willelmus Malmesburiensis,
Matthaeus Westmonasteriensis, aliique
Odonem sanctum vocant, et post eos cardinalis Baronius
in tomo X Annalium, tametsi in Martyrologio
Romano locum non habet Odo. Eum die quarta
 Julii ad Dominum migrasse ex Capgravio aliisque
scriptoribus Anglicis Maiheuvius docet, non septima
Februarii, qua die de sancto Odone agit Molanus in
Additionibus ad Usuardum. Laudatur maxime in sequente
Vita S. Dunstani per Osbernum.