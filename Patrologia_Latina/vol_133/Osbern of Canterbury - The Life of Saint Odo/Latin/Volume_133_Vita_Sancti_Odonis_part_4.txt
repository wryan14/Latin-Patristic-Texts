Athelmum adit; litteris studet. 
2. Adito itaque duce quodam, nomine Athelmo,
qui tempore regis Eluvredi et Christianissimus, et
inter caeteros optimates regni Anglorum unus de
sublimioribus erat, postulabat se illius potentia et
auctoritate a parentum suorum furore defendi. Qui
bona adolescentis indole gaudens, nec dignum aliquatenus
 esse judicans, ut tale decus paganis ritibus
sub patris imperio deserviret, paterno affectu illum
suscepit, defensione munivit, auxiliis necessariis simul
et non necessariis fovit, deinde Graeca ac Latina
lingua magistris edocendum tradidit, quarum
linguarum plerisque tunc temporis in gente Anglorum
usus erat, a discipulis beatae memoriae Theodori
archiepiscopi profectus; factusque est in utraque
lingua valde gnarus, ita ut posset poemata
fingere, prosam concinnare, et omnino quidquid
 ei animo sederet, luculentissimo sermone proferre.