NOTITIA HISTORICA.
(Apud Mansi, conciliorum amplissima Collect. XVIII, 405.)
Agapetus Marino successit, anno Christi 946, tempore Constantini VIII. Hic post multas synodos in causa
Hugonis et Artaldi celebratas, Rhemensem archiepiscopatum Artaldo adjudicatum confirmavit. Brunoni Coloniensi
archiepiscopo, Ottonis fratri, pallium petenti concessit. Debellatis ab Ottone rege magna victoria
Danis, iisdemque in Christianam religionem acceptis, gratulatus est Hamburgensi Ecclesiae, ejusque privilegia
a majoribus accepta innovavit (ADAM. lib. II, c. 2).
Hujus tempore post obitum Lotharii Berengarius regnum Italiae invasit. Otto imperator vero ab Adelheide
filia Rodulphi relictaque Lotharii uxore, et Agapeto pontifice, fugata tota Berengarii familia, pro
suppetiis ferendis sollicitatus, Adelheidem reginam, olim Lotharii conjugem, uxorem accepit. Idem regnum
integerrime defendit. Agapetus, cum novem annis, mensibus septem et diebus decem munere pastorali
bene functus fuisset, ex hac vita migravit.
