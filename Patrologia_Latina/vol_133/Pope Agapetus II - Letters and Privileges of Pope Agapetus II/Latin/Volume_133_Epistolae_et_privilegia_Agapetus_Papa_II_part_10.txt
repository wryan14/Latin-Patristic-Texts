VIII.
EPISTOLA AGAPETI PAPAE II AD GERARDUM LAUREACENSEM
ARCHIEPISCOPUM.
(Anno 948).
Dissidium ecclesiarum Laureacensis (hoc est Pataviensis)
et Salisburgensis componit. Salisburgensi
occidentalem Pannoniam attribuit; Laureacensi,
utpote antiquiori, benedictionis et sedis honorem,
orientalem Pannoniam, regiones Avarorum, Moravorum,
Sclavorum: potestatem libere praedicandi per
omnes Sclavorum terras, episcopos ibi ordinandi,
omniaque auctoritate apostolica constituendi.
 
AGAPETUS episcopus, servus servorum Dei, fratri
dilectissimo et reverendissimo GERARDO sanctae
Laureacensis Ecclesiae archiepiscopo, in Christo
salutem.
Petitiones tuas pro renovandis sive approbandis
 Ecclesiae tuae privilegiis, venerabilis Fuldensis
monasterii abbas Hademarus, huc causa orationis
veniens, cum magna benevolentia nostrae experientiae
suggessit, pariterque jurgia et disceptationes
gravissimas inter te et Heroldum archiepiscopum,
pro utrinque suscepta in una provincia pallii
auctoritate exortas, flebiliter nuntiavit: quod
et ipsi ex debita pastorali cura nimio cordis moerore
dolemus, detestabiliterque profanamus. Quippe
sancta et universalis Ecclesia, cui auctore Deo praesidemus,
a religiosis atque pacatis sacerdotibus
suis, et in charitate non ficta solidatis, quasi totidem
columnis innisa fulcitur; discordantibus autem
et adversum se hostiliter inflante superbia animum
 tollentibus, praesertim tantis pontificibus,
velut evulsis sustentaculis casura, non sine magno
periculo et vigoris sui detrimento a proprio statu
concutitur. Insuper etiam dum deforis inter vos
pro pallii honore pertinaciter hujusmodi contentio
exercetur: agitur ut in fraterna aemulatione decor
sacerdotii intus evacuetur.
Inde ergo, frater, officium nostrum illud esse
perpendentes, ne inimicitiarum fomite in vobis succrescente
dissidium sanctae Dei Ecclesiae, atque scandalum
sine consilii et utilitatis vestrae respectu diutius
nutriatur: ad sequestrandum litem vestram
accedimus nos arbitres, tam ex sollicitudine a domino
regiminis injuncti, quam amborum vestrorum
amore ad hoc permoti; ita videlicet ut et de praelibata
 conflictus vestri querimonia rationabilibus
judiciis rite justitiae satisfaciamus, et vos omni explosa
controversia in fraternam concordiam Christo
moderante revocemus.
Notum est igitur, litterisque penes nos commendatum,
quibus ecclesiarum locis dignitas pallii ab
hac apostolica sede debeatur. Lauriacensem autem
urbem antiquitus metropolitanam fore, et archiepiscopi
sedem, cui sanctitas tua praeesse dignoscitur,
sicut in privilegiis authenticis ad nos usque a
te directis legimus, ita quoque inventis quibusdam
exemplaribus chartae vetustate admodum attritis
in archivio sancti Petri reperimus. Hanc etiam
in exordio nascentis Ecclesiae, et immanissima
Christianorum persecutione, a doctoribus istius
 sedis catholicae fidei novimus rudimenta percepisse;
et exinde a succedentibus praedicatoribus in superioris
atque inferioris Pannoniae provincias ejusdem
fidei emanasse gratiam. Quibus etiam duabus
provinciis, illarumque pontificibus, usque ad
tempora Hunnorum non alius, quam sanctae Lauriacensis
praefuit archiepiscopus, quorum barbarica
feritas non solum praedictam Lauriacensem civitatem,
verum etiam in circuitu adjacentes regiones
depopulavit atque funditus desolavit. Inde quidem
contigit, ut episcopi hac necessitate compulsi,
sede illa deserta atque alio translata, simul etiam
archiepiscopalem ipsius sedis desererent honorem.
Modernis autem, nec multum retro elapsis temporibus,
vacante ab apostolico vicario Bawariorum
 regno, Arno primus sanctae Salzburgensis
Ecclesiae subrogatur archiepiscopus. Haec testatur
annosa memorialis sacri scrinii historia. Modo autem
mortalibus propitiante Christo, ab hostibus
sanctae Lauriacensis Ecclesiae quiete et inhabitandi
securitate concessa, non alibi quam ibidem fraternitatis
tuae cathedram oportet haberi. Quapropter
reinthronizamus te eidem Ecclesiae sanctorum Patrum
videlicet praedecessorum nostrorum, sed et
beatae memoriae domini Leonis papae, a quo excellentia
tua pallio ac privilegio donata est, sanctiones
atque statuta exsequentes: ac saepe dictam
sanctam Lauriacensem Ecclesiam potestate et vice
 beati Petri apostolorum principis absolvimus, et
archiepiscopamus, et in culmen metropolitanum
sublimamus, et privilegia nobis transmissa manu
propria munimus et corroboramus, ac rata esse
firmamus, denuoque tibi pallium cum praesenti
praecepto secundum usum prius concessum, successoribusque
tuis perpetim tenendum tradimus.
Hisque ex amussi ita ad justitiam reintegratis, decrevimus
rixas vestras, et dissensiones praefata ex
causa derivatas dirimere, atque in fraternum amorem
vos reconciliare, sicut utrique vestrum modo
susceptus servetur pallii honor illaesus, hortantes
quatenus apostolice instituti, amodo non in contentione
et aemulatione maneatis. Constat quidem
quod canonice singulis provinciis singuli ordinantur
 metropolitani. Proinde distribuere atque
determinare ita vobis parochias, bonum et pacificum
aestimamus: ut divisis duabus Noricae regionis
provinciis, Heroldo archiepiscopo occidentalis
Pannoniae cura committatur et custodia; tibi
autem successoribusque tuis, propter emeritam antiquitatem
sanctae Lauriacensis ecclesiae, cui jure juniorum
reverentia assurgit, in benedictionis et sedis
ordine praelatis atque praepositis, providentiam orientalis
Pannoniae, regionemque Avarorum atque Maraharorum
 sed et Sclavorum, qui modo Christiani,
vel adhuc per baptisma Christo lucrandi sunt,
circumquaque manentium, credimus, nostramque
apostolicam vicem in illis partibus praedicandi, et
pro arbitrio vestro ubi opus est episcopos constituendi,
 omniaque disponere atque ordinare tali auctoritate
atque potestate delegamus, ac si ipsi praesentes
affuissemus. Quod si jam dictus Heroldus
archiepiscopus deinceps, suorumve quispiam successorum,
minime diffinito limite contentus, sed
interdictam atque a sua potestate separatam dioecesim
repetere pervicaciter conatur, nec a prohibitae
contentionis schismate per istas nostras apostolicas
traditiones atque determinationes compescitur: ipse
etiam pie concessa dignitatis munificentia penitus
privetur, atque secundum jus pristinum, superior
Pannonia continuetur inferiori, atque tuae tuorumque
successorum ambae perpetualiter subjaceant ditioni.
Allubescentes autem assensumque praebentes
 istis nostris saluberrimis decretis benedicimus et
catholicos approbamus: resistentes vero, atque infirmare
vel omnino pervertere contendentes, anathemate
Maranatha sanctae Trinitatis districte percutimus,
et apostolica sententia, qua mulctati Anania
et Saphira exspiraverunt, damnamus, et cum
blasphematoribus sancti Spiritus sempiternis cruciatibus
puniendos destinamus.