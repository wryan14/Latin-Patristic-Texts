IX.
EPISTOLA AGAPETI PAPAE II AD AYMARDUM ABBATEM
CLUNIACENSEM.
Privilegium abbatiae Cluniacensis.

AGAPETUS, servus servorum Dei, dilecto filio
 AYMARDO venerabili abbati monasterii Cluniacensis,
aedificati in honore beatorum apostolorum Petri et
Pauli siti in pago Matisconensi, et per te in eodem
monasterio, tuisque successoribus in perpetuum.
Convenit apostolico moderamini benevola compassione
pie poscentium votis succurrere, et alacri
devotione his praebere assensum. Ex hoc enim potissimum
praemium a conditore omnium Deo promerebimur.
Igitur quia petistis a nobis, quatenus
monasterium praedictum in illo statu quo a Guillelmo
duce per testamentum manere decretum est, nostra
apostolica auctoritate decerneremus, sanctae Romanae,
cui Deo auctore deservimus, Ecclesiae subjectum
esse: inclinati precibus tuis, tibi ad regendum
concedimus. Itaque sit illud monasterium cum
 omnibus rebus, vel quas nunc habet, vel quae deinceps
ibi traditae fuerint, liberum a dominatu cujuscunque
regis, aut episcopi, sive comitis, aut cujuslibet
ex propinquis ipsius Guillelmi. Nullus ibidem
contra voluntatem monachorum praelatum eis post
tuum decessum ordinare praesumat: sed habeant
liberam facultatem, sine cujuslibet principis consultu,
quemcunque secundum regulam sancti Benedicti
voluerint, sibi ordinare; nisi forte, quod absit,
personam suis vitiis consentientem eligere maluerint.
Hoc quicunque voluerit, cum Dei zelo prohibeat.
Decimas vero, quae olim ad vestras capellas pertinuerunt,
et per modernam quasi auctoritatem, sive
licentiam, a quolibet episcopo subtracta sunt, vobis ex
integro restituimus. Capellas autem, si aliquae
 jam factae, vel faciendae inibi sint, ita manere concedimus,
ut vestris ecclesiis nihil ex decimis minuatur.
Hoc vero quod dilectus filius noster Bruno
episcopus de praedictis capellis vobis concessit, ratum
et firmum esse decrevimus in perpetuum. Praeterea,
quidquid ex vineis, vel culturis ad vestram
partem pertinet, partem quoque decimarum, ad hospitale
vestrum pertinere sancimus. Simul et de his
rebus, quas percepturi estis. Hoc etiam quod Leobaldus,
ad praedictum monasterium dereliquit. Simul
et illud quod Magiona, vel alicubus rebus, quae
ad id monasterium pertinere debent. Confirmamus
etiam nostra apostolica auctoritate abbatiam Carilocensis
coenobii, quae eidem collata est monasterio,
abbatias S. Joannis, atque beati Martini suburbio
 Matiscensi sitas, nihilominus in perpetuum constare
decernimus ad praedictum locum, ut nullus episcopus
vel comes, vel aliqua persona inibi temerario
ausu quidquam ordinare praesumat, sine jussione
rectoris jam dicti loci. Similiter censemus de Celsanicas
Alodo Hecfredi comitis, quem filius noster Stephanus,
justa lance causam examinans, pro omnium
remedio Christianorum praelibato delegavit loco.
Praeterea villas omnes quae pertinent ad idem coenobium
Cluniacense, soliditate apostolica roboramus,
Solustriacum videlicet, Caninias, Seneciacum, Arpagiacum,
sanctum Victorem, et Scociolas, Kaerdasemscum,
Dabormacum, et Piscatoriam, quam
Osam vocant; Tosciacum, et ecclesiam sancti Desiderii,
 Ambariacum, et Saviniacum alodum, quem
Engelbaldus dedit, et alodum quem Waldo, veniens
ad conversionem, dedit. Similiter et Amberiam, et
ecclesiam S. Abundi, quam Artaldus moriens ad
praedictum reliquit coenobium. Ecclesiam sancti Saturnini,
cum omni alodo, quem Geraldus archiepiscopus
dedit praedicto coenobio. Et quia ordo monasticus
summam desiderat immunitatem: ita vobis
concedimus, sicut locis sanctis ubique reverentia
debetur, ut nullus vestra municipia, aut res quaslibet,
sine vestro consultu distringere, aut invadere
ullo modo praesumat. Sane, ad recognoscendum,
quod praedictum coenobium sanctae apostolicae sedi,
ad tuendum, atque fovendum pertineat, dentur per
quinquennium X solidi. Si quis autem contra hanc
 saluberrimam nostram constitutionem resistendo
venire tentaverit, aut aliquid horum corrumpere
conatus sit, et omnia quae in hoc privilegio sancimus
non observaverit, sciat se sub divini judicii obtestatione,
anathematis vinculo aeternaliter, nisi resipuerit,
innodatum, et a regno Dei alienandum, et
cum diabolo sine fine cruciandum. Qui vero nostrae
hujus saluberrimae sanctionis custos et observator
extiterit, a Christo Domino benedictionem, et a sanctis
apostolis mundi judicibus absolutionem hic et in
futuro consequi mereatur.
Scriptum per manus Leonis notarii regis, et scriniarii
sanctae Romanae Ecclesiae, in mense Mart. per
indictionem VII.