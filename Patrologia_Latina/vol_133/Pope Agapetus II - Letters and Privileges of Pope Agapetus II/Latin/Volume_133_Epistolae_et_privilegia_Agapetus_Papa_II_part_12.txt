X.
AGAPETI PAPAE II EPISTOLA AD WILLIARIUM ABBATEM.
(Anno 950.)
Confirmat sententiam Ottonis magni in materia
immunitatis S. Maximini.
 
AGAPETUS, servus servorum Dei, reverentissimo
abbati WILLIARIO, totius charitatis exhibitionem in
Christo.
Nuntios vestrae almitatis ad sacrorum apostolorum
limina, pariterque nostram apostolicam dignitatem
directos, Asolfum videlicet atque Guntharium cum
magna benevolentia suscepimus, ac illorum legationem
praesenti omni Romano clero clementer audivimus.
Scimus vero, ipsis referentibus, saepe ac multum
 vos vexatos a Ruotberto, quamvis in hoc minime,
in aliis tamen venerabili archiepiscopo, eo
quod vobis commissum monasterium sibi commissae
ecclesiae vellet subdere injuste, nisi vos tuerentur
hinc justum judicium ex regia dignitate serenissimi
Ottonis prolatum, inde chartae Caroli Magni, atque
aliorum antiquorum regum in medio recitatae. Ergo
omnis ordo Romani cleri, annuente nostra apostolica
dignitate, decrevit ut super monasterio vestro, dico
autem illo quod in vicino Trevirensium murorum
in honore S. Joannis evangelistae fundatum, sanctis
sanctorum confessorum Maximini, Agritii atque Nicetii
corporibus dicatum, immobiles permaneant
sententiae in chartis conscriptae, Ottonis regis praecessorumque
 ejus, regum Francorum videlicet, ut in
praesenti et in posterum sub regia tantum potestate
permaneat, neque unquam ulli alteri personae subjaceat,
excepto abbati, quem ejusdem monasterii fratres
communi concordia secundum regulam elegerint.
Si vero praedictus archiepiscopus, aut aliquis
successorum ejus, seu alius quilibet fratrum, qui
sunt, vel erunt in eodem monasterio, quietem impie,
crudeliterque turbaverit, nisi primo praesenti conscriptione,
ac deinde ab apostolica dignitate admonitus
resipiscat, non ut pastor, sed sicut mercenarius
tractetur. Idcirco si in tam pertinaci duritia
perstiterit, ad ultimum nostra apostolica auctoritate
excommunicetur, et insuper bonis regibus, ac
ducibus, justisque judicibus resistentibus compos
 voti sui nunquam fiat.
Scriptum per manum scrinarii S. Romanae Ecclesiae.
Data II Kal. Martii, indictione VIII. Bene valete
.