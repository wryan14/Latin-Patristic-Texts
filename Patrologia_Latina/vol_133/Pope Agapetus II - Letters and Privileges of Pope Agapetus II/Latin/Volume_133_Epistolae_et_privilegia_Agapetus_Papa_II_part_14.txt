XII.
AGAPETI PAPAE II EPISTOLA AD WISADUM URGELLENSEM
EPISCOPUM.
(Anno 951.)
Ecclesiae Urgellensis privilegia confirmat.

AGAPETUS, servus servorum Dei, reverendissimo et
sanctissimo WISADO sanctae Urgellensis Ecclesiae
episcopo, tuisque successoribus in perpetuum.
Convenit apostolico moderamini pia religione
 pollentibus benevola compassione succurrere, et
poscentium animis alacri devotione impertiri assensum.
Ex hoc enim lucri potissimum praemium apud
conditorem omnium Deum procul dubio promeremur,
quando venerabilia loca opportune ordinata
ad meliorem fuerint sine dubio statum perducta.
Igitur quia postulasti a nobis quatenus supradictum
episcopatum Urgellensis Ecclesiae cum omnibus suis
aedificiis, seu et villis, ecclesiis, parochiis, casis,
vineis, terris, campis, pratis, pascuis, silvis, saletris,
arboribus pomiferis, fructiferis vel infructiferis
diversi generis, puteis, fontibus, rivis, molendinis,
piscariis, aquis aquarumque discursibus, castellis,
montibus, vallibus, collibus, rupturis adjacentiisque,
 eorum cultum vel incultum, nec non et pertinentiam
ejusdem episcopii, scilicet Cerdaniensis pagus,
Libianensis, Bergitanensis, Paliarensis quoque, atque
Riba curcensis, Jestabiensis, atque Cardosensis,
Anabiensis ac Tirbiensis, et locis sanctae Deodatae
cum finibus suis, et Fencris cum finibus
suis, et Submonte cum finibus suis. . . . . Confirmamus
etiam et tertiam partem telonei ejusdem
episcopii, cum pertinentiis mercati, vel cum omnibus
ad ipsum episcopium ex suis omnibus locis ubicunque
generaliter et in integro pertinentibus infra
supradictum episcopatum, a territorio Urgellensis,
Cerdaniensis, Bergitanensis, Palliarensis atque Ribacurcensis.
Item et confirmamus tibi tuisque
successoribus de ipsius supradicti episcopii locis et
 pertinentiis primitias et decimas. Necnon et iterum
stabilimus ut nulla quaelibet persona clericis vestri
episcopii consistentibus injuste ad districtionem aut
ad injustam legem deportare cum laicali persona
praesumat. Nam quia supradictum episcopium cum
omnibus rebus ubicunque sibi pertinentibus a Francorum
regibus per praecepti paginam firmatum et
solidatum est regali auctoritate, ita et nostra apostolica
auctoritate firmamus, ut amodo et in antea
quidquid vos vestrique successores legaliter acquisituri
fueritis futuris temporibus, ex praesenti anno
Incarnationis Domini nostri Jesu Christi 991, decima
indictione, inclinati precibus vestris, per vestra
regalia praecepta et hujus privilegii seriem in
perpetuum vobis vestrisque successoribus confirmamus
 et stabilimus detinendum, possidendum, et cum
Dei timore dispensandum atque regendum; ut nullus
rex, nullusque princeps, nullus comes, nullus
marchio, nullus judex, neque ulla parva magnaque
persona aliquam vim aut invasionem in eodem episcopio,
neque in suis pertinentiis unquam facere
praesumat. Pro quo sub divini judicii obtestatione
et anathematis interdicto promulgantes, decernimus
ut nullus nostrorum successorum pontificum neque
ulla magna parvaque persona audeat neque praesumat
contra hoc nostrum apostolicum privilegium in
aliquibus agere injuste, neque frangere tentet. Si
quis autem, quod non credimus, in aliquibus frangere
tentaverit, sciat se, nisi resipuerit, auctoritate
Dei et sancti Petri apostoli atque nostra, qui ejus fungimur
 vicariatione, anathematis vinculis indissolubiliter
innodandum, et a regno Dei alienandum, et
cum diabolo et ejus atrocissimis pompis atque cum
Juda traditore Domini nostri Jesu Christi incendio
concremandum; et in voragine tartareoque chaos
demersus cum impiis deficiat. Qui vero custos et
observator exstiterit, benedictionis gratiam et coelestis
retributionis a justo judice Domino Deo nostro
multipliciter consequatur, et vitae aeternae particeps
esse mereatur. Amen. Bene valete.
Scriptum per manum Leonis notarii regionarii,
atque scriniarii, sanctae Romanae nostrae Ecclesiae,
in mense Decembrio, in supradicto anno, indictione
supra nominata.