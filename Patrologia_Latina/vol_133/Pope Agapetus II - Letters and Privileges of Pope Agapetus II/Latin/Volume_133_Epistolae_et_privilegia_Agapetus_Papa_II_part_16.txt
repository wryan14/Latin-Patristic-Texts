XV.
AGAPETI PAPAE II PRIVILEGIUM CONCESSUM MAIMBODO
MATISCONENSI EPISCOPO.
(Anno 946-954.)
Ecclesiae S. Vincentii Matisconensis canonicorum
privilegia et possessiones confirmat.
 
AGAPETUS episcopus, servus servorum Dei, reverentissimo
et sanctissimo MAIMBODO Matisconensis
Ecclesiae episcopo, perpetuisque successoribus in
perpetuum.
Cum omnium sanctarum Dei ecclesiarum status
a beatorum apostolorum principis Petri doctrinis
provehatur, et ab ejus fulcimine lapsa quae sunt resolidantur:
 oportet merito sanctam Matisconensem
Ecclesiam minorationem suae dioeceseos patientem,
suarumque dignitatum copia carentem cito restitui,
ut honorem suum non amittat. Cognoscentes igitur
ipsam in omnibus quassatam, convenit ad ejus relevationis
statum auxiliatricem nostram porrigere
dextram: quatenus B. Petri apostoli fonte potata,
Christo juvante, suis redintegretur honoribus; et
ideo omnium sanctarum Dei ecclesiarum cultores
comperiant atque fideles, eo quod Maimbodus, dilectus
episcopus, spiritualis filius noster, suggessit,
apostolicae almitati nostrae, quatenus concederemus
suis canonicis et laicis in ecclesia S. Vincentii martyris
commorantibus, aliunde ibidem non ordinare
 episcopum nisi qualem canonici una cum praedictis
religiosis laicis inter se elegerint, sicut sacri censent
canones; etiam concedimus sibi suisque successoribus,
ut honor debitus omni tempore impendatur.
Praenominatis etiam canonicis concedimus atque
confirmamus omnes res, quae per praecepta regum
vel largitionem bonorum Christi fidelium utriusque
sexus in eodem loco collatae sunt, ut irrefragabiliter
sine alicujus contradictione in perpetuum habeant.
Abbatiam vero S. Clementis martyris, quae est in
suburbio praefatae civitatis cum omni integritate et
ecclesiis atque terris et ancillis, colonis et colonabus
sibi pertinentibus; nec non et ecclesiam S. Desiderii
in Vergiaco villa sitam cum terrula S. Petri ex
episcopatu in praenominata villa conjacente, simulque
 ecclesiam S. Romani in Cathenaco 
villa sitam. Verum etiam nonas et decimas
et ex furtis  praefati pagi, atque tertiam
partem nemoris juxta Ararim fluvium ab amne,
villaque Adolani latam, sicut pius Ludovicus rex
dilectus filius noster annuente praetaxato Maimbodo
praesule de decimis et terra, pariterque consentientibus
Hugone marchione et Leothaldo moderatissimo
comite, cujus animus in augmento praefatae ecclesiae
omnino flagrabat, concessit. Itaque nos per hoc
nostrum apostolicum privilegium concedimus detinendum
perpetualiter cum decimis S. Albani martyris
et Gisario: ita ut amodo et deinceps quidquid
in eodem loco donata vel concessa sunt, vel divina
pietas in posterum augere voluerit quacunque persona,
 absque alicujus impulsionis molestia teneant
et possideant. Ea vero ratione ut nullus rex, dux,
comes, aut exactor vel publicus minister super eos
aliquam angariam aut districtionem seu gravamen
atque imperationem imponere praesumat, nisi quantam
fideles canonici praedicti loci alicui personae ob
suam bonitatem concedere voluerint. Statuentes
atque promulgantes coram Deo et terribili ejus
examine, per hujus nostrum apostolici privilegii
firmamentum sancimus, et beati Petri apostolorum
principis auctoritate decernimus, et tam apostolicae
sedis obtestamur futuros pontifices, quam qui ecclesiasticas
ministraverint functiones, vel etiam magnas
parvasque personas, ne quispiam, quacunque sit
dignitate praeditus, de omnibus istis capitulis, quae
 a nobis concessa sunt quoquomodo licentiam habeant
a saepe saepius nominato loco, atque specialiter
apostolicae exorationis gratia conjuncta disjungere
aut alienare. Si quis interea, quod non credimus,
temerario ausu contra ea, quae hac nostra auctoritate
pie et firmiter per hoc nostrum privilegium
disposita sunt, contraire tentaverit, vel haec, quae a
nobis ad laudem Dei pro stabilitate jam dictae ecclesiae
ordinate statuta sunt, refragare in aliquo aut
transgredi praesumpserit, sciat se auctoritate B. Petri
apostolorum principis, cujus immeriti vices agimus,
anathematis vinculo innodatum, et cum diabolo
et ejus atrocissimis pompis atque cum Juda traditore
Domini nostri Jesu Christi aeterni incendii supplicio
 concremandum. At vero qui pio intuitu custos
et observator in omnibus exstiterit custodiens hujus
nostri apostolici constitutum ad cultum Dei respiciens,
benedictionem aeternam a misericordissimo
Domino Deo nostro percipiat et vitae aeternae particeps
effici mereatur.