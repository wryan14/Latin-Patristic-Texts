XVI.
AGAPETI PAPAE II EPISTOLA AD ARVERNOS.
(Anno 946-955.)
Praedones a monasterio Celsiniacensi arceantur.

AGAPETUS episcopus, servus servorum Dei, omnibus
sanctae Dei Ecclesiae filiis in Arvernico habitantibus,
 perpetuam pacem, aeternamque salutem in
Christo Jesu.
Immensa suspendimur admiratione, cur illi, quibus
inter vos pastoralis cura commissa est, oculos
habeant mentales clausos; sanctam Ecclesiam, ita,
ut nobis suggestum est, sinant pravorum rabie lacerari,
vastari, rebus propriis exspoliari, non opponentes
se murum pro domo Israel, nec in praelio in
die Domini stantes, ut obvient sua auctoritate raptoribus
et praedonibus: sed videntes inhonorari suam
ipsorum matrem, tacent, nec aspera redarguunt invectione
patratores. Videmur enim terribilem illam
vocem aut ignorare, aut nullatenus omnino pertimescere,
quae dixit: Maledictus qui prohibet gladium
suum a sanguine (Jer. XLVIII, 10). Unde generaliter
 omnibus vobis condolemus, timentes ne ira Dei a
sanctuario ipsius, id est a praelatis insipiens, in oves
eorum justo grassari permittatur judicio. Nostis
quam plurimis, fratres, et qui ignorat, cognoscat,
locum Celsinianias, ex quo fundatus est, sanctae
Romanae Ecclesiae specialiter esse contraditum, ejusque
sub tuitione ab initio mansisse, quem speciali
amore diligendum esse decernimus, atque omni tempore
multiplici sublimandum honore judicavimus.
Nec immerito, nam salutiferum monastici ordinis
aroma ex eodem loco surgens, nunc in nostris partibus,
Deo donante, flagrare utiliter videtur. Quapropter
rogamus et obsecramus, magnaque prece
deposcimus ut praedicto loco reverentiam exhibere
curetis, ibique Deo militantes nullus inquietare
 praesumat. Si quis autem de terra ad jam dictum
monasterium pertinente, vel eosdem monachos, aut
de ipsorum familia aliquid injuste contra voluntatem
abbatis ejusdem coenobii tenet, nostra apostolica
auctoritate praecipimus ut hoc sine dilatione reddere
festinet. Quod si non fecerit, ante nostram praesentiam
jubemus ut veniat rationabilem causam dicturus.
Si vero et hoc contempserit facere, terribilis
anathematis innodatus nostra excommunicatione,
qui vices beati Petri, licet indigni, agere videmur,
cujus  injuste invadere non timet, plectatur
atque vulneretur. Specialiter ergo nostra ex parte
obsecrando praecipimus domno Stephano (Arvernensi)
episcopo, in cujus dioecesi Celsinianias monasterium
 situm est, ut omnes res ejusdem monasterii
vastantes, vel aliquid mali familiae monachorum
ibidem consistentium inferentes, gladio excommunicationis
ferire non differat, et a liminibus sanctae
Dei Ecclesiae tandiu sequestret, donec digna satisfactione
emendare cogantur.