XVII.
AGAPETI II EPISTOLA AD LANDULFUM CAPUANUM
PRINCIPEM.
(Anno 946-955.)
Monet ne monasterii Capuani libertatem offendat.

AGAPETUS episcopus, servus servorum Dei, LANDULFO,
Capuano principi.
 Audivimus, quod sine maxima cordis moestitia
loqui non possumus, Cassinensis coenobii monachos
inhoneste et turpiter conversari. Quod quam perniciosum
et quam scelestum sit, nullus fidelis ignorat,
nam ut Propheta testatur: Lapides sanctuarii
in capite platearum dispersi sunt (Thren. IV, 1),
cum hi, qui in monasterio sicut beati Benedicti regula
continet, Deo servire debuerant per castella et
plateas ambulantes habitare videantur, et propterea
regularem vitam relinquentes, et propriae voluntati,
et illecebris servientes sicut beati Benedicti regula
continet, non Dominicis, sed suis inclusionibus pro
lege est eis desideriorum voluptas. Quod malum in
caput quondam Landulfi tui genitoris respicit, qui
quasi monasterium intra Capuanam civitatem aedificans,
 non ob Dei reverentiam, sed temporis gloriae
honore cupidus parvipendens animarum periculum,
suo dominatui monasterium subdere cupiens, perverso
more cum morbido grege recumbere deside
rans, ut totius possessio jam dicti monasterii suis
quasi jure haereditario relinqueretur. Unde gravissime
dolemus, et miramur tanti viri caecam cupiditatem
non retractantis, quod incensa et subversa
ecclesia Cassini, res ejus accepit contra sententiam
Prophetae dicentis: Omnes principes qui dixerunt:
Haereditate possideamus nobis sanctuarium Dei;
Deus meus, pone illos ut rotam, et sicut stipulam
ante faciem venti, et sicut ignis qui comburit silvas,
et velut flamma incendens montes (Psal. LXXXII, 13-15).
Quae ab illo, si fieri potest, Deus avertat. Frequenter
 autem monitus, dum adviveret, coram episcopo
suo sicut ipse Balduinus abbas testatur, culpabilem
se reddidit, et supradictum monasterium
cum omnibus suis rebus eidem abbati in integrum
restituit, nullam sibi, aut suis posteris dominandi
potestatem ulterius relinquens. Nos vero modo gratias
Deo referentes ob reverentiam beati Patris Benedicti
Cassinensi praefato monasterio cum eodem
abbate ordinandum decrevimus Capuanum monasterium
et nostrae auctoritatis privilegio corroborandum,
et hoc ex autoritate Dei et beati Petri apostolorum
principis constituimus, et ordinamus ut in
ipso Capuano monasterio, quod non Dei amore sed
saeculari cupiditate aedificatum est, unus, aut duo,
 aut multum tres senes monachi de quorum vita non
dubitetur relinquantur ad regendum et custodiendum.
Caeteri vero monachi omnes majores et minores
cum omnibus monasterii rebus ad proprium coenobium
Casini montis revertantur ibi Deo famulantibus,
sub ipsius beati Patris Benedicti regula degentibus,
sicut antiquitus a nostris praedecessoribus et ab imperatoribus
et regibus definitum, et promulgatum
est, ut sub nullius principis, ducis, aut gastaldei,
vel alicujus magnae parvaeque personae, aliquo modo
subderetur dominio, ita et sub nostra et regum
tuitione, sub abbatis ordinatione, Dei cum timore
perenniter regendum atque dispensandum. Nam,
quod non credimus, qui aliter agere praesumpserit,
aut aliquam ordinationem de ipso monasterio facere
 tentaverit, sive de rebus supradicti monasterii invadere
praesumpserit, et hanc nostram apostolicam
jussionem in aliquibus frangere tentaverit, sciat se, nisi
resipuerit, auctoritate Dei et beati Petri apostolorum
principis, atque nostra, qui ejus fungimur in caricationem
(sic), esse excommunicatum, et ab ingressu
ecclesiae, et corpore et sanguine Christi privatum, et
a consortio Christianorum segregatum, iterumque
sciat se per privilegii sanctionem sub anathematis
vinculis innodatum; qui vero custos, et observator,
atque adjutor exstiterit, benedictionis gratiam, et
coelestem retributionem a Christo Domino Deo
nostro multipliciter consequatur. Hanc autem apostolicam
jussionem praefatum monasterium pro futuro
testimonio habere jubemus.