XVIII.
EPISTOLA AGAPETI PAPAE II AD WILLIHELMUM ARCHIEPISCOPUM
MOGUNTINUM.
(Anno 955.)
Idem privilegium tribuit quod Maximus II Fridurico
concesserat.
 
Fraternitatis amore acti fideque antiquorum circumcincti
ea vobis sanctaeque Moguntinae Ecclesiae,
cui praeestis denegare ignoramus, propter quae vestros
nuntios ad sanctam sedem principis apostolorum
et ad nostram apostolicam dignitatem missos
cognoscimus et quae nostri antecessores vestris antecessoribus
denegare. Scimus vero vestris litteris
 intimantibus sancto Bonifacio vestro antecessori a
Gregorio secundo, Gregorio tertio, nec non Zacharia,
nostris antecessoribus, nostro utique praedecessore,
nec non praedecessore nostro Marino Fridurico
nostro confratri, vestro praedecessori, collatum, ut
in partibus totius Germaniae Galliaeque provisor
sanctae Moguntinae sedis, vicarius missusque apostolici
teneretur. Ita ut si quos invenisset viros a recto
tramite justitiae deviantes, cujuscunque essent personae
ad se vocare, ubi loci vellet monere, corrigere,
synodumque constituere, ubi vellet, potestatem
apostolici haberet. Inde quia vos fidem subjectionemque
et caetera, quasi omnes sanctae Mogontinae
sedis priores provisores fassi sunt, fatemini,
 eamdem vobis potestatem concedimus, quam priores
nostri viri apostolici vestris prioribus concesserunt:
quatenus vice nostra sceleratos et pravae vitae
homines habeatis potestatem corripere, et ad viam
veritatis vestris exhortationibus revocare, et ut
scitis noster vicarius missus in partibus Germaniae
Galliaeque, ubi ubicunque episcopos, presbyteros,
diaconos vel monachos etiam cujuscunque personae
homines contra canones et constituta sanctorum
Patrum, sive contra ecclesiasticam regulam excessisse
reperietis, apostolica auctoritate juxta canones
et instituta sanctorum Patrum illos corrigere et
ad viam veritatis reducere non omittatis. Synodum
etiam vobis provisori metropolitano Moguntinae
sedis constituere, ubi placeat concedimus partibus
 Germaniae Galliaeque sine alicujus contradictione
personae. Si quis vero, quod absit, vobis vicario
apostolici velit aliquo contradicere vos apostolicam
sedem appellando, sciat non ante nos terminetur
tempore a vobis constituto illum apostolica benedictione
privari, et anathematis vinculo religari. Sanctae
etiam Mogontinae sedi privilegium conscribimus,
ut si quis eam cujuscunque sit personae antiquo . . .
re hu . . . habito velit depraedari ipse depraedetur, et
nisi resipiscat aeterno vinculo anathematis apostolica
majestate circumalligato, cui potestas data est
ligandi atque solvendi, mancipetur, et in die omnium
proditore, judicii dico, inde reddet rationem.