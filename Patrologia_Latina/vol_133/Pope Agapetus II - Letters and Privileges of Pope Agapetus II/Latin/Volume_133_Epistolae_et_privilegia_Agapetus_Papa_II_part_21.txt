XX.
AGAPETI PAPAE II PRIVILEGIUM PRO MONASTERIO S. MARTINI
DE LENIS.
(Anno 955.)
 
AGAPETUS episcopus, servus servorum Dei, SEGARIO
religioso abbati venerabilis monasterii sancti
Martini, qui vocatur Lenis, qui est in ripa de flumine
Atace in valle Bolicarnea, et per eum in eodem
venerabili monasterio in perpetuum.
Cum magna nobis sollicitudine insistit cura pro
universis ecclesiis ne aliquam necessitatis jacturam
sustineant, sed magis propriae utilitatis stipendia
consequantur. Ideo convenit nos pastoralis tota
mentis integritate procurare et sedule eorum utilitatum
subsidia illis conferre, ut Domino nostro omnipotenti
id quod pro ejus sanctimoniis, honore etiam
 et laude atque gloria ejus divinae majestatis, venerabilium
ut nostrorum erat contulisse locis, sitque acceptabile,
nobisque ad ejus locum locupletissima misericordia
dignum hujusmodi pii operis insidere in
sidereis conferatur arcibus remuneratione. Igitur
quia petistis a nobis quatenus ecclesiam sanctae Mariae
quae est in Coronulas, cum terris et vineis et
cum omni redhibitione sua, pari modo et ecclesiam
S. Stephani quae est in Bolorda, item cum terris et
vineis et cum omnibus pertinentiis suis; simili modo
et ecclesiam S. Joannis quae est in Combreto, cum
omnibus suis pertinentiis; pariterque et ecclesiam
S. Petri quae est in Petralata, item cum terris et vineis;
verum etiam et villam de Buxo et Petrus, cum
terris et vineis et silvis et aquimolis suis; similiter
 in villa quae dicitur Cassanges, cum casis et vineis et
terris, et medietatem de villa quae dicitur Barosa,
nec non in vico Adasate cum terris et vineis; pari
modo et villa quae dicitur Artosol, cum omni sua
pertinentia: pariter infra comitatu Feniolotense, et
comitatu Rodense, et Rosselione, tuae religiositati . . . .
in perpetuum concedere deberemus. Ita sane ut a
vobis vestrisque successoribus singulis quibusque
indictionibus pensus nomine rationibus ecclesiasticis
decem argenti solid . . . . . denarios duodecim difficultate
postposita persolvatur . . . . . de nostra melioratione
 seu definitione indifferenter vos sine dubio
procurantes efficiatur; nullaque praeterea ad dandum
annue pensus a vobis mora proveniat, sed ultro
actionariis sanctae nostrae Ecclesiae apto tempore
persolvant; statuentes apostolica censura,
auctoritate beati Petri apostolorum principis, sub
divini judicii obtestatione anathematis interdictum,
ut nulli unquam nostrorum successorum pontificum
vel aliae cuilibet magnae parvaeque personae ipsa
praenominata loca a potestate et ditione jam fati monasterii
auferre praesumat. Si quis autem temerario
ausu magna parvaque persona contra hunc nostrum
apostolicum praeceptum agere praesumpserit, sciat
se anathematis vinculo innodari, et a regno Dei
alienum, et cum omnibus impiis aeterno incendii
 supplicio condemnatum. At vero qui observator exstiterit
praecepti, gratiam atque misericordiam, vitamque
aeternam a misericordissimo Domino nostro
consequi mereatur.
Scriptum per manum Leonis scriniarii sanctae
Romanae Ecclesiae in mense Octobris, indictione XIII.
Bene valete.