XXI.
AGAPETI PAPAE II PRIVILEGIUM PRO MONASTERIO
MONTIS CASSINI.
(Anno 955.)
Balduino abbati Casinensi ejusque successoribus monasterium
S. Stephani in territorio Terracinensi
situm concedit.

AGAPETUS episcopus, servus servorum Dei, BALDUINO
 dilecto filio, et abbati venerabilis monasterii
Cassini Montis, et omnibus ejus regulariter intrantibus
in perpetuum.
Convenit apostolico moderamini pia religione
pollentibus benevola compassione succurrere, et
justi desiderii congruum impertire suffragium.
Atque ideo quia postulastis a nobis quatenus
concederemus vobis monasterium sancti Christi
protomartyris Stephani, quod per longam vetustatem
in ruinis, et in desertis positum est cum ecclesiis,
seu cellis, aquis, rivis, cum terris, campis,
pascuis, silvis, cultis vel incultis, et cum omnibus
ad suprascriptum monasterium generaliter in integrum
pertinentibus, positum territorio Terracinense,
 et inter has fines. A primo latere casale qui
vocatur Vorke, et casale Clevini; a secundo latere
pede montis devolvit quomodo ascendit per pedem
montis sub ipso monte, per pedem montis sancti
Lacui, et veluti vadit in monte de Campilla, et per
rivum Balani, et montem de Montania, et casale
Rustizanu et Tauri. A quarto vero latere casale
Salissanu, et Plage, et Baleranum usque in rivo
David et revertit in casali Barkas. Juris sanctae
Romanae, cui Deo auctore deservimus Ecclesiae,
vobis tenendum perpetuis temporibus concedere
deberemus, inclinati precibus vestris per hujus
praecepti seriem supra scriptum monasterium cum
omnibus ad eum pertinentibus, sicut supra legitur,
a praesenti quarta decima indictione vobis vestrisque
 successoribus in perpetuum vobis concedimus detinere
deberi; statuentes atque promulgantes sub
divini judicii observatione et anathematis interdictione,
ut nulli unquam nostrorum successorum
pontificum, vel aliae cuilibet magnae parvaeque personae
subtrahere praesumat, quae ipsum locum ad
restaurandum, et ad pristinum gradum revocandum,
a nobis per remedium animae Stephaniae spiritualis
nostrae filiae recepistis. Si quis autem, quod non
optamus, temerario ausu contra hoc nostrum
apostolicum praeceptum ire tentaverit, sciat te auctoritate
Dei, et beati Petri apostolorum principis
anathematis vinculo innodatum, et a regno Dei
alienum. Qui vero pio intuitu custos, et observator
hujus nostri apostolici constituti in omnibus exstiterit,
 benedictionis gratiam, et misericordiam a
justo judice Domino Deo nostro consequi mereatur.
Scriptum per manum Acritioneri scriniarii sanctae
Romanae Ecclesiae, in mense Octobrio, indictione
supra scripta, quarta decima. Bene valete.
Data septimo decimo Kalendas Novembris per manum
Andreae divini, respectu gratiae, arcarii sanctae
sedis apostolicae. Anno, propitio Deo, pontificatus
domni Agapiti, summi pontificis, et universalis
papae, in sacratissima sede beati Petri apostoli,
anno decimo, in mense, et indictione suprascripta.