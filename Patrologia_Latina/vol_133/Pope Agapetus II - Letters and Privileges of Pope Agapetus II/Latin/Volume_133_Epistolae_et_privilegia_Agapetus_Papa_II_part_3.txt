I.
AGAPETI PAPAE II PRIVILEGIUM PRO MONASTERIO S. SALVATORIS
FULDENSI.
(Anno 946.)
Confirmatio privilegiorum quae Marinus II papa
Fuldensi monasterio concessit.
 
AGAPETUS episcopus, servus servorum Dei, HADAMARO
 religioso abbati venerabilis monasterii Domini
Salvatoris, et per te in eodem venerabili
monasterio successoribusque tuis abbatibus in perpetuum.
Summam gerentes sollicitudinem omnium venerabilium
locorum, quantum ex divino adjutorio
possibilitas datur, de eorum stabilitate satagere studemus.
Hoc namque studio, et divina placatur clementia,
et laus Ecclesiae Christi procuratur: nam
 potiori et nos fiducia pro impetranda venia delictorum,
aeternam pietatem audemus implorare: et ideo
reverentia tua postulavit a nobis quatenus jam dictum
venerabile monasterium Domini Salvatoris a sancto
Bonifacio episcopo constructum in loco qui vocatur
Boconia erga ripam fluminis Fuldaha, privilegii sedis
apostolicae munimine decoretur, et sub jurisdictione
sanctae nostrae cui, Deo auctore, deservimus
Ecclesiae, constitutum nullius alterius Ecclesiae jurisdictionibus
submittatur: de qua re piis desideriis
tuis faventes, hac nostra apostolica auctoritate id,
quod exposcis, effectui mancipamus secundum privilegii
seriem, quod ab antecessore nostro bonae
memoriae Marino hujus almae sedis praesule inibi
perpetualiter factum nobis ostendere sategisti: et
 ideo omnem cujuslibet ecclesiae sacerdotem in praefato
monasterio ditionem quamlibet habere, aut
auctoritatem, praeter sedem apostolicam prohibemus,
ita ut nisi ab abbate monasterii fuerit invitatus,
nec missarum ibidem solemnitatem quispiam
praesumat omnino celebrare; ut profecto juxta id,
quod subjectum, apostolicae sedi firmitate privilegii
consistit, inconcusse dotatum permaneat, locisque,
ac rebus, tam eis quas moderno tempore tenet,
vel possidet, quam quas futuris temporibus in jura
monasterii divina pietas voluerit augere ex donis,
et oblationibus decimisque fidelium absque ullius
personae contradictione firmitate perpetua perfruatur.
De caetero vero hoc deliberantes, decernimus,
ut congruis temporibus, nostrae sollicitudini ecclesiasticae
 intimetur, qualiter religio monastica regulari
habitu dirigatur, concordiaque convenienti ecclesiastico
studio mancipetur, ne forte, quod absit,
sub hujus privilegii obtentu, animus gressusque
rectitudinis a verae norma justitiae aliquo modo retorqueatur;
et neque regi, neque episcopo cuilibet,
vel comiti, vel aliae magnae parvaeque personae licitum
sit quamlibet vim inferre, sive aliquam controversiam
facere in rebus et familiis ejusdem saepe
dicti venerabilis monasterii.
Auctoritate nostra etiam interdicimus, ut nulla
femina inibi ingredi unquam praesumat, nemo in
eodem venerabili monasterio, vel in caeteris ejus
locis placitum habeat, nemo servos, vel colonos ad
aliquod servitium astringat, illis tantum exceptis
 personis, quibus abbas ad utilitatem suae necessitatis
assensum praebuerit.
Eligendi sibi abbatem, quando opus fuerit, fratres
inter se potestatem habeant, secundum regulam
sancti Benedicti sine ullius personae contradictione,
tibique, dilecte fili Hadamare, quia te bene eruditum,
et eloquentem virum novimus, verbum Dei praedicare
auctoritate sancti Petri, et concedimus, et
praecipimus. Igitur statuentes apostolica censura decernimus
per hujus decreti nostri paginam, ut quicumque
cujuslibet Ecclesiae antistes, vel quacunque
dignitate praedita persona hanc privilegii nostri
auctoritatem, quam praerogativa principis apostolorum
firmamus, temerare praesumpserit, nisi cito
 resipuerit, anathema sit, et iram Dei incurrens, a
coetu omnium sanctorum extorris existat, et nihilominus
praefati monasterii dignitas a nobis indulta
perpetualiter inviolata permaneat apostolica auctoritate
roborata. Qui autem custos et observator hujus
nostri privilegii  benedictionem et
gratiam a Domino consequatur.
Scriptum per manus Leonis scriniarii sanctae
Romanae Ecclesiae in mense Octobris, indictione V.
Datum VII Kal. Novembris per manum Stephani,
primicerii summae apostolicae sedis, anno, Dei propitio,
pontificatus domni Agapeti summi pontificis,
et universalis papae II, in mense Octobris, indict. V.