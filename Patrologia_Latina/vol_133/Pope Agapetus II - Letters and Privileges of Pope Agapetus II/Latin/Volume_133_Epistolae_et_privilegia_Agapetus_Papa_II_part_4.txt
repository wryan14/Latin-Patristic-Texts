II.
AGAPETI PAPAE II EPISTOLA AD ATENULFUM PRINCIPEM
BENEVENTANUM.
(Anno 946.)
Hortatur ut monasterium S. Sophiae monachis Casinensibus
restituat.
 
AGAPETUS episcopus, servus servorum Dei, ATENULFO,
Beneventano principi, salutem et apostolicam
benedictionem.
Officii nostri consuetudo deposcit vigilantes, et
diem judicii exspectantes, ut in melius proficiant,
admonere, negligentes corrigere, juxta illud apostolicum:
Argue, obsecra et increpa (II Tim.
IV, 2). Hinc in alio loco Dominus per prophetam
dicit: Si non annuntiaveris iniquo iniquitatem
 ejus, sanguinem ejus de manu tua requiram
(Ezech. III, 18). Nostrae igitur mentis benevolentiam
a dilecto filio nostro Balduino abbate audientes,
unde valde gaudentes sumus, quod nos ad ecclesiarum
exaltationem promptos audivimus. Sed
quia nos constringit omnium Ecclesiarum pastoralis
cura sollicite vigilare, sicut nobis noster spiritualis
filius Balduinus, reverentissimus monasteriorum
Pater, retulit vestris dominationibus, in
bono quod coeperatis non permansisse. Unde valde
moeremus, et dolentes sumus, quod monasterium
in honore sanctae Sophiae intra Beneventanam civitatem
positum, et sub ditione beati Benedicti Patris
monachorum in Cassino monte constituto ab
ipso suae constructionis exordio ita permanente,
 vestris autem temporibus audacter statuta regum,
et universalium apostolicorum virorum prae oculis
non habentes, jam dictum monasterium sanctae Sophiae
inaudita temeritate sub ditione monasterii
beati Benedicti subtrahere non formidastis, sed
eumdem monasterium jam dictum Balduinus reverendissimus
abbas canonica auctoritate, et regum,
et apostolorum praeceptis legalibus recollectum in
ipsius sancti monasterii ditione revocatum. Praedecessori
autem nostro Marino pontifice eum ad se
vocante idem ipsum monasterium invadere praesumpsistis.
Idcirco omnimodis monemus, et pro
Christi amore obsecramus, ut jam dictum monasterium
repetenti supradicto abbati in integro reddere
 debeatis, et ulterius de monasterio sanctae Sophiae
Cassinensi coenobio molestiam non faciatis, et si,
quod absit, aliter feceritis, sicut in nostrorum praedecessorum
pontificum praeceptis sancitum est, ita
et vos sub anathematis vinculo innodandum nihilominus
sciatis.