III.
AGAPETI II PRIVILEGIUM PRO PARTHENONE ESSENENSI.
(Anno 946.)
Parthenonis Essenensis privilegia, petente Hatewiga
abbatissa, confirmat.

 AGAPETUS episcopus, servus servorum Dei, HATHEWIGAE
religiosae abbatissae, et monasterio Asindae
ab Altfrido quondam praesule constructo, suisque
successoribus in perpetuum.
Tunc summae apostolicae dignitatis apex in hoc
divini prospectus nitore dignoscitur perfulgere, cum
in exercendis Dei laudibus impensius studebit sui
laboris exhibere certamen. Igitur quia postulastis a
nobis per interventum domni et gloriosi regis Ottonis,
quatenus privilegium datum a praedecessore
nostro domno Zacharia papa praelibato monasterio,
cui vocabulum est Asindae, ab Alfrido praesule constructo,
quod flammarum adustione cum praedicto
monasterio combustum est, nostra apostolica auctoritate
vobis idem privilegium noviter concedere
 juberemus, et decimam, quam permissu praedicti
domni apostolici, et assensu episcoporum totius
cleri, Guntharius Coloniensis Ecclesiae archiepiscopus
earumdem sanctimonialium victui atterminaverat,
et electionis arbitrium, ut quando abbatissa
defuncta fuerit licentiam habeant sanctimoniales,
quam ibidem fuerit intrinsecus, de semetipsis quae
digna fuerit, et Deo placita, eligere abbatissam. Et
ut privilegiis apostolicae sedis idem monasterium
decoretur, ut sub jurisdictione sanctae nostrae, cui
Deo auctore, deservimus Ecclesiae constitutum,
nullius alterius Ecclesiae jurisdictionibus submittatur;
pro qua re piis desideriis vestris faventes, id
quod exposcitis effectui mancipamus, statuentes
apostolica censura sub divini judicii obtestatione, et
 anathematis interdictu, ut nullus unquam praesumat
quispiam cujuscunque sit dignitatis, vel quantumcunque
magna parvaque persona, de rebus aut possessionibus,
vel quidquam quae ei pertinere videntur
quoquo modo auferre, aut alienare praesumat, sed
nec quamlibet malitiam, aut jacturae molestiam
ibidem sive pacis, sive barbarico tempore firma stabilitate
decernimus sub jurisdictione sanctae nostrae
Ecclesiae permanendum. At vero qui pio intuitu
observator hujus nostri apostolici privilegii exstiterit,
benedictionis gratiam a misericordissimo Domino
Deo multipliciter consequatur.