IV.
AGAPETI PAPAE II EPISTOLA AD LEONEM ET BENEDICTUM
IN ECCLESIAS TRIVENTINAM ET TERMOLENSEM INTRUSOS.
(Anno 947.)
 
AGAPETUS episcopus, servus servorum Dei, LEONI
presbytero et monacho, et BENEDICTO aeque presbytero,
irrationabiliter a nobis consecratis episcopis,
et ipsum ordinem . . . . vestientibus.
Misimus jam vobis litteras quatenus veniretis ad
nos, et satisfaceretis accusationibus et querelis quas
adversus nos habet Joannes episcopus sanctae sedis
Beneventanae, qui interpellavit super nos atque
ostendit privilegia facta nostris antecessoribus pontificibus
 S. R. E. et apostolicae sedis cum districto
anathemate, ut nullus aliquis praesumat minuere
terminos praedictae Beneventanae ecclesiae, et quod
Triventina et Termolensis ecclesiae antiquitus
subditae fuissent Beneventano episcopo, pariterque
et omnes aliae ecclesiae, quae constructae vel construendae
sunt infra terminos istarum et aliarum per
civitates et castra, cunctaque loca Beneventani principatus
ditioni subjecta, et quia renuistis venire, et
rationem reddere, cognovimus, vos non per ostium
intrasse, sed furtive, ut fures et latrones aliunde
irrupsisse, et indebite episcopale ministerium usurpasse;
cumque nova praesumptio surrexerit, ut
videtur, ut plebes quae subditae sunt sub dioecesi
et . . . . episcopatus ipsius Beneventanae provinciae
 contra instituta canonum per praemium et datum
elegerunt vos sibi per simoniacam haeresim episcopos,
ideoque excommunicamus vos ex auctoritate
B. Petri apostolorum principis, ut neque in eisdem
plebibus, hoc est Triventina et Termulana ecclesia,
episcopalem cathedram . . . . praesumatis, nec in nulla
alia ecclesia permissum habeatis aliquod episcopale
officium peragere. Nos denique cognoscentes quod
licet illud ab antiquis possessum est pontificibus, et
omnia, et parochias, et dioeceses integre Beneventano
principatui retradimus, renovamus atque confirmamus
eidem Joanni Beneventano episcopo,
ejusque successoribus in perpetuum possidendum, a
nostrorumque successorum nullo aliquid minuendum,
propterea admonendo, mandando excommunicamus,
 auctoritate beati Petri apostolorum principis,
clericos et cunctam plebem Triventinam et in
Termolis consistentem ut si . . . . sine gastaldeis ministerialibus
seu clericus, vel populus ipsarum
civitatum praesumpserit quaerere supradictos Leonem
monachum et Benedictum aeque presbyterum in
ipsis civitatibus excipere ad pontificalem ordinem
exercendum sub anathematis vinculo maneant constricti.
Si quis autem, quod non optamus, ausu praesumpserit
haec quae a nobis ad laudem Dei pro stabilitate
jam dictae Beneventanae Ecclesiae statuta sunt
refragare, aut in quoquam transgredi, aut minuere
terminos, sciat se anathematis vinculo innodatum,
sed et cum Juda Domini traditore, et cum omnibus
 impiis aeterno supplicio condemnatum. At vero qui
pro intuitu observator et in omnibus exstiterit
custodiens hujus nostri apostolici constituti ad
cultum Dei respiciens, benedictionis gratiam a
misericordiosissimo Domino nostro multipliciter
consequatur, et vitae aeternae particeps effici mereatur.
Datum per manus Stephani primicerii sanctae
Romanae et apostolicae sedis, anno, Domino propitio,
pontificatus domini Agapeti II papae in sacratissima
sede beati Petri apostoli primo, ind. v.