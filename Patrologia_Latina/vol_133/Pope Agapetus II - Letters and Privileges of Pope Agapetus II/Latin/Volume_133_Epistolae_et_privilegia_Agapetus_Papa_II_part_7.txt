V.
AGAPETI PAPAE II EPISTOLA AD ADALGARIUM HAMBURGENSEM
ARCHIEPISCOPUM.
(Anno 948.)
Junctionem Bremensis Ecclesiae cum Hamburgensi,
et caetera Hamburgensis jura confirmat.  
AGAPETUS episcopus, servus servorum Dei, reverendissimo
et sanctissimo ADALGARIO S. Hammaburgensis
Ecclesiae archiepiscopo, tuisque successoribus
in perpetuum.
Convenit apostolicae moderationi pia religione
pollentibus benevola compassione succurrere, et
poscentium animos alacri devotione impertire;
ex hoc enim lucri potissimum praemium apud conditorem
omnium Deum procul dubio promeremur,
dum venerabilia loca opportune ad meliorem fuerint
statum sine dubio producta. Igitur quia postulastis
a nobis quatenus archiepiscopatum Hammaburgensis
 Ecclesiae totum integrum vobis confirmaremus, sicut
a praedecessore D. nostro Nicolao hujus apostolicae
sedis decretum est; inclinati precibus Hadamari
Fuldensis abbatis, apostolica auctoritate concedimus
cum omnibus generaliter atque specialiter locis ad
eumdem vestrum archiepiscopum pertinentibus, scilicet
omnia quae vestri antecessores suis laboribus
acquisiverunt, vel etiam amor aeternae patriae ibi a
Christicolarum fidelibus largita sunt largiuntur; cum
illis etiam, qui nunc suo tempore divina protegentia
ad Christi conversi sunt fidem, videlicet episcopis
Danorum, Norvenorum, Suvevonum, nec non omnium
septemtrionalium partium; pallium quoque,
et ejus usum in praenominatis a praedicto papa factis
habendum tibi, et omnibus successoribus tuis perpetuo
 decernimus. Deinceps vero nullum archiepiscoporum,
vel Coloniensem, vel alium quemlibet
in vestra dioecesi ullam sibi vindicare decernimus
potestatem; quinimo et ipsis et omnibus omnino
suademus cultoribus religionis, ut adjutorium, et
solatia vobis in omnibus administrent; quatenus
pro gratia hujus beneficii plenam recipere mercedem
a Domino mereantur, cum omnia, quae proficua ecclesiae
probantur exhibere, et divinis non impugnantur
praeceptionibus, efficienda et praebenda omnipotentis
Dei auctoritate, et beatorum apostolorum
Petri et Pauli esse non dubitamus, et hoc nostro decreto
decernimus, secundum praenominatae bonae
memoriae Nicolai papae sanctionem, et reverendissimi
 regis Ludovici votum, ipsas praedictas dioeceses,
Hamburgensem scilicet, et Bremensem, non deinceps
duas, sed unam esse et vocari; omnem quoque adversantem
vel contradicentem, atque piis nostris
studiis quolibet modo insidiantem, anathematis sermone
percutimus, perpetuaeque ultionis reum diabolica
sorte damnamus, ut culmen apostolorum, more
praedecessorum nostrorum, causamque Dei pio affectu
zelantes ab adversis hinc inde partibus muniamus.
Apostolica itaque auctoritate, et Bernhardo
episcopo Alverstadensi, Thidardo Hisdenensis ecclesiae,
et caeteris conterminalibus episcopis insuper
jubemus et eos monemus, ut te in omnibus adjuvent,
quatenus sacerdotale ministerium explere et
animarum lucra Domino Jesu Christo facilius acquirere
 valeas. Auctoritate ergo apostolica et censura
sub divini judicii obtestatione, et anathematis interdicto
statuimus, et nulla persona magna vel parva,
cujuscunque ordinis, aut dignitatis sit, omnia quae a
nobis, vel praedecessoribus nostris ecclesiae tuae et
tibi concessa sunt violet; quicunque autem mutaverit,
vel in aliquo violare praesumpserit, nisi resipuerit,
auctoritate Dei, et B Petri, et nostra, qui ejus
fungimur vicariatione, perpetui anathematis vinculo
sit innodatus. Qui vero custos et observator ejus exstiterit
benedictionis gratiam, et coelestis retributionis
a justo judice Domino Deo nostro consequi mereatur.
Scriptum per manum Arronis notarii regionarii,
atque scriniarii S. R. E. in mense Januario, indictione
 VI. Data IV Nonas Januarii per manum Andreae
arcarii sanctae sedis apostolicae in sacratissima
sede B. Petri apostoli, indictione VI.