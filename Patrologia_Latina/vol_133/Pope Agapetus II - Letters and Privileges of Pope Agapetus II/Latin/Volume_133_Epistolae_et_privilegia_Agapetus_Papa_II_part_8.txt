VI.
AGAPETI PAPAE II EPISTOLA AD WINDILGARDEM ABBATISSAM.
(Anno 948.)
Monasterium Gandersheimense in Saxonia constructum,
sub protectione sedis apostolicae recipitur,
variisque donatur privilegiis.

AGAPETUS episcopus, servus servorum Dei, WINDILGARDI,
abbatissae venerabilis monasterii Ganderescheimensis,
constructi ab Ottone comite de
Saxonia, aliisque suae sortis abbatissis in perpetuum.
 Quoniam semper sunt concedenda, quae rationabilibus
congruunt desideriis, oportet, ut devotioni
conditoris piae conservationis auctoritas in privilegiis
praestandis minime denegetur. Igitur quia postulavit
a nobis Hathumarus venerabilis abbas, ut per ejus
interventum atque deprecationem vestrum monasterium
Ganderescheim situm juxta fluvium Aternam,
apostolica auctoritate vobis confirmaremus, sub jurisdictione
sanctae nostrae, cui Deo auctore deservimus,
ecclesiae, constitutum, nullius alterius ecclesiae jurisdictionibus
submittatur. Pro qua re piis desideriis
faventes  hanc nostram auctoritatem id, quod
exposcitur, effectui mancipamus, et ideo omnem cujuslibet
 ecclesiae sacerdotem in praefato monasterio
ditionem quamlibet habere auctoritate nostra, praeter
sedem apostolicam prohibemus. Auctoritate namque
beatorum apostolorum Petri et Pauli jubemus ut
nullus rex audeat, praeter licentiam vestram, monasterium
aliquibus hominibus in beneficium dare,
ut profecto juxta id, quod subjectum apostolicae sedi
firmitate privilegii consistit, inconcusse ditatum permaneat
locis ac rebus, tam his, quae tempore moderno
habet, vel possidet quam quae futuris temporibus
in jure ipsius monasterii divina pietas voluerit
augere, et donis, oblationibus, decimisque fidelium
absque ullius personae contradictione firmitate perpetua
perfruatur. Quando autem abbatissa ipsius
monasterii de hoc saeculo migraverit, nulli sit licitum,
 aliquam ibidem ordinare abbatissam, nisi ex
ipsa congregatione, si talem invenerit, quae digna
Deo sit. Et si fortasse ibidem inventa non fuerit,
tum rex habeat potestatem talem ibidem ordinare
abbatissam quae digna Deo placere possit. Constituimus
etiam per hujus decreti nostri paginam, ut quacunque
dignitate praedita persona hanc nostri
privilegii chartam, quam auctoritate principis
apostolorum firmamus temerare tentaverit, anathema
sit, et iram Dei incurrens, a coetu sanctorum
omnium extorris existat, ut nihilominus praefati
monasterii dignitas a nobis indulta, perpetualiter
inviolata permaneat, apostolica auctoritate subnixa.
Scriptum per manus Stephani scriniarii sanctae
Romanae ecclesiae in mense Januario indictione sexta.
 Bene valete. Datum III nonas Januarias per manus
Andreae divini, respectus gratia, arcarii sanctae sedis
apostolicae, anno, Deo propitio, pontificatus Agapeti,
summi pontificis, Junioris, papae, in sacratissima
sede beati Petri apostoli, secundo.