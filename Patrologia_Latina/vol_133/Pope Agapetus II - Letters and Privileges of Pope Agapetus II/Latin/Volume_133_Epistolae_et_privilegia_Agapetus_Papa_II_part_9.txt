VII.
AGAPETI PAPAE II PRIVILEGIUM PRO MONASTERIO S. BONIFACII
FULDENSI.
(Anno 948.)
Monasterii Fuldensis, noviter renovati privilegia
confirmat.

AGAPETUS episcopus, servus servorum Dei, HADAMARO
venerabili abbati et per eum in monasterio a
 sancto Bonifacio primitus constructo atque noviter
renovato suisque successoribus abbatibus in perpetuum.
Quoniam semper sunt concedenda quae rationabilibus
congruunt desideriis, oportet ut devotioni conditoris
piae constructionis auctoritas in privilegiis
praestandis minime denegetur. Igitur quia postulasti
a nobis, quatenus monasterium Salvatoris a sancto
Bonifacio primitus constructum et a te noviter aedificatum
in loco Boconis erga ripam fluminis Fulda
privilegii sedis apostolicae infulis decoretur et sub
jurisdictione nostra Deo auctore cui deservimus Ecclesiae
constitutum nullius alterius Ecclesiae juridictionibus
submittatur; idcirco piis desideriis faventes
 hac nostra auctoritate id quod exposcitur effectui
mancipamus. Et ideo omnem cujuslibet Ecclesiae sacerdotem
vel episcopum in praefato monasterio ditionem
quamlibet habere aut auctoritatem praeter
sedem apostolicam prohibemus, ita ut nisi ab abbate
monasterii fuerit invitatus, nec missarum ibidem
solemnitatem quispiam praesumat omnino celebrare,
ut profecto juxta id quod subjectum apostolicae sedi
firmitate privilegii consistit, inconcusse dotatum permaneat
locis et rebus tam eis quas moderno tempore
tenet vel possidet quam quas futuris temporibus
in jura ipsius venerabilis monasterii divina pietas
augere voluerit ex donis et oblationibus decimisque
fidelium absque ullius personae contradictione firmitate
perpetua perfruatur. Constituimus quoque per
 hujus decreti nostri paginam ut quicunque cujuslibet
Ecclesiae praesul, vel quacunque dignitate persona
hanc nostri privilegii chartam quam auctoritate
principis apostolorum firmamus temerare tentaverit,
anathema sit, et iram Dei incurrens a coetu omnium
sanctorum extorris existat, et nihilominus praefati
monasterii dignitas a nobis indulta perpetualiter
inviolata permaneat apostolica auctoritate subnixa.
Scriptum per manum Stephani notarii regionarii
atque scriniarii sanctae Romanae Ecclesiae in mense
Januario et indictione VI.
Datum IV Nonas Januarias.