NOTITIA HISTORICA.
(Apud Mansi, Conciliorum amplissima Collect., tom. XVIII, col. 447.)
 Joannes, Alberici illius qui Urbi dominabatur
filius, apostolicam sedem invasit anno Domini 965
tempore Constantini VIII imperatoris. Et quanquam
huic legitima aetas aliaque omnia deessent quae in
legitimo pontifice requiruntur, tamen accedente
postea consensu totius cleri visum est hunc potius
esse tolerandum, quam Ecclesiam schismate aliquo,
quod alioquin exortum fuisset, dividendam. Cumque
universa Ecclesia catholica sciret minus malum
 esse, caput quantumlibet monstrosum proferre,
quam unum corpus in duo secari et duobus capitibus
informari, eumdem toto orbe terrarum tanquam
verum et legitimum pontificem venerata fuit. Hic
revera primus est inventus qui sibi nomen mutavit,
quique ex Octaviano, pro mutata non exuta tyrannide,
voluit Joannes nominari. Ob temporale Urbis
dominium Albericus pater filium suum Octavianum
nominaverat: ille contra, pontificatum et spirituale
 dominium totius orbis consecutus, spirituali nomine
hoc Joannis appellari voluit. Idem juvenili ardore
spirans minarum et caedis, collecto exercitu copiisque
auxiliariis ex Spoletano ducatu conductis, adversus
principem Capuanum nomine Pandulphum
bellum movit: cui cum ille Salernitanorum ope et
auxilio fortiter resisteret, ad propria redire pacemque
per legatos petere coactus fuit. Hujus tempore
Berengarius, solutus timore defuncti Luithulphi filii
Ottonis, qui ad coercendam ipsius Berengarii tyrannidem
in Italiam missus erat, per universalem Italiam
impune grassabatur, et profana simul et sacra
absque delectu devastabat. Qua de causa Joannes
papa, tyrannidem illam non amplius ferens, legationem
misit ad Ottonem regem Germaniae, suppliciter,
auctore Luitprandro, litteris et signis regem
orans, quatenus pro Dei amore sanctorumque apostolorum
Petri et Pauli, quos delictorum suorum
cuperet esse remissores, se sibique commissam sanctam
 Romanam Ecclesiam ex suorum inimicorum
faucibus liberaret, ac saluti et pristinae libertati restitueret. Cumque idem eodem tempore auctore Deo
Mediolanenses per deputatam legationem petivissent,
Otto, antequam e Germania recederet, Wormatiae
comitia habuit, in quibus filium suum Ottonem, ex
Adelheide genitum, creavit regem, eumque Wilelmo
Moguntino archiepiscopo ex alia uxore filio nutriendum
commisit, praestitaque per juramentum fidelitate
et securitate sedi apostolicae, de futura successione
in Romano imperio ejusque juribus ac titulis
promissionem accepit. His praeviis rex piissimus,
inquit Luitprandus, collectis copiis in Italiam percitus
venit, tantoque Berengarium atque Adelbertum
celerius expulit, quanto evidentius constat quod
commilitones Petrum et Paulum sanctissimos apostolos
habuit. Postquam ablata suis quaeque dominis
restituisset, anno Christi Redemptoris 962, qui
erat septimus annus pontificatus Joannis, Romam
venit, ibique magno cum honore miroque ornatu et
 apparatu susceptus a pontifice cum applausu totius
populi imperator et Augustus vocatus et ordinatus,
unctionem imperii suscepit. Quae vero post haec legitime
peracta Joanni papae restituerit, quaeque
dona ille Ecclesiae Romanae adjecerit, indicat ipsum
authenticum donationis diploma, quod aureis litteris
exaratum Romae in castello S. Angeli asservatur.
 Pro gratia referenda pontifex omnesque Urbis optimates
supra corpus beati Petri jurarunt se nunquam
Berengario atque Adelberto auxiliaturos; atque ita
imperator Roma discedens Papiam se contulit.
Interea Joannes pontifex ad defectionem sollicitatus,
immemor juramenti praestiti, Adelberto se
conjunxit. Quod cum imperator per nuntios undique
redeuntes verum esse intellexisset, Luitprandus eum
dixisse scribit: Puer est, facile bonorum immutabitur
exemplo virorum: spero eum objurgatione
honesta, suasione liberali facile ex illis sese emersurum
malis. Cum hac de causa imperator Romam
rediisset, papa simul et Adelbertus aufugerunt.
Cives vero, inquit Luitprandus, sanctum imperatorem
cum suis omnibus in Urbem susceperunt, fidelitatemque
promiserunt: haec addentes firmiterque
jurantes nunquam se papam electuros aut ordinaturos
praeter consensum atque electionem domini
imperatoris Ottonis Caesaris Augusti, filiique ipsius
 regis Ottonis. Post triduum quam Romam venisset,
auctoritate Ottonis habita est pseudosynodus, qua
Joanne in ordinem redacto subrogatus est pseudopapa
Leo VIII. Quem ille, post obitum Ottonis in
Urbem revocatus, velut adulterum et invasorem sedis
deposuit, rescissis omnibus illis conciliabuli actis,
quibus nullo juris et antiquitatis ordine servato,
Joanne papa amoto, suffectus fuerat. De infausto
Joannis papae exitu auctor qui asseritur Luitprandus
haec scribit: Quadam nocte extra Romam
dum se cum cujusdam viri uxore oblectaret, in
temporibus adeo a diabolo est percussus, ut intra
dierum octo spatium eodem sit vulnere mortuus,
Non quia, ut ille ait, juste damnatus et juste receptus
fuerit, sed quia tot tantisque vexationibus
a Deo admonitus, a peccatis consuetis non abstinuit.
Quanquam ista quae apud Luitprandum narrantur
non tam ipsius sint quam hominis adversarii,
et Ottoni plus nimio ascribentis, tamen veritatem
eorum non controverso, utpote quod nullum dispendium
 afferant fidei catholicae, de qua unanimi consensu
profitemur, Petrum Petrique successores post
acceptam Christi promissionem, in moribus quidem,
non autem in fide, deficere posse. Contigisse obitum
Joannis papae anno 964, pridie Idus Maii, in Reginonis
auctario asseritur.
