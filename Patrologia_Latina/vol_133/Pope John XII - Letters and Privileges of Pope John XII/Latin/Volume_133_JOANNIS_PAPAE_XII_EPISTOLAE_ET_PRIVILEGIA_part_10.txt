VIII.
RESCRIPTUM JOANNIS PAPAE XII pro EXCOMMUNICATIONE
ARTALDI RHEMENSIS, AMBLARDI LUGDUNENSIS ARCHIEPISCOPORUM,
etc., OB S. SYMPHORIANI POSSESSIONUM
INVASIONEM.
(Anno 958.)
Transmissio excommunicationis.

Anno incarnationis Dominicae 959, indictione III,
imperante Michaele imperatore Constantinopoli,
 domno autem Joanne apostolico Romae praesidente,
regnante vero Lothario Francorum rege, transmissa
est haec excommunicatio archiepiscopis Franciae et
Burgundiae: Artaldo Rhemensis Ecclesiae archiepiscopo
et subjectis sibi episcopis, Amblardo Lugdunensis
Ecclesiae archiepiscopo, Rodmundo Edunensis
Ecclesiae episcopo, Achardo Lingonensis sedis episcopo,
Frotgario Cabilonensis Ecclesiae episcopo,
Natrano Nivernensi episcopo, Richardo Antissiodorensi
episcopo, de terra et alodo S. Fausti, et sanctae
Augustae, et S. Symphoriani, quae est in regione
Provinciae, in finibus loci qui vocatur Magna; quam
tenet per potestatem Isuardus et socii ejus.