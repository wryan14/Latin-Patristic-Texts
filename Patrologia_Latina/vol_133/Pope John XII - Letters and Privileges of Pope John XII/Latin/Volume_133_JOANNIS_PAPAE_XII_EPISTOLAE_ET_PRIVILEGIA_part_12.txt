IX.
EPISTOLA JOANNIS PP. XII AD SANCTUM DUNSTANUM,
CANTUARIENSEM EPISCOPUM.
(Anno 960.)
De concessione pallii.

JOANNES episcopus, servus servorum Dei, confratri
DUNSTANO Dorobernensis Ecclesiae archiepiscopo,
 vitae perpetuae permanendam in Christo salutem.
Si pastores ovium solem geluque pro gregis sui
custodia die ac nocte ferre contenti sunt, et oculis
conspectant vigilantibus ne aliqua ex ovibus aut
errando pereat, aut labianta morsibus rapiatur,
quanta cura quantoque sudore debemus esse pervigiles
ob salutem animarum, qui dicimur pastores
esse earum? Attendamus igitur nos officium exhibere
erga custodiam ovium Dominicarum, ne quasi lupo
veniente territi fugiamus, ne in die divini examinis
pro desidia nostra ante summum pastorem et negligentia
vestra excruciemur, unde modo honoris reverentia
in sublimiore arce caeteris dijudicamur.
Primatum itaque tuum, in quo tibi ex more antecessorum
tuorum vices apostolicae sedis exercere
 convenit, ita tibi ad plenum confirmamus, sicut beatum
Augustinum ejusque successores praefatae Ecclesiae
pontifices habuisse dignoscitur.
Pallium vero fraternitati tuae ex more ad missarum
solemnia celebranda commendamus, quo tibi
non aliter uti concedimus, quam eo usu quo antecessores
nostri prodiderunt, ecclesiae tuae privilegiis
in suo statu manentibus. Neque tua prudentia hoc
incognitum habet, vel quicunque, quantum indumenti
honor moderatione actuum tremendus erit.
Honestati morum tuorum haec ornamenta conveniunt,
quatenus, Deo auctore, posses esse conspicuus,
ita ut vita filiis tuis sit regula; et in illa, si
qua fortitudo illis inest, dirigantur, dum in ea quae
imitentur aspiciant.
 Et in fine epistolae: Sancta Trinitas fraternitatem
vestram gratiae suae protectione circumdet,
atque ita in timoris sui viam te dirigat, ut
post vitae hujus amaritudinem ad aeternam pervenire
simul mereamur dulcedinem. Et hoc scriptum
est per manum Leonis, scriniarii sedis apostolicae, in
mense Octobris, indictione quarta, die primo Kalend.
Octob. anno duodecimo  summi pontificis
Joannis.