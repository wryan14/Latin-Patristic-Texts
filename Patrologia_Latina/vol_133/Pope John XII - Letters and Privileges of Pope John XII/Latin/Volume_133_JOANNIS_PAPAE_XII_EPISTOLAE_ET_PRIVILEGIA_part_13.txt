X.
PRIVILEGIUM JOANNIS PAPAE XII PRO MONASTERIO S. SALVATORIS
FULDENSI.
(Anno 961.)

JOANNES episcopus, servus servorum Dei, dilecto
 filio HATTONI venerando abbati venerabilis monasterii
sancti Salvatoris Domini nostri Jesu Christi et
sancti Bonifacii martyris Christi, quod situm est in
loco Boconiae super ripam fluminis Fuldae, tibi successoribusque
tuis abbatibus in perpetuum.
Quoniam semper sunt concedenda quae rationalibus
congruunt desideriis, oportet ut devotioni conditoris
piae constructionis auctoritas in privilegiis praestandis
minime denegetur. Igitur quia postulasti a
nobis quatenus praefatum monasterium sancti Salvatoris
privilegii sedis apostolicae infulis decoretur
ut sub jurisdictione nostrae cui Deo auctore deservimus
Ecclesiae constitutum nullius alterius Ecclesiae
jurisdictionibus submittatur; idcirco piis desideriis
 faventes hac nostra auctoritate id quod exposcitur
effectui mancipamus. Et ideo omnem cujuslibet Ecclesiae
sacerdotem in praefato monasterio ditionem
quamlibet habere aut auctoritatem praeter sedem
apostolicam prohibemus, ita ut nisi ab abbate monasterii
fuerit invitatus, nec missarum ibidem solemnitatem
quispiam praesumat omnino celebrare, ut
profecto juxta id quod subjectum apostolicae sedi
firmitate privilegii consistit inconcusse dotatum permaneat
locis et rebus, tam eis quas moderno tempore
tenet vel possidet, quam quas futuris temporibus
in jura ipsius venerabilis monasterii divina
pietas augere voluerit ex donis et oblationibus decimisque
fidelium absque ullius personae contradictione
firmitate perpetua perfruatur. Constituimus
 quoque per hujus decreti nostri paginam ut quicunque
cujuslibet Ecclesiae praesul vel quacunque dignitate
persona hanc nostri privilegii chartam quam
auctoritate principis apostolorum firmamus temerare
tentaverit, anathema sit, et iram Dei incurrens a
coetu omnium sanctorum extorris existat, et nihilominus
praefati monasterii dignitas a nobis indulta
perpetualiter inviolata permaneat apostolica auctoritate
subnixa.
Scriptum per manum Leonis, secundicerii sedis
apostolicae, in mense Decembrio, indictione quinta.
Datum IV Idus Decembris per manum Joannis
episcopi et bibliothecarii sanctae sedis apostolicae,
anno Deo propitio pontificatus domni Joannis summi
 pontificis et universalis papae XII, in sacratissima
sede beati Petri apostoli, in mense sexto indictione
quinta.