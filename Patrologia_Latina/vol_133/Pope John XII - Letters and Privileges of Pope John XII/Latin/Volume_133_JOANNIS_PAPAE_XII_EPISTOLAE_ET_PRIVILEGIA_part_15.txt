XII.
EPISTOLA JOANNIS PAPAE XII AD ARCHIEPISCOPOS, EPISCOPOS,
ABBATES, CLERUM ET POPULUM GALLIAE,
GERMANIAE ET BAVARIAE.
(Anno 962.)
Ab Ottone I imperatore rogatus decernit ut monasterium
Magdeburgense in archiepiscopatum, et Merseburgense
in episcopatum Magdeburgensis Ecclesiae
suffraganeum commutetur.

JOANNES episcopus, servus servorum Dei, reverentissimis
confratribus, archiepiscopis, episcopis, abbatibus,
monachis, primatibus, omni clero et
 populo, in Gallia, Germania, Bavaria constitutis.
Quoties ad profectum novae Christianitatis, concessionis
firmitatisque privilegium a sancta Romana
Ecclesia, cui Deo auctore deservimus, exposcitur,
toties omni diligentia omnique amore impertiri
operae pretium duximus; ne quod erga pia desideria
propensius impendi convenit, callidi hostis invidia
ob desidiam indeficienter subripiat. Totis ergo viribus,
charissimi fratres, certandum est, ut Christianitatem,
quam Deus omnipotens per servos suos
coelesti tropaeo quotidie extendit et provehit, nostro
quoque per eum adjutorio, in eodem solidetur et
maneat. Nunc vero Dei operante clementia charissimus
et Christianissimus filius noster Otto, devictis
 barbaris gentibus, Avaribus scilicet aliisque
quamplurimis, ut ad defensionem sanctae Dei Ecclesiae
triumphalem, victoriae imperii culmen, per nos
a beato Petro apostolorum principe susciperet coronam;
summam et universalem, cui Deo praesidemus
auctore, adiit sedem: quem paterno affectu suscipientes,
ob defensionem sanctae Dei Ecclesiae in
imperatorem cum beati Petri benedictione unximus.
Cumque in ecclesia beati Petri apostoli de statu
et regimine totius Christianitatis tractantes, quae
utilia sunt, utiliter secundum Deum tractarentur,
praefatus piissimus imperator Otto, qualiter Sclavos,
quos ipse devicit, in catholica fide noviter
fundaverat, nostrae innotuit paternitati, deprecans
 et obnixe postulans, ne oves, quas ipse in Christo
acquisierat, ob pastoris defectionem antiqui serpentis
versutia dominaretur. Ad hanc itaque petitionem
ascensum, fratres charissimi, merito praebuimus,
Totis ergo medullis cordis, prout dignum est, ut
novella haec plantatio super verticem montis in
petra, quae Christus est, fundetur, intendamus: dabit
vires qui neminem vult perire. Cujus annuente clementia
volumus, et per hanc privilegii paginam
jubemus, ut Magdaburgense monasterium in regno
Saxonum juxta Albim constructum, quod praelibatus
sanctissimus imperator ob novam Christianitatem
construxit, quia vicinius id locorum gentibus
est, in archiepiscopalem transferatur sedem, quae
per subditos suffraganeos totum Dei gregem regere
 et gubernare valeat. Volumus et per hanc privilegii
paginam jubemus, ut Mersburgense monasterium,
quod ipse piissimus imperator, quia Ungros prostravit,
futurum Deo devovit, in episcopalem evehatur
sedem, quae Magedaburgensi sit subdita sedi; quia
tot gentes sub uno pastore regi minime possunt.
Volumus et per nostrae auctoritatis privilegium censemus,
ut censum, et decimationem omnium gentium,
quas idem piissimus imperator baptizavit, vel
per eum suumque filium aequivocum regem successoresque
eorum Deo annuente baptizandae sunt,
ipsi successoresque eorum potestatem habeant distribuendi,
subdendi Magedeburgensi, Mersburgensi,
vel cuique velint futurae sedi. Volumus etiam,
charissimi fratres, et ex beati Petri apostoli jussione
 praecipimus, ut Moguntiensis, Treverensis, Coloniensis,
Salzeburgensis, Hammaburgensis archipraesules,
Magedaburgensis monasterii in archiepiscopalem,
et Mersburgensis translationem in episcopalem
sedem totius cordis corporisque viribus
consentanei fautores persistant. Cum vero Deus
omnipotens per praetaxatum servum suum invictissimum
imperatorem, suumque filium regem, successoresque
eorum, vicinam Slavorum gentem ad
cultum Christianae fidei perduxerit, per eos in
convenientibus locis secundum oportunitatem episcopatus
constitui, et eidem per consensum praedictorum,
et archipraesulum successorumque eorum,
ab archiepiscopo Magdaburgensi episcopos
consecrari volumus suffraganeos. Sed tamen si praefati
 filii nostri piissimi imperatoris, suique filii aequivoci
regis successores eorum statuta frangere tentaverint,
aut praedictarum ecclesiarum caeterarumque
praesules successoresque eorum Magedaburgensi archiepiscopo
suisque successoribus, eorumque suffraganeis
et eorum successoribus, adjutores consentaneique
non fuerint, anathematis mucrone
feriantur, a summoque retributore damnationem
sine fine recipiant. Omnipotens itaque Deus serenissimo
imperatori Ottoni, suoque nato aequivoco
regi spiritualibus filiis nostris longaevam tribuat
vitam; quatenus in hoc saeculo tranquille viventes,
in futuro immarcessibilis gloriae percipiant palmam.
Scriptum per manum Leonis scriniarii sanctae sedis
apostolicae in mense Februario, indict. 5. Data II Id.
 Februarii per manum Georgii secundicerii sanctae
sedis apostolicae, anno Deo propitio pontificatus
domni Joannis summi pontificis et universalis papae
VII, imperii domni piissimi Augusti Ottonis a Deo
coronati magni imperatoris anno 1, in mense et
indictione praedictis.