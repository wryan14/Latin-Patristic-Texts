XVII.
JOANNIS PAPAE XII EPISTOLA AD JOANNEM ARCHIPRESBYTERUM,
JOANNEM SECUNDUM ET JOANNEM TERTIUM
PRESBYTEROS.
(Anno 957.)
 
JOANNES episcopus, servus servorum Dei, dilectis
in Christo filiis JOANNI religioso archipresbytero, et
JOANNI secundo, atque JOANNI tertio religiosis presbyteris
atque ejus confratribus vestrisque successoribus
in perpetuum.
Convenit apostolico moderamini pia religione
pollentibus benevola compassione succurrere et petentium
animis desiderabilem impertiri assensum.
Tunc enim potissimum praemium apud omnium
auctorem reponitur Deum quando venerabilia loca
opportune ordinata ad meliorem fuerint sine dubio
 statum perducta. Igitur quia postulastis a nobis
quatenus concederemus et confirmaremus vobis
vestrisque successoribus ecclesiam sancti Christi
martyris Triphonis esse tutam et liberam ab omni
condictione cum omnibus quae ad eam pertinent;
quae per Crescentium nobilissimum Romanae urbis
praefectum, seu per caeteros ejusdem ecclesiae vicinos
a noviter est constructa. Siquidem per interventionem
suprascripti filii nostri Crescentii gloriosissimi
praefecti jam dictam ecclesiam confirmamus
vobis vestrisque successoribus per hoc nostrae auctoritatis
privilegium, ita ut perpetualiter in ea permaneatis,
atque perenniter laudes aeterno Deo referatis,
a praesenti quinta indictione vobis vestrisque
successoribus concedimus detinendam. In die enim
 sacrae dedicationis ejusdem ecclesiae, cum sanctissimum
corpus beati Tryphonis martyris propriis
nostris manibus ibidem reconderemus, promulgatum
est a nobis ut quemadmodum reliquae catholicae
Ecclesiae infra Romanam urbem honorabiles existunt,
similiter et ipsa consistat. Dignum namque est ut
sancto martyri Tryphoni cum summa devotione famulemur,
et ecclesia quae sub ejus nomine omnipotenti
Deo et attitulata a nobis et a nostris successoribus
debitum honorem recipiat, atque in indicta
ibi processione vel statione nostri sacri palatii schola
cantorum conveniat. Ipse enim praecellentissimus
martyr obtulit corpus suum propter Deum ad diversa
supplicia, ideo promeruit coronam coelestis regni.
 Quod si conspexerit nos devotos erga suum servitium,
per illius interventionem promerebimus evadere
gehennale supplicium. Non enim parvi pretii
opus sibi reservat praecipue cum azylum illius, quod
usque hactenus exstitit breve, a fundamento est
praeclaro opere constructum, et in altitudinem elevatum
atque in latitudinem extensum. Et quod antea
videbatur strictum, et obscenum, nunc divina praeeunte
elementia conspicitur clarum et pulchrum.
Sicut enim eumdem asylum ad honorificentiam omnipotentis
Dei et pretiosissimi Tryphonis martyris
est peractum, ita optima domicilia et bene decorata
invenient omnes in coelesti patria, qui in illius erectione
prodesse studuerunt. Gaudet enim ipse eminentissimus
martyr cum Christo, gaudebunt et omnes
 illius servitores qui grata illi impendunt servitia.
Sicut enim quotidie in nobis accrescunt nostri Redemptoris
beneficia, ita erga ipsius ecclesiam a nobis
plurima debent fieri obsequia. Glorificetur quoque
Deus per nos famulos in ea ut sanctus martyr,
pro cujus amore est constructa, sibi subjectos famulos
Deum laudantium ad aeternam perducat gloriam.
Pariter confirmamus vobis et vestrae jam dictae
Ecclesiae sancti Tryphonis oratorium quod aedificatum
est in honore sancti Stephani protomartyris,
cum libris et ornamentis ipsius oratorii et porticale
juxta se et terra vacante ad tumulandum in circuitu
suo. Item confirmamus vobis totam pusterulam quae
vocatur a Pila, cum ipsa pila quae sita est infra flumen
Tiberis in ipsa pusterula, cum aqua ad aquimolum
 construendum et cum ripa ipsius pusterulae
atque percipiatis inde ripaticum a pusterula sanctae
Luciae usque ad pusterulam sancti Martini, et cum
omnibus ad ipsum oratorium pertinentibus. Possessionem
in regione Campomartis juxta eamdem pusterulam
quae a pila, et inter affines a primo latere
et ipsa pusterula, a secundo latere est alveus fluminis,
a tertio latere murus civitatis et domus Joannis
mansionarii, a quarto latere est via publica, sicut
supra scriptus Crescentius nobilissimus urbis praefectus
dictum oratorium sancti protomartyris Stephani
a pila per donationis cartulam vobis et supra
scriptae ecclesiae donavit atque concessit, sic eum
tutum et liberum ab omni conditione aliarum
ecclesiarum tam temporalibus quam etiam spiritualibus
 rebus cum tota parochia sua et omnibus suis
tenimentis et pertinentiis, sicut supra dictum est,
vobis et vestrae ecclesiae concedimus et confirmamus
in perpetuum. Nostrorum etiam successorum pontificum
quicunque vice beati Petri apostolorum principis
fungi meruerit volumus atque per apostolicam
auctoritatem jubemus, ut nulla occasione vel dolo
hoc privilegium nostrae concessionis et confirmationis
immutetur, aut aliquo modo violetur. Si quis
autem, quod non credimus, temerarius exstiterit
contra hoc nostrum apostolicum privilegium venire
aut in quoquam disrumpere praesumpserit, et superius
a nobis statutum est ita permanere non dimiserit,
sciat se, nisi resipiscat, auctoritate Dei omnipotentis
 et Beatorum Petri et Pauli ac nostra cujus
fungimur vicariatione anathematis vinculo esse
innodatum, et a regno Dei alienum, cum diabolo et
ejus atrocissimis pompis atque Juda traditore Domini
nostri Jesu Christi aeterni supplicii incendio concremandum.
Qui vero pio intuitu custos et observator
exstiterit hujus nostrae apostolicae constitutionis
privilegii, benedictionis gratiam a justo judice
Domino Deo et Salvatore nostro Jesu Christo, et a
sancta genitrice ejus virgine Maria, vitamque aeternam
cum omnibus sanctis et electis Dei consequi
mereatur in saecula saeculorum. Amen.