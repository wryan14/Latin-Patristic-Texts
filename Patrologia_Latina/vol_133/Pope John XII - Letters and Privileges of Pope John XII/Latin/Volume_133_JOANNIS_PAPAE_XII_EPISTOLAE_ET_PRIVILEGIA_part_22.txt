XVIII.
BULLA JOANNIS PAPAE XII PRO MONASTERIO VULTURNENSI
S. VINCENTII.
Anno 962.)
 
JOANNES episcopus, servus servorum Dei, PAULO
venerabili abbati, et monasterio sancti Vincentii
martyris Christi situm super fontem Vulturni fluminis,
partibus Samniae, territorio Beneventano, et
per te in eodem venerabili monasterio tuis successoribus
regulariter promovendis in perpetuum.
Cum magna nobis sollicitudine cura insistit pro
universis Dei ecclesiis ac piis locis vigilandum, ne
aliquam necessitatis jacturam sustineant, sed magis
propria utilitate stipendia consequantur, ideo
convenit nos pastorali tota mentis integritate eorumdem
venerabilium locorum maxime stabilitatis integritatem
 procurare, et sedule eorum utilitati subsidia
conferre, ut Deo nostro omnipotenti id quod
pro ejus sancti nominis honore, etiam ad laudem
atque gloriam ejus divinae majestatis venerabilibus
collatum est locis, sit acceptabile nobis, quod ad
ejus locum plenissima misericordia dignum hujusmodi
pii operis in sidereis conferatur actibus remuneratio.
Igitur, quia petistis a nobis quatenus monasterium
beati Vincentii martyris situm supra fluvium
Vulturnum, territorio Beneventano, partibus
Samniae una cum pertinentiis suis et monasteriis,
videlicet monasterium beati Petri apostoli situm
juxta fluvium Sabbati, territorio jam dicto Beneventano;
sed et monasterium sanctae Dei genitricis
Mariae in loco Sano; item monasterium Salvatoris
 Domini nostri Jesu Christi, quod positum est in Alife;
necnon et monasterium in honore sanctae Mariae
aedificatum videlicet in territorio Marsicano. loco
Apinianici. Porro monasterium sancti Mauri infra
comitatum Atinensem quam et aliud monasterium
sanctae Dei genitricis Mariae situm in territorio Pennense
in loco, qui dicitur Marano; necnon et monasterium
aliud consecratum in honore sanctae
Dei genitricis Mariae, loco qui dicitur Duas Basilicas;
quam una cum aliis monasteriis et cellis, massis,
et casis, casalibus, cum servis, et ancillis
utriusque sexus ibidem residentibus, cum omnia et
in omnibus suis pertinentiis, tibi, aliisque successoribus
abbatibus, qui ibidem in tempore fuerint,
 concedamus, ut sub jurisdictione sanctae nostrae, cui
Deo auctore deservimus, ecclesiae, vobis detinendum,
nullius alterius ecclesiae jurisdictionibus submittatur.
Pro qua re piis desideriis faventes, hac nostra
auctoritate, quod exposcitis mancipamus. Et ideo
concedimus vobis, vestrisque successoribus abbatibus
licentiam apostolicae sedis nostrae, ut quamlibet
Christianitatem indigentibus in praefato venerabili
monasterio, qualis episcopus vobis ad invitandum
ire volueritis, habendi potestatem omnimodo concedimus,
ad ecclesias consecrandas, et similiter ordinationem
de subdiaconibus et diaconibus per tempora
faciendam, et de omni gradu ecclesiastico ibidem
in tempora implendum. Protestamur etiam, ut
nullus episcopus exinde debeat subdiaconem ad
 suam synodum provocare, nisi sua fuerit propria
voluntas, aut abbatem, vel monachum nullo modo
judicare, vel excommunicare. Volumus etiam, et
apostolicam injungimus auctoritatem vobis vestrisque
successoribus abbatibus, qui ibidem in tempore
ordinati fuerint, ut si sacerdos, vel clerici de
quacunque ecclesia venerint ad habitandum congregationem
fratrum, sive monachicum suscipiendi
habitum se contulerint, statim recipiantur. Chrisma
vero, et firmatam a quali episcopo vobis voluntas
fuerit impetrandi, liceat semper, et secundum, ut
nullus diximus sub apostolicam nostram potestatem.
Et omnem cujuslibet ecclesiae sacerdotem in praefato
venerabili monasterii ditionem quamlibet habere,
ac auctoritatem, praeter sedem apostolicam, prohibemus,
 ita ut nisi ab abbate monasterii fuerit invitatus,
nec missarum ibi solemnitates quispiam
celebrare praesumat. Statuentes insuper apostolica
censura sub divini judicii obtestatione, sed et validis
atque atrocibus anathematis interdictionibus, ut
unquam praesumat quispiam alius cujuscunque
dignitatis praeditus potestate, vel etiam in eodem
monasterio venerabili, vel ejus causis incumbere,
aut de rebus et possessionibus, vel ecclesiis subjectis,
vel quidquid de his exinde inesse videtur,
quoquo modo auferre, aut alienare, sed nec quamlibet
malitiam, aut jacturae molestiam ibidem, sive
pacis, sive barbarorum tempore, quoquomodo inferendum,
cum praefatum perenniter, ut dictum est,
tam pacis, quam barbarorum tempore firma stabilitate
 decreverimus sub jurisdictione sanctae ecclesiae
nostrae permanendum. Promulgantes quoque, et hac
auctoritate beatorum apostolorum principis, coram
Deo, et terribili ejus examine futuro, per hujus nostri
apostolici privilegii, atque constituti paginam
sancimus, atque decernimus, loca, quae abbatibus
cujuslibetque vobis in eodem venerabili monasterio
sancti Vincentii martyris Christi commutata vel et
concessa sunt, necnon et alias locorum possessiones,
quae a regibus, vel ducibus, vel castaldeis, et
universis Christianis largita, atque oblata sunt, aut
in postmodum illic concessa fuerint, firma stabilitate
juri ipsius praefati monasterii existenda, atque in
perpetuum permanenda statuimus; nec licentia sit,
 ut dictum est, ex ejus, vel omnibus monasterii pertinentiis,
cuiquam molestias inferre, vel sibi donata
auferre a praefato, juxta id quod subjectum eisdem
venerabilibus locis apostolicis institutis, atque privilegis
inconcussa permaneant. Et liceat eosdem
monachos de sua congregatione abbatem semper
eligere. Et liceat ipsum abbatem suos qui fuerint
judicare monachos, non solum virile monasterium,
sed etiam muliebre sibi subjectum. Si quis autem,
quod non optamus, nefario ausu praesumpserit
haec, quae a nobis ad laudem Dei pro stabilitate jam
dicti venerabilis monasterii statuta sunt, refragare,
aut in quoquam transilire voluerint, anathematis
vinculo innodatus, et cum diabolo et ejus atrocissimis,
atque Juda traditore Domini nostri Jesu Christi
 aeterno incendio concremandus deputetur. At
vero, qui pio intuitu observator in omnibus exstiterit,
custodiens nostri apostolici constitutum ad cultum
Dei respicientem, benedictionis gratiam a misericordissimo
Domino Deo nostro multipliciter
consequatur, et vitae aeternae particeps effici mereatur.
Bene valete.
Scriptum per manus Benedicti, scriniarii sanctae
Romanae Ecclesiae in mense Julio, indictione 5, in
sacratissima sede beati Petri apostoli, 8 anno pontificatus
domini Joannis.