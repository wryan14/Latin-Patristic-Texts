XIX.
JOANNIS PAPAE EPISTOLA AD AEDREDUM ANGLORUM
REGEM.
(Anno 955-63.)
Monet ut veterrimi Angliae monasterii SS. Petri et
Pauli Cantuariensis privilegia tueatur.  
JOANNES episcopus, servus servorum Dei, AEDREDO
regi excellentissimo, atque omnibus episcopis, ducibus,
comitibus, abbatibus, et cuncto fideli populo
Anglicae gentis, charissimam salutem, et apostolicam
benedictionem.
Studio divini cultus promovemus pro venerabilium
locorum semper percogitare stabilitate, quatenus
proveniente pio labore animae Christo dicatae,
quae se illic diebus vitae eorum servire decreverint,
sub regulari institutione perseverent imperturbatae;
nec non illa maneant fidetenus inconvulsa, quae ob
 religionis cultum in Dei laude constructa sunt. Quapropter
mando tibi, rex inclyte ac fili charissime, et
caeteris omnibus praedictae gentis filiis nostris spiritualibus,
ut monasterium penes vos in honore beatorum
apostolorum principis Petri, et doctoris gentium
Pauli instructum, sub cura nostra habere
dignemini, ne alicujus magnae parvaeque personae
perturbentur inquietudine, sed abbas et monachi
inibi Deo servientes vestro uti communi subsidio, et
quaeque juri eorum pertinere videntur, libere possidentes,
efficacius, in sancta conversatione suam
queant ducere vitam. Cum vero abbatem ipsum
obiisse contigerit, non aliunde quam ex eadem congregatione,
quem ipsi communi consilio elegerint,
 constituatur, in loco eodem consecretur 
Dominico praeficiatur. Nullus ibi praesulum aliquam
sibi auctoritatem usurpet, sed nec ibi, nisi ab abbate
invitatus, illorum missam celebrare praesumat; per
omnia sicut praedecessores nostri juris apostolici
Deoque digni in suis privilegiis eidem contulerunt
Ecclesiae. Quibus ne quisquam temeratio ausu refragari
audeat, etiam nostrae parvitatis scripta ex auctoritate
apostolica superaddere curavimus. Constat
igitur praefatum monasterium primum esse omni ab
initio vestrae nascentis Ecclesiae sanctorum monachorum
religione decoratum; quod Aethelbertus,
rex Christianissimus, a beato Augustino, beatae memoriae
Gregorii discipulo, ad Christi fidem perductus,
hortatu ejusdem Patris, apostoli vestri Augustini,
 a fundamentis construxit, ibique Petrum
monachum, ab hac apostolica sede directum, monachis
Dominum timentibus abbatem praeposuit; ubi
etiam ex praecepto ejusdem Gregorii praedictus Pater
Augustinus ipsi regi sibique et successoribus suis
regibus, atque archiepiscopis ubi corporales eorum
exuviae diem resurrectionis exspectarent locum elegit.
Si quis vero hoc sanctae religionis propositum contaminare
vel delere conaverit, sciat se auctoritate
apostolica anathematis vinculo innodatum, et cum
Juda traditore Domini aeterni incendii supplicio concremandum.
Unde canonicis de monasterio S. Salvatoris
illi loco insidentibus, praecipimus omnimodis
ne sanctae hujus devotionis cultum inquietare praesumant.
Quod si fecerint, eodem anathemate puniantur.
 In Christo cum omnibus tuis, domine fili, valeas.
Data decimo die Kalend. Maii, imperante domino
piissimo Augusto Ottone, anno undecimo regni ejus,
indictione undecima.