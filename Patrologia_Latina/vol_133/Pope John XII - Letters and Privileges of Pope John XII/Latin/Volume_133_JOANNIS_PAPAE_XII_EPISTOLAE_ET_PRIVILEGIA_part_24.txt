XX.
AD EUMDEM ET CLERUM ANGLIAE.
(Ann. 955-63.)
Privilegia ejusdem monasterii SS. Petri et Pauli
confirmat. 
JOANNES episcopus, servus servorum Dei, AEDREDO,
regi Anglorum excellentissimo, dilectissimoque filio
nostro ODONI Dorovernensis Ecclesiae archipraesuli,
cum omnibus episcopis, ducibus, comitibus, abbatibus,
 et cuncto fideli populo Anglicae gentis, salutem
et apostolicam benedictionem.
Inter praeclaras sacrae fidei vestrae virtutes, quibus
et vos, praecellentissime fili, et subjectos vobis
reges cum optimatibus vestris, et populis Christianae
religioni subjecistis, hanc charitatis vestrae flagrantiam
familiarius amplectimur, quod primitivum regni
vestri monasterium in suburbio Doroberniae
situm (in honore principum apostolorum Petri et
Pauli consecratum a primo doctore et apostolo Anglorum
Augustino, et a primo regum Anglorum
Christiano, Deo amabili rege Aethelberto fundatum;
ubi scilicet in perpetuum apostolica auctoritate sepeliantur
corpora regum et archiepiscoporum Cantuariae)
 vestra regalis eminentia postulat etiam per
nos antiqua sua dignitate confirmari, ac libertate,
sicut videlicet antecessores vestri reges, et praedecessores
nostri pontifices descriptis apostolicis privilegiis
sanxere. Ergo et nos gratifice annuentes
statuimus, quatenus ipsa apostolica Ecclesia, sicut
in gratia principum apostolorum censentur apud
vos primogenita, sic caeterorum monasteriorum
vestri regni quae post surrexere vel deinceps in omnem
posteritatem nascentur, mater primaria, sit
(inquam) regia et apostolica confirmatione regalis
et apostolica, sit ab omni saeculari servitute libera,
ita ut nullus episcoporum, nullus successorum vestrorum
regum in aliquo eam laedere aut inquietare
praesumat, nec aliqua unquam servitutis occasio
 de rebus ad ipsam ecclesiam pertinentibus, vel in
minimo ab ullo exigatur, quatenus sub rege suo,
defensore, non tyranno, libere Christo soli deserviat.
Dilecto etiam filio nostro et consacerdoti Dorovernensis
Ecclesiae Odoni, vice beatorum apostolorum
principis Petri, in omnibus mandamus, ut non
typho praelationis, sed officio charitatis ubi poscitur,
se impendat; abbatemque ipsius ac in Romanum
legatum et comministrum Evangelii pacis habeat et
fraternum sibi socium aestimet, non subjectum, per
 omnia, sicut sancti et Deo dilecti filii, sedis apostolicae
archipraesul Theodorus et abbas Adrianus se
habuere. Nullum vero potentatum in hanc Ecclesiam
praeripiat, nec (praeter ordinationem abbatis) quodlibet
officium sine ipsius favore et fratrum sibi arroget;
sed neque ab ipsis intimis et peculiaribus
locis, aut parochiis, vel in omni privilegio ipsius
juris quidquam praeter ejusdem abbatis assensum
accipiat vel faciat, ne qua scilicet abusione pacem
perturbet gregis Dominici; quales scandalizare est
cum mola asinaria in profundum demergi. Abbas
quoque ejus reliquis prior habeatur, ita duntaxat,
ut ad sacrae fidei, charitatis et concordiae compaginationem
loco primogeniti, et vice Romana affectuose
magis quam imperiose praeluceat confratribus.
 Haec igitur et caetera quaecunque tam sunt a
vobis quam ab antecessoribus vestris, aut a vobis,
aut a successoribus vestris, vel a quibuslibet personis
usque in finem jura tradentur, juxta vestram
postulationem, ita observanda ab omnibus regibus
et principibus ac plebibus Britanniae contestamur;
ne quis praevaricator (quod absit) excommunicationis
S. Petri principis apostolorum gladio excisus
intereat, sed magis favens Ecclesiae ipsius clave admissus
regno gaudeat.
<span class="text-blue-600 font-bold"