I.
EPISTOLA JOANNIS PAPAE XII AD WILHELMUM ARCHIEPISCOPUM
MOGUNTINUM.
(Anno 955.)
Significat litteras ejus, Agapeto inscriptas, sibi redditas
fuisse. Miserias ejus dolet.
 
JOANNES episcopus, servus servorum Dei, reverentissimo
et charissimo confratri WILLIHELMO
archiepiscopo sanctae Mogontiacensis Ecclesiae.
Litteras quas sanctae memoriae Agapeto papae
vestra destinavit fraternitas suscepisse cognoscite,
quem divina omnia disponens potentia in apostolicam
 sedem eo moriente ordinavit, non nostris meritis,
sed ejus misericordia nos praeveniente, a quo
sunt cuncta quae sunt: qui nihil in orbe agi credimus,
nisi quod aut velle aut consensu ejus factum
fuerit. Miseriarum quippe atque afflictionum jacturas
malorumque insidias hominum, qui sanctarum
Dei Ecclesiarum, et omnem perturbant ordinem,
atque statum condoluisse, sicut apostolica censura
decrevit, gaudere cum gaudentibus, et cum flentibus
flere. Totius namque Christianitatis post Dominum
caput effecti non aliquo privilegio humano, sed
voce ipsius Domini beato Petro apostolo, sicut bene
nostis, dicentis: Tu es Petrus, et super hanc petram
aedificabo Ecclesiam meam, etc. Idcirco si aliquod
 nostri corporis membrum tribulationes aut molestias
pati injuste noverimus, sive litteris sive alio quolibet
modo compatimur, et dolore gravamur, et quibus
possumus una vobiscum conatibus illorum insidiis
atque iniquitatibus apostolica auctoritate obviamus.
Hortamur interim fraternitatem vestram ut contra
eos qui contumaces et inique vivere volunt, et ecclesias
Domini devastare satagunt, nostrisque piis
praeceptis et vestris monitis obedire noluerint, omni
virtute resistere curemini, et ad pacis atque veritatis
et justitiae viam deducatis, ne, crassante illorum
malitia, reos apud justum judicem inveniamus:
quos vero in malis actibus permanere cognoscitis
et minime reflecti jussionibus vestris voluerint, ad
hanc nostram apostolicam sedem, sicut antiqua consuetudo
 fuit, dirigite, et cum eis vestros credulos
fideles, qui nobis illorum causas, et omnia quae in
Galliarum atque Germaniae partibus aguntur fideliter
atque ordinabiliter intimate; quoniam hoc nobis
cordi est et magno cupimus desiderio, ut ecclesiis
omnibus et cuncto Christiano populo pax et honor
unicuique proprius maneat, et malorum omnium
vestigia, si qua hactenus fuerant, funditus removeantur.