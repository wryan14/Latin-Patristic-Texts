II.
JOANNIS PAPAE XII PRIVILEGIUM PRO MONASTERIO S. MARIAE
HUMOLARIENSI.
(Anno 956.)

 JOANNES episcopus servus servorum Dei, venerabili
abbati BERNERO beatae Dei genitricis Mariae virginis
Ecclesiae, et per eam cunctae congregationi in
perpetuum.
Si justis petitionibus praestabiles piorum assensum
praebemus, voluntati Domini nos militare credimus.
Ergo notum sit universis catholicae matris
Ecclesiae filiis tam praesentibus quam futuris, quod
misit ad nos filius noster, gloriosae indolis puer,
scilicet Lotharius, rex Francorum, paternitatem
nostram humiliter obsecrans, ut quamdam cellam
in pago veromandensi sitam, in honore beatae Dei
genitricis virginis Mariae et sanctae Hunegundis virginis
constructam, auctoritatis praesidio muniremus:
 quam suggerentibus genitori suo Ludovico, videlicet
regi comite Adalberto, et idoneo satis viro Gilberto,
qui eamdem abbatiolam jure beneficii possidebat, ad
sacrae religionis venerabilem cultum erigere conatur,
atque regiae potestatis praecepto corroborare
nititur. Cujus petitioni congaudentes, ecclesiastici
vigoris manum exerimus, et ex ea qua fulcimur
apostolica auctoritate praecipimus, ut praefatam abbatiam
nemo unquam saecularium possideat, neque
ex bus ejusdem cellae quidquam sibi aliquis usurpet,
non rex, non comes, non episcopus, nec quilibet
princeps quacunque potestate praeditus, nisi
forte tuendi ac defendendi causa, et hoc nonnisi
 ejusdem loci regularis abbatis fiat permissione. Si
quis vero pro hac adipiscenda pecuniam vel quodlibet
munus regi, aut cuilibet principi dederit, sive
promiserit, subinferendae maledictioni subjacebit.
Sit igitur eidem cellae abbas secundum regulam
sancti Benedicti constitutus, et monachi regulari
districtioni subjecti, quos de rebus ejusdem cellae
aliquod dispendium perpeti cum omni imperio prohibemus.
Res vero ejusdem ecclesiae sunt Humolarias
villa, in qua eadem cella constructa est, cum
mansionibus cunctis ad se pertinentibus; Merulficurtis
cum adjacentiis suis: Eudoldicurtis cum
appendiciis suis; Caviniacus cum mansis ad se pertinentibus;
in villa quae dicitur Frisia super fluvium
Somnam XII mansi, quos pro commoditate piscium
 eidem ecclesiae perpetualiter habere liceat. Haec itaque
et si qua alia ecclesia eidem Domino opitulante
acquirere sibi potuerit, apostolica fulta auctoritate
licenter et sine aliqua contradictione possidebit, etc.
Scriptum per manum Leonis, sacri scrinii sanctae
sedis apostolicae in mense Jan. pro indict. 14. Datum
IV Non. Jan., per manum Georgii secundi episcopi
sanctae sedis apostolicae, anno primo, Domino
propitio, pontificatus domni Joannis S. P. et
universalis papae.