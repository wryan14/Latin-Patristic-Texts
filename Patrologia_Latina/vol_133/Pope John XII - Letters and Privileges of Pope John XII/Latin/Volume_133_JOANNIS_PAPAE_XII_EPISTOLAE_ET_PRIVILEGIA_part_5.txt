III.
 JOANNIS PAPAE XII EPISTOLA AD BERENGARIUM
EPISCOPUM VIRDUNENSEM.
(Anno 956.
Monasterii S. Vitoni privilegia et possessiones confirmat.
 
JOANNES episcopus, servus servorum Dei, BERENGERO
fratri nostro Virdunensis Ecclesiae episcopo,
cum omnibus sibi a Deo commissis, bravium aeternae
remunerationis.
Convenit apostolico moderamini pia religione pollentibus
benevola charitate favere, et poscentium
animis alacri devotione assensum praebere. Ex hoc
enim potissimum praemium lucri a conditore omnium
Domino sine dubio promerebimur, si venerabilia
sanctorum loca opportune ordinata ad meliorem fuerint
statum nostra auctoritate perducta. Igitur quoniam
te, frater charissime, inter caetera sanctae conversationis
 exercitia comperimus quod monasterium
in tuo episcopio juxta civitatem Virduni, in ecclesia
videlicet beati Petri, pro amore Dei construxisse, in
qua requiescunt corpora sanctorum confessorum,
atque praefatae ecclesiae sanctae Mariae quondam episcoporum
Vitoni, Pulchronii, Possessoris atque Firmini,
et de rebus tuae ecclesiae provida consideratione
sublevasse, ut si quando filii Ecclesiae tuae divino
compuncti amore terrena despicientes, ad contemplativae
vitae perfectionem confugere desiderarent,
ne a tua Ecclesia penitus dissociati viderentur, in
monasterio, quod membrum est ejusdem Ecclesiae,
 solatii refugium sub habitu religionis sibi invenirent,
et Domino tranquillitate quieta inibi famulentur:
noverit omnium fidelium tam praesentium
quam futurorum industria, nos idem monasterium
tua ordinatione constructum, cum omnibus rebus
regalibusque praeceptis tuo consultu sibi sancitis, in
aeternum velle permanere inconvulsum; scilicet villam
supra Scantiam, cum suis pertinentiis; Flaviniacum,
cum suis adjunctis; abbatiam sancti Amantii,
cum quidquid ad eam pertinet. Ad Nova-Villa,
cum suis locis; ad Mantionis curtem, quantum ad
vos pertinent; Parridum, cum suis adjacentiis; de
Marculfi-Curte ecclesiam, cum suis adjacentiis; Arbordi-Villa,
cum suis pertinentiis; Castonis-Curte
ecclesia, cum his quae ad eam pertinent; ecclesia
 de Marleio, cum suis adjacentiis; ecclesia de Amonzei-Villa,
cum suis adjacentiis, cum terris, et vineis
et molendinis, cum servis et ancillis; abbatia Petri,
et ecclesia de Maroa; ad Limacum quidquid ad illum
locum pertinent; ad Nova-Villa in Barrensi comitatu,
quidquid pertinet ad eum locum. Haec praedicta
loca omnia, cum omnibus suis generaliter atque
specialiter pertinentiis, et quidquid Deo opitulante
voto fidelium huic monasterio concessum fuerit, in
futuro tempore per hoc nostrum apostolicum privilegium
perenniter confirmamus; tam vobis quam
vestris successoribus, et insuper hoc nostrae auctoritatis
privilegio esse corroboratum, quatenus eadem
Virdunensis Ecclesia, quae hactenus de filiis ab ipsis
infantiae rudimentis in gremio suo expositis, dum
 ad externa monasteria confugiebant, fraudabatur,
abhinc et deinceps in membro sibi subjecto, consilio
sui episcopi, atque providentia gloriosi abbatis Humberti,
de eorum sancta conversatione sublimata glorietur.
Si qua autem temerario ausu, magna parva
que persona, cujusque ordinis aut potestatis, contra
hanc nostram apostolicam praeceptionem adire praesumpserit,
sciat se auctoritate beati Petri apostolorum
principis excommunicatum, atque anathematis
vinculo esse innodatum, et a regno Dei alienum,
cum omnibusque impiis aeterno incendio atque supplicio
condemnatum. Qui vero observator exstiterit
hujus nostri praecepti, gratiam atque misericordiam
vitamque aeternam a misericordissimo Domino Deo
nostro consequi mereatur.
 Scriptum per manus Leonis scrinarii sanctae sedis
apostolicae, in mense Januario per indictionem quartam
decimam. Bene valete. Datum V Idus Januarii
per manum Martini episcopi et sanctae sedis apostolicae
bibliothecarii, anno pontificatus domini Joannis
summi pontificis et universalis duodecimi papae in
sacratissima sede beati Petri apostoli septimo, primo
in mense, et indictione quarta decima.