IV.
JOANNIS PAPAE XII EPISTOLA AD LANDULPHUM
BENEVENTANUM EPISCOPUM.
(Anno 956.)

JOANNES episcopus servus servorum Dei, reverendissimo
 et sanctissimo LANDULPHO sanctae Beneventanae
Ecclesiae episcopo, tuisque successoribus in
perpetuum.
Cum summae et apostolicae dignitatis apex in divini
profectus nitore dignoscatur praefulgere, et in
exercendis Dei laudibus suis impensius studeat laboris
exhibere certamen, ob hoc debita nos ejusdem
apostolicae pastoralis compulit sollicitudinis cura,
quaeque ad stabilitatem piorum locorum promulgare
et apostolicae institutionis censura confirmare. Igitur
quia postulasti a nobis quatenus sancta Beneventanensis
Ecclesia, cui, Deo favente, praees, privilegiis
sanctae sedis apostolicae decoraretur, et antiquos
terminos eidem concessos ab antecessoribus nostris
pontificibus confirmaremus, piis tuis desideriis faventes,
 hac nostra auctoritate id quod exposcitur
effectui mancipamus. Concedimus tibi tuaeque sanctae
Beneventanensi Ecclesiae quaecunque legaliter et rationabiliter
antiquo jure tempore praedecessorum
tuorum visa est possidere, id est Bivinum, Asculum,
Larinum, Sipontum et ecclesiam S. Michaelis archangeli
in monte Gargano, cum omnibus eorum
pertinentiis, et omnia praedia cum ecclesiis, familiis
utriusque sexus, et massis, cunctaque infra tuae
parochiae loca ditionis antiquae tuae religioni successoribusque
tuis concedimus dominanda, et legaliter
atque canonice disponenda cum omnibus suis pertinentiis,
sive sint civitates, seu quaecunque castella
possessa dudum ab antecessoribus tuis episcopis.
Censentes siquidem insuper apostolica censura sub
 divini judicii obtestatione et validis, atque atrocioribus
anathematis interdictionibus, ut nullus unquam
alicujus dignitatis potestate praeditus homo
praesumat, sive sit illa magna, sive parva persona,
aut Graecus, in praedicta tua S. Beneventanensi Ecclesia
aliquam vim facere, vel de his quae ei pertinere
videntur quoquomodo auferre, aut alienare, vel ei
imminuere terminos, sed nec quamlibet malitiam,
aut jacturae molestiam in eadem inferre quocunque
tempore, nec licentia sit, ut dictum est ex eis, vel
omnibus eidem pertinentibus cuiquam magnae parvaeque
personae auferre, ut profecto juxta id quod
a nobis statutum est, eadem venerabilem S. Beneventanensis
Ecclesia apostolicis constitutis, atque
privilegiis consistens ornata, inconcusse dotata permaneat.
 Si quis autem (quod non optamus) nefario
ausu haec quae a nobis ad laudem Dei pro stabilitate
jam dictae Ecclesiae Beneventanae statuta sunt refragare,
aut in quoquam transgredi, sive Graecus sit,
seu quicunque alter homo qui dominationem aut
primatum habere voluerit, per se aut per alterum
quemlibet hominem in praefatis ecclesiis sine voluntate
et jussione Beneventani episcopi, et illi qui eos
fortasse recipere praesumpserint, omnes pariter sub
eodem nostro apostolico et districto insolubili anathemate
permaneant, et in nullam ecclesiam intrare
praesumant, aut aliquod officium ecclesiasticum faciant.
At vero qui pro intuitu observator et in
omnibus exstiterit custodiens hujus nostri constituti
 ad cultum Dei respiciens, benedictionis gratiam a
misericordissimo Domino Deo nostro multipliciter
consequatur, et vitae aeternae particeps effici mereatur.
Scriptum per manum Leonis scriniarii S. R. E.
in mense Decembri indict. XV. Bene valete.
Dat. XVIII Kal. Januarii per manum Marini episcopi,
et summae sedis apostolicae bibliothecarii,
Domino propitio pontificatus domini nostri Joannis
summi pontificis et universalis XII papae in sacratissima
se de beati Petri apostoli XI, mense et indict.
suprascripta XV .