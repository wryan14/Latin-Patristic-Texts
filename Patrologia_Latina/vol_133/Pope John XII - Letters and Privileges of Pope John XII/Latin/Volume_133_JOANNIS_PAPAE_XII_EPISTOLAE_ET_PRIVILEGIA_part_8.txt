VI.
BREVE RECORDATIONIS.
Qualiter Joannes XII papa Sublacenses, qui refractarii
erant abbati monasterii Sublacensis, eique multa
bona occuparant, repressit et omnia restituere coegit,
anno 958.
 
Anno (fortasse tertio) domni Joannis papae XII,
mense Maio, indict. prima. Quia mens humana
semper in laboribus esse dignoscitur, et animus
uniuscujusque pro diversis curis seu sollicitudinibus
huc atque illuc vagando discurrit, nec valet omnia
explicare sermone, nec futura tenere memoria: idcirco
Dei nutu a prudentissimis viris ingenium litterarum
repertum est, ut quod mente retinere nequimus,
litteris exaremus. Propterea ego Leo abbas
sancti Benedicti Sublacensis, qualiter domnus papa
 in nostro monasterio causa orationis venisset, reclamavimus
super omnibus in supradicto Sublaco castello,
et in nostris aliis partibus commorantibus de
multis persecutionibus seu afflictionibus quas in
nostro monasterio assidue committebant. Unde repente
domnus papa pietate motus ac misericordia de
eodem venerabili loco, et de cuncta nostra fraterna
congregatione condolere coepit, deque tantis injuriis
quas passi sumus a diebus, in quibus bonae memoriae
domnus Albericus obiit de hac vita. Tunc residente
 eodem summo pontifice in eodem venerabili
monasterio cum venerabilibus episcopis, videlicet
Marinus Polimartiensis Ecclesiae, et bibliothecarius
sanctae sedis apostolicae, Constantinus episcopus
Portuensis, Joannes humilis episcopus sanctae Tiburtinae
Ecclesiae, seu Romanorum judicibus Georgius
secundicerius sanctae Romanae Ecclesiae, Leo
protoscriniarius sanctae sedis apostolicae et alii plurimi.
Et sic praecepit ut omnes adversarii ante suam
praesentiam venirent. Qui dum ante domnum papam
una nobiscum venirent, coerciti sunt nimium; et
fecit ut omnia bona et casalia et fundora, quae ibi
singulatim memorantur, monasterio redderentur.
Et praecepit abbati ut de hoc negotio breve recordationis
faciens, a supradictis viris et aliis dignis
 viris subscribere ad rei sempiternam memoriam
faceret.