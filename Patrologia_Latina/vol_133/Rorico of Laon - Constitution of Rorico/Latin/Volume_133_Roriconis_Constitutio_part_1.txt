NOTITIA HISTORICA.
(Ex Gallia Christiana, tom. IX, pag. 520.)
 Anno 949, Laudunenses, ait Flodoardus in
Chronico, qui fidelitati Ludovici regis attendebant,
eligunt sibi praesulem Roriconem diaconum, ipsius
regis fratrem, filium nempe nothum Caroli Simplicis;
quem consecrat Artoldus archiepiscopus Rhemis,
qui tamen non receptus Lauduno, apud Petrae pontem
munitionem resedit. Adfuit, anno 955, ordinationi
Hadulfi episcopi Noviomensis. Anno 961, post
mortem Artaldi archiepiscopi Rhemensis, archicancellarii
munere functus est, usque dum Odalricus
Artaldo succederet. Eodem anno monachos in abbatia
Vincentiana restituit, submotis canonicis.
Anno 962 adfuit synodo tredecim episcoporum in
pago Meldensi, in qua intercessit cum Gibuino Catalaunensi
quominus restitueretur sedes Rhemensis
Hugoni, Arthaldi competitori; eodemque anno manus
 imposuit ipsi Odolrico a Widone Suessionensi consecrato.
Anno 969, consensit, III Non. Jun., donationi
dimidiae abbatiae sancti Hilarii cum ecclesia,
factae monasterio sancti Vincentii. Anno 973 dedit
ipse eidem monasterio ecclesiam sancti Medardi in
villa Caprimiaco. Anno 976, langore paralysi
correptus, inquit Flodoardus in Chronico, post
multas ac debitas Deo pro ipsa infirmitate redditas
gratias, vita decessit, videlicet vigilia S. Thomae
apostoli post laudes Deo matutinales. De eo Necrologium
Vincentianum his verbis: XIII Kal. Januar.
obiit Rorico episcopus Laudunensis, qui huic
coenobio alteram regulam instituit, et multas res
cum terris et altaribus dedit. Eum fuisse eruditum
testatur Atso monachus in libro de Antichristo,
quem rogatu Gerbergae reginae conscripsit.
