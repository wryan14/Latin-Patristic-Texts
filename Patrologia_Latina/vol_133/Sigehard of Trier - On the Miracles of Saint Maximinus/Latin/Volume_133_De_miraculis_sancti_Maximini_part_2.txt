MONITUM AD LECTOREM. 
S. Maximini Vitae a Lupo episcopo fortasse Catalaunensi , conscriptae ut secundum librum de
miraculis ejusdem sancti adjiceret, Sigehardo auctor fuit Wikerus, qui a. 957-966, abbas monasterium
S. Maximini Trevirense regebat . Ille, quamvis viribus diffisus, anno 962 vergente vel 963 incipiente 
opus aggressus, ea tantum se narrare profitetur, quae abbas bene comperta habuerit ipsique tradiderit .
Attamen etiam alios coenobii monachos consuluisse videtur. Nam etiamsi quae Gisilbertus dux Ogoni abbati
retulerat , Wikero narrante, perceperit, alia tamen Thietbertus monachus , Ruotpertus presbyter
, Wenido custos , Reginerus presbyter , fortasse Adalbertus quoque postea Magdeburgensis
archiepiscopus  aliique  cum ipso communicaverunt. Haec omnia Sigehardus, qui certo certius
monachus habendus est , calamo excepit, et simpliciter quidem temporisque ordine neglecto ,
sed satis accurate, bona fide, et satis probabili dicendi genere usus , memoriae tradidit. Ex quibus
capita 8-18, quae res Lotharingicas saeculi IX et X aliquatenus illustrant, hoc loco erant exhibenda, reliquis
praetermissis, quippe quae ad historiam vix ac ne vix quidem spectent.
Codices in bibliotheca urbis Trevirensis ditissima, in cujus libris manuscriptis exscribendis hoc anno
VV. CII. Wyttenbachio socio nostro et Laven bibliothecae praefectis permittentibus mihique benigno animo
valde faventibus, integro fere mense occupatus fui, quinque inveni, quorum ope textum non uno
loco emendavi.
 1) N. 1151 (963) mbr. s. XIII, ex. fol., olim S. Maximini magnam Vitarum sanctorum collectionem
continet, olim 7 voluminibus digestam, quorum 4 adhuc supersunt. In secundo (olim tertio) f. 125
Vita S. Maximini legitur, eique Sigehardi liber secundus subjicitur, qui recentiori manu  ex
altero ut videtur exemplari saepius est emendatus. Ex hoc codice  procul dubio editio fluxit,
quae. Henschenio curante, in Actis SS. Vol. VII, p. 25 prodiit. Ex eodem etiam, antequam correcturae
et additio illa factae sunt.
1o) N. 1167 (CCCXCVI) chart. s. XV ex., olim codex beatae Mariae virginis in Clusa Eberhardi,
descriptus est.
2) N. 1380 (1141) a. 1514 in membranis albis eleganter exaratus, maximam partem I sequitur
, altero tamen codice adhibito, ex quo capitum divisiones et rubras recepisse videtur.
3) N. 1396 (1337) chart. s. XVII fol. inter varia historiam Trevirensem illustrantia etiam hunc
librum ex codice optimo descriptum continet. Quae in I post correcta et in 2 melius leguntur, hic
quoque recte habentur, alia vero ex hoc tantum emendari potuerunt.
4) N. 1381 (1180.) chart. s. XVI 4o, quamvis negligentissime scriptus mendisque innumerabilibus
depravatus, ex fonte tamen bono haustus est.
Alium codicem eumque antiquiorem, scilicet s. XI scriptum, praefatione vero, ut videtur, destitutum,
qui olim monasterii S. Gisleni fuit, Bethmannus noster in bibliotheca Montensi invenit, quo sine detrimento
editionem nostram carere posse, confido. Adnotationes quasdam Hontheim praebuit, qui libri fragmenta
scriptorum Trevirensium collectioni (I, p. 465-468) inseruit.