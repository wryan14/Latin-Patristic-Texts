PRAEFATIO AUCTORIS.  
 Omni in Christo reverentia suscipiendo  domino
abbati WIKERO SIGEHARDUS .
Rogas, pater karissime, immo vi quadam auctoritatis
extorques invito, quatinus arduum omnino
meisque viribus praeminens explicandum opus assumam.
Nam praecipis propriaque  potestate compellis,
quo ea quae post editum a Lupo episcopo de Vita
sancti Maximini librum per eundem gloriosum Christi
confessorem sunt gesta miracula, ne prorsus
legentium vel audientium utilitati depereant, stilo
alligem, ac conpetentis serie narrationis digestis,
post illum primum, secundum super illis libellum
absolvam, te certe locuturo suggerente materiam.
 Qua de re coartor e duobus, veritus scilicet, ne aut
tibi renitendo inobedientiae crimen incurram, aut
iterum parere conando coepto subcumbam; cum
nimirum ingenioli mei tenuitatem et eloquii stillulam
exequendo istiusmodi negotio nullatenus sufficere
videam. Igitur tanta rerum difficultate , qua nusquam
illaesus evadere valeam, quasi quodam murorum
ambitu inclusus et undique circumseptus, hoc
solum michi agendum utile ratus sum, scilicet hac
in parte locum evasionis eligere, qua perspicio
minus ex praecipitio laesionis posse contingere. Nam
cum constet contemptum quidem seniorum ad
animae periculum, defectum vero in coeptis spectare
 ad ridiculum, quis sanum sapiens tollerabilius, immo
longe salubrius fore non censeat, pro impericia irrisiones
hominum sustinere, quam pro superbia semetipsum
condempnare? Quapropter diu multumque
desideratum opus perge  securus aggredi. Ego
plane tibi pro viribus adero, nequaquam ausus tuae
sanctitati diutius reluctari. Omnia ergo quae dixeris,
vel a te ipso, ut promittis, et ab his qui adhuc vivunt
tecum visa, vel ab his qui viderunt tibi probabilibus
personis comperta, qualicumque prosequar
stilo, non ad hoc propriae possibilitatis fiducia nitens,
sed tam operosum michi negotium tuae potius cunctorumque
sanctorum fratrum meritis et orationi
committens. Aderit etiam, sicut semper in omnibus,
ita et in hac quoque parte clarus noster forte Maximinus,
 facile, ut confido, apud Christum dominum
obtenturus , ut, sicut ille a Deo patre in Spiritu
sancto factus est omnibus salus et justicia, ita quoque
et michi elingui efficiatur lingua. Quod si dignabitur,
haud dubium, liquidam veritatem etiam a
muto luculenter expressum  iri. Nec reticendum
est, quod cum facile confidam, Deo piisque omnibus
succedentium temporum hoc opusculum gratum fore,
vereor tamen praesentium aliquos eidem derogaturos
meque insulsum, falsiloquum, nullius momenti homuncionem,
 omnium reprehensione dignissimum,
toto orbe adjudicaturos. Nec te, fateor, pater venerabilis,
etsi voluerint, excipere valebunt, quin tocius
hujus insectationis peste involvaris, quippe cum et
me juxta assertionem talium falsa scribere compuleris
et scribenti falsitatis materiam ministrasses. Qua
ex re operae  pretium video, praesenti  praefaciuncula
calumpniandi viam estis obstruere, non magnae
defensione arte refragando, sed humiliter suggerendo,
quo meminerint, primos ac fortissimos Christi
assertores ydiotas  fuisse, non sophistas ; neque
me expectant Mercuriali lepiditate  Tulliique 
copia in curia declamaturum, sed in cellula monasterii
rerum gestarum veritatem, sobrio ac veridico
pii patris ore depromptam, puro simplicique sermone
 dicturum. Deinde vero, etsi merito illis despectui
habita fuerit vilitas ista elaborantis, honori tamen
quaeso habeatur praerogativa jubentis; nec statim
credant, patrem nostrum, virum utique sancta vita
et conversatione conspicuum, falsa dicere quam silere
maluisse. His ita praelibatis, Wikere  pater,
quod agendum imminet ineamus, exorata prius dignatione
divina, quatenus ipsa annuente, quae illa
sanctisque omnibus digna sint, et tu ore edicere et
ego scripto persequi valeamus.