417 CAPUT PRIMUM
Hominem non posse terrenas illecebras et cupiditates
fugere, nisi divinum adsit praesidium. Quot ille impedimenta
a sensibus patiatur; quamque eum necesse
sit tristia laetis anteponere, cum in his nihil nisi vanitas
reperiatur. Tandem qui salvus esse velit, supra
mundum ascendat, oportere. 
1. Frequens nobis de effugiendo saeculo isto est
sermo (Vid. S. August. lib. II contr. Jul. Pelag., cap.
8, et lib. contr. duas epist. Pel., cap. 11); atque utinam
quam facilis sermo, tam cautus et sollicitus
esset  affectus. Sed quod pejus est, frequenter irrepit
terrenarum illecebra cupiditatum, et vanitatum 
offusio mentem occupat; ut quod studeas vitare, hoc
 cogites, animoque volvas: quod cavere difficile est
homini, exuere autem impossibile. Denique voti eam
 magis esse rem quam effectus testatur Propheta
dicendo: Declina cor meum in testimonia tua, et non
in avaritiam (Ps. CXVIII, 36). Non enim in potestate
nostra est cor nostrum, et nostrae cogitationes, quae
improviso effusae mentem animumque confundunt,
atque alio trahunt quam tu proposueris, ad saecularia
revocant, mundana inserunt, voluptuaria ingerunt,
illecebrosa intexunt; ipsoque in tempore quo elevare
 mentem paramus, insertis inanibus cogitationibus,
ad terrena plerumque dejicimur.
2. Quis autem tam beatus qui in corde suo semper
ascendat? Sed hoc sine auxilio divino qui fieri
potest? Nullo profecto modo. Denique supra eadem
Scriptura dicit: Beatus vir cujus est auxilium abs te,
Domine, ascensus in corde ejus (Psal. LXXXIII, 6).
Beatus plane quem delectatio non revocat, quem non
inclinat voluptas, qui ad inferiora non respicit; quod
nec ipsius Lot uxor potuit evadere. 418 Quo admonitus
exemplo Apostolus, posteriora obliviscens, et
ea quae sunt priora appetens festinabat ad bravium,
et pervenire meruit; quia ante se Christum videbat,
a quo ad justitiae vocabatur coronam. Sed pervenit
ille qui se ipsum sibi abnegavit, ut Christum lucraretur.
 Denique non ipse vivebat, sed vivebat in eo
Christus.
3. Nam quis  inter tot passiones hujus corporis,
inter tot illecebras hujus saeculi tutum atque intemeratum
servare potest vestigium? Respexit oculus,
et sensum mentis avertit: audivit auris, et intentionem
inflexit: inhalavit odor, et cogitationem impedivit:
os libavit, et crimen retulit: tactus contigit, et
ignem adolevit. Intravit mors per fenestram, dixit
Propheta (Jer. IX, 21). Fenestra tua est oculus tuus.
 Si videas mulierem ad concupiscendum, intravit
mors: si audias sermones meretricios, intravit
mors: si luxuria sensus tuos capiat, penetravit mors.
Et ideo qui vult ascendere, non laeta saeculi, non
amoena, non delectabilia, sed plena doloris et fletus
sequatur; melius est enim ire in domum luctus,
quam in domum gaudii. Denique nec Adam de paradiso
descendisset, nisi delectatione deceptus esset.
4. Pulchre igitur David, qui  periculosos hominis
etiam ipsos aspectus fuerat expertus, beatum illum
dicit, cui spes omnis in Dei nomine est (Psal. XXXIX,
5). Sic enim non respicit in vanitates, et insanias
falsas, si semper in Christum intendat, semper
Christum interioribus oculis aspiciat. Unde iterum
ad ipsum conversus ait: Averte oculos meos, ne videant
 vanitatem (Ps. CXVIII, 37). Vanitas circus est,
quia nihil prodest: vanitas est equorum velocitas,
quia mendax ad salutem est: vanitas theatrum est:
vanitas ludus omnis: Omnia vanitas, inquit Ecclesiastes,
quae in hoc saeculo sunt (Eccles. I, 2). Denique
qui salvus esse vult, supra mundum ascendat, quaerat
Verbum apud Deum, fugiat hunc mundum, terras
relinquat. 419 Non enim potest percipere illud quod
est, et est semper, nisi prius hinc fugerit. Unde et Dominus
volens Patri Deo appropinquare, ad apostolos
ait: Surgite eamus hinc