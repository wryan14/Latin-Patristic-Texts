CAPUT VIII
Quomodo licet hic retineamur corpore, tamen animo fugere
possimus, atque adeo debeamus; ne cum praetereunte
figura hujus mundi opera nostra nosque ipsi
praetereamus: quod ne contingat, mandata Dei non
praetereamus, sicut nec ullius disciplinae profectum;
quemadmodum plures e sanctis veteribus fecisse compertum
est. 
45. Fugiamus hinc. Potes animo fugere, et si
retineris corpore. Potes et hic esse, et adesse ad
Dominum, si illi adhaereat anima tua, si post ipsum
cogitationibus tuis ambules, si fide, non specie vias
ejus sequaris, si ad ipsum confugias. Est enim refugium
et virtus, cui dicit David: Ad te confugi, et non
sum deceptus (Psal. LXXVI, 3). Ergo quia Deus refugium,
Deus autem in coelo, et supra coelos: utique
436 hinc illo confugiendum est, ubi pax, ubi requies
 ab operibus,  ubi epulemur sabbatum magnum,
sicut dixit Moyses: Et erunt sabbata terrae vobis escae
(Levit. XXV, 6). Epulatorium enim et plenum jucunditatis
et tranquillitatis est, requiescere in Christo,
et ejus delectationem videre. Qui ergo confugimus ad
Deum, ad mundum revertemur? Qui peccato mortui
sumus, peccata repetemus? Qui renuntiavimus saeculo
et usui ejus, iterum in luto ejus haerebimus?
46. Fugiamus hinc, quia tempus breve est. Audi
quomodo fugias: Et qui habent uxores, ita sint ac si
non habeant; et qui flent, tamquam non flentes; et qui
gaudent, tamquam non gaudentes; et qui emunt, tamquam
non possidentes; et qui hoc mundo utuntur, tamquam
non utantur. Praeterit enim figura hujus mundi
(I Cor. VII, 29 et seq.). Non ergo cum praetereunte
 figura mundi opera nostra praetereant, ne etiam ipsi
praetereamus; sed maneamus in veritate. Si maneamus
in Christo, manemus in veritate, et cum eo manebimus,
et non praeteribimus, sed dicemus: Benedictio
 Domini super vos, benediximus vobis in nomine
Domini (Psal. CXXVIII, 8). Qui enim praetereunt, non
possunt dicere, quia non dixerunt praetereuntes
viam: Benedictio Domini super vos, quemadmodum
dixit Propheta. Itaque si volumus non praeterire
opera nostra, non praetereamus mandata Dei, non praetereamus
requirendi Jesu Domini diligentiam, emerendi
ejus gratiam. Non praeterivit eum illa mulier
quae usque in pharisaei domum ingressa, in qua Christus
recumbebat, in pedes ejus superfudit unguentum.
47. Non praetereamus disciplinae alicujus profectum,
sicut etiam Joseph adolescentulus non praeterivit;
quia fratres suos requirebat, et ad eum festinabat
locum, in quo pascebant oves; et cum cognovisset
quia in Dothaim sunt, perrexit eo. Significatur
 autem illo verbo Dothaim defectus idoneus, id
est, vanarum opinionum defectus non mediocris, sed
perfectus et plenus, in quo profectus est animae. 
Sapiens enim quando minuit, addit. Deficiunt enim
saeculares opiniones, quae mulieribus infirmis comparantur.
Unde pulchre quo ostenderetur  Sara ad
profectum venisse, ut generaret risum et laetitiam:
Defecerunt, inquit, Sarae fieri muliebria (Gen. XVIII,
11). Bona ergo defectio cupiditatum, defectio vanitatis;
quia veritatis adjectio est. Unde et sanctus
David ait: Defecit in salutare tuum anima mea (Psal.
CXVIII, 81). Paritura etenim erat  quae concesserat,
eoque et promiserat Deus: paritura laetitiam, et sobriam
illam jucunditatis ebrietatem: paritura  ante
exspectatum, ingenii celeritate 437 partus, facta
 sapientiae. Denique et de aliis Hebraeis mulieribus
habes, quia Hebraeae prius pariunt, quam veniant
obstetrices (Exod. I, 19); eo quod animae justorum
non exspectent artes et disciplinas propter inventionum
genera, nec requirant adjumenta generandi:
sed sponte partus suos fundant, exspectationemque
praeveniant.
48. Nec minus impiger ad inveniendum, quam ad
exsequendum Jacob, cui cum mater dixisset, ut inferret
patri escas (Gen. XXVII, 9 et seq.),  definitionum
genera suppetisse cernimus. Nam et cito invenit,
 et inventorum suorum auctorem testificatus est
Deum, in quo et diligentiae palma, et ingenii significatur
ubertas. Prima ergo definitio in inventione:
quod invenitur, quaeritur: et quod quaeritur, temporis
est: quod temporis est, utique diligentiae est.
Quod autem praevenit usum temporis, Deus infundit,
Deus dat: quod Deus dat, naturae, non diligentiae est.
Ingenium igitur divini est muneris . quod autem divini
muneris, hoc naturae. Ingenium ergo naturae est,
inventio diligentiae: illud sine tempore, hoc indiget
tempore. Ideoque illud in tempore praesto est, hoc in
spatio temporis investigatur: illud supra nos, hoc
vero ad nos refertur.
49. Quaerenti igitur patri cibum verbi (non enim
in solo pane vivit homo, sed in omni verbo Dei: talem
 cibum quaerebat Isaac, talem cibum esuriebat Petrus
(Act. X, 11 et seq.), quando vidit credituri gentilis
populi mysteria) Esau praesto non habuit cibum
spiritalis et velocioris ingenii. Dum iste venatur et
quaerit, et praedurum atque agrestem sermonem suggerere
parat, praevenit Jacob celeri inventione, et
miti, et prope domestica responsione suave verbum
ministrans, quo eum mulceret ac delectaret. Unde
miratus pater ait: Quid est hoc, quod tam cito invenisti,
fili mi? Respondit Jacob: Quod tradidit Dominus
Deus tuus in manus meas (Gen. XXVII, 20). Prima definitio
in interrogatione est, secunda in responso. Plena
igitur omnia reperiens pater quae erant vel ingenii,
vel diligentiae, definitionis consummatione conclusit
dicens: Ecce odor filii mei tamquam odor agri pleni,
 quem benedixit Dominus (Ibid., 27). Ager enim et
naturale habet fertilitatis ingenium, et culturae diligentiam
temporalem, meritoque in eo est plenitudo,
cui utrumque non deest. Simul cum addiderit: Quem
benedixit Dominus, videtur naturae gratiam praetulisse
cultionis labori. Et confirmavit Esau dicens:
Juste vocatum est nomen illius Jacob. Supplantavit
enim jam me bis, et primogenita mea accepit (Ibid., 36).
50. Sed forte dicas: In quo moram fecit, qui ad
venationem a patre missus est? Sed considera quia et
pater pronuntiavit, quia paratum habere non posset,
 quod spiritaliter petebatur; et ideo quia deficiebat
ingenio, vel diligentiae subsidium ut adjungeret, exigebat.
Celeritatis quoque admonet, qui ait: Cape arcum
et sagittam (Ibid., 3). Accepit tamen et diligentiae
fructum, qui agnovit superius 438 esse ingenii
munus.
51. Nec immerito domesticos cibos detulit, qui de
domesticis seminis sui sapientiae sibi acquisivit copulam.
Bona autem diligentia cum sapientia, et inventio
cum ingenio naturali. Denique habens in promptu
sapientiae copulam sanctus Isaac, deambulabat in
campo, immo abalienabatur. Et nos primo sapientiae
copulemur, et sic exeamus in campum quaerere
et invenire cupientes. Multi enim sine sapientia male
quaerunt. Et ideo Cain quia non acceperat a Deo
 prudentiam, male quaesivit, male exivit in campum;
Abel bene, qui perfectum sacrificii munus implevit.
Bonum enim sapientiae sacrificium, bona est hostia
fides, et omnis virtus. Denique sapientia interfecit
suas hostias, et miscuit in craterem vinum suum. Et
ideo ut insipientibus gentilibus potum fidei daret, ad
craterem suum convocavit eos dicens: Qui est insipiens,
divertat ad me (Prov. IX, 4). Et egentibus sensu
dixit: Venite et edite de meis panibus, et bibite vinum
quod miscui vobis (Ibid., 5). De hoc cratere
Plato in suos libros transferendum putavit, ad cujus
potum evocavit animas: sed eas explere nescivit,
qui potum non fidei, sed perfidiae ministrabat.