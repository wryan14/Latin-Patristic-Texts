ADELBOLDI
PISCOPI TRAJECTENSIS. ORDINIS S. BENEDICTI
LIBELLUS
DE RATIONE INVENIENDI CRASSITUDINEM SPHAERAE.
AD SILVESTRUM II P. M.
Prodit nunc primum in lucem ex codd. mss. inclytorum monasteriorum Tegernseensis et
Sanct-Petrensis Salisb., opera adm. R. D. P. Alphonsi Hueber, ascetae Tegernseensis.

(Apud R. P. Bernardum Pezium, Thesaur. Anecdot. noviss., tom. III, parte II, col. 85.)
 
[PRAEFATIO.] 

 Domino SILVESTRO summo et pontifici et philosopho
ADELBOLDUS scholasticus vitae et felicitatis perpetuitatem.

Valde peccare est publicis intentum utilitatibus
privatis inquietare conventionibus. Sed hoc ingenio
vestro confido, ut simul et reipublicae possit sufficere,
et mihi, ex hoc quod quaero, satisfacere. Et
tamen temere ago, et non ignoranter pecco, quod
tantum virum quasi conscholasticum juvenis convenio.
Sed confessio peccati veniam non tantum,
dico, quaerit, sed exigit. Fortasse cogitatis ut sic
peccem ut me peccasse poenitere nolim, ac ideo sine
fructu poenitentiae confessio nec veniam debeat quaerere,
nec remissionem aliquam exigere. Ad haec
respondebo quia, si benignitatem vestram in hac
 conventione offendero, ultra quam credere possitis,
me vos convenisse dolebo: ac ideo dolenti et poenitenti,
simulque se peccasse fatenti, et deinceps ab
ejusmodi peccato se abstinere volenti veniam concedendam
esse censebo, ab eo maxime qui vicem
illius tenet, cui dictum est: «Non dico tibi usque
septies, sed usque septuagies septies (Matth. XVIII,
22).»

Si autem non offendero, sed id quaesiero quod
cum benevolentia vestra adeptus fuero, utpote quia
in adeptione mea et mihi et multis prodesse gaudebo,
quaestiones, quas jam auctoritati vestrae transmisi,
quia non resolvuntur, me in eis aut vos offendisse
timeo, aut pro dilatione solutionis aliquid
 grande futurum spero. Sed non aliud quoddam proponam,
ut aut ex hoc, quod timeo, magis doleam,
et doloris magnitudo vos flectat ad veniam: aut ex
hoc, quod spero, magis gaudeam, et gaudii mei plenitudo
remunerationem vobis imploret futuram. Et
hoc quidem quod nunc proponere volo, quibus rationibus
discuti et ad intellectum usque deduci
possit, videor videre; sed ad determinandum diligentiam
vestram exspecto, ut tanti viri auctoritas
praeceptionis meae fiat aut correctio aut integritas.

 Quid ergo sit, quibusque imaginationibus circa
illud et delusus habear et certus tenear, jam nunc
aperiam, ut, vulnere aperto haesitationis, a vobis
praesto sit medicamentum certitudinis.

&#0167; I. 

Macrobius super Somnium Scipionis, ubi loquitur
de magnitudine coeli, terrae, solis et lunae, eorumque
rotunda globositate, compertum esse ait apud geometras
peritissimos, ut in duobus circulis, si diametrum
unius duplum sit diametro alterius, ejus
circuli crassitudo, cujus diametrum duplum sit,
octupla sit crassitudini illius circuli cujus subduplum
est diametrum.

De diametro circulum, de circulo diametrum, de
diametro et circulo aream invenire, ac ideo diametrum
 ad diametrum, et circulum ad circulum, et
aream ad aream comparare illis facile est qui de
talibus consueverunt curare. Crassitudinem autem
ad crassitudinem quomodo potest comparare, qui
necdum quid sit crassitudo percepit? Duarum enim
rerum notitiam earumdem comparatio non praecedit,
sed subsequitur. Unde fit ut crassitudinem aliquam
crassitudini alterius octuplam esse comprehendere
nequeat, qui nescit unde cujusque circuli crassitudo
concrescat. Quid autem jam inde mihi percepissem,
aperiam, non, ut aiunt, Minervam litteras, sed ut
monstrem quid sentiam; quatenus, si erro, ad viam
a sagacitate vestra reducar: si viam titubans teneo,
auctoritati vestri assensus innitar. Sed ut ad id
 quod volo perveniam, ab his quae pluribus nota sunt
incipiam.

&#0167; II. 

Diametrum 7 pedum mihi facio. Ex hoc circulum
sic quaero. Triplico illud, et ejus septimam triplicationi
illi superaddo, et sic circulum in viginti duos
pedes habeo. Medietate autem diametri, quod est 3
et semis, et medietate circuli, quae est 11, invicem
multiplicatis, venit mihi area ejusdem circuli 38
pedes et semis. Ecce diametrum, ecce circulum,
 ecce aream habeo! Sed ut crassitudinem inveniam,
diametrum idem cubico, et cubum mihi ejusmodi
facio, qui globositatem sphaerae lateribus contingat,
angulis autem et lineis ab angulo in angulum procedentibus
excedat. Ab hujusmodi cubo crassitudinem
illam, quae a globositate usque ad angulos et
lineas procedit, necesse est recidere, ut hac recisa
solius sphaerae soliditas remaneat.

Hanc recisionem hoc modo facio. Summam totius
cubi per vicesimas primas divido. Hinc tollo vicesimam
primam partem de cubo, quae est 16:
multiplico decies, et habeo recisiones cubi. Postea
undecies, et habeo globositatem sphaerae, id est, ex
his vigesimis primis excisionibus cubi deputo 10;
reliquas crassitudini [cod. Petr. crassitudines]
 sphaerae relinquo. Quod idem esset, si totius cubi
summam undecies ducerem, et ex illa concretione
unam vicesimam primam subducerem [Petr. ducerem].
Haec enim vicesima prima tanta est [Tegern.
esset], quantae illae 11 quae vicesimae primae ex simplici
cubo tollebantur.

&#0167; III. 

Ut lucidius fiat quod dicimus, certis numeris crassitudines
duas assignabimus, ut assignatas invicem
comparare possimus: non ut haec aut veriora sint,
aut vos ignorare credamus, sed ut, viis nostris vestrae
diligentiae monstratis a vobis deinceps ducti
errare nesciamus.

Circuli, cujus diametrum est 7 pedum, crassitudinem
 sic quaero. Cubico diametrum, et dico: septies
septem fiunt 49. Rursus septies 49 fiunt 343. Ecce
cubus ejus quadrati, cujus unumquodque latus 7 sit
pedum, et hic cubus globositatem sphaerae ex toto
concludit.

Ut autem supercedentia recidantur, sic facio.
Tollo vigesimam primam ex 343 quae est 16 et SS.
Hanc si decies duco, habeo 163 et SS, excessiones
scilicet cubi. Si undecies, habeo 179 et SS, sphaerae
scilicet crassitudinem.

Ut manifestius fiat quod dicimus, cum quadrato
circulum subpingamus [Tegern. subpingimus], ut
visa in planitie facilius intelligantur [Petr. intelligatur]
in crassitudine.

 Ecce in hac sphaera diametrum est 7 pedum, circulus
22, area 38 et semis, soliditas 179 et SS. Non
est autem mirandum si cubus in excessionibus suis
fere medietatem crassitudinis obtineat, cum hic
quadratus in planitie in supergressionibus suis vix
[Petr. nec tert.] tertiam partem retineat. Hic quippe
in quadratura cum unumquodque latus 7 sit pedum,
secundum laterum dimensionem [Tegern. divisionem],
aream 49 habebit. Cumque circulus ex his
sibi 38 et acceperit, quadratura suis excisuris non
nisi 10 et S retinebit.

&#0167; IV. 

Quare autem mihi ita esse videatur, si vobis
non sit fastidiosum audire, mihi non erit onerosum
dicere. Hic namque id est: quadratus, si septies in
 altum tollatur, 343 pedes reddit, excessiones scilicet
suas et aream circuli secum in altum deducens
[Petr. ducens]. Septies enim 10 et semis, id est
excessiones, fiunt 73 et semis; et septies 38 et semis,
id est area circuli, fiunt 269 et semis. Sed 73
et semis, et 269 et semis, reddunt 343. Quare quadratum
in altum tollere nihil est aliud nisi excessiones
suas et circuli aream secum deducere. Ab
illo igitur cubo, qui ex area 49 pedum consurrexerat,
si quis septies 10 et S., id est 73 et S. reciderit,
nondum sphaericam globositatem expolivit, sed secundum
formam modii ab aequali area in aequalem
aream deductam constituit, in pedes scilicet 269
et S.

Ex hac autem forma non medietatem, ne in modum
 trochi ex utraque parte acueretur, sed tertiam
partem, quae est 89 et SSS, tollere debemus, ut
sphaeram expoliamus. Sed haec tertia non tamen
omnino rotundae formae, id est [cod. Petr. Sed haec
t. rotundae formae non tamem de numero id est, etc.]
89 et SSS et 7 excessiones, id est 73 et S., idem
reddunt quod 10 vicesimae primae, quae ob hoc integro
cubo tollebantur, ut sphaera undique rotundaretur;
et hae decem vigesimae primae ad medietatem
cubi fere pervenirent, nisi quadragesima secunda
ejusdem cubi impediret [Tegern. impedirentur].

&#0167; V. 

Jam facile est videre, cum quadratus nec tertia
[Petr. nec in tertia] sui circulum devincat, quare
cubus fere sui medietate sphaerae globositatem supervadat.
 Sed haec forma modii, quae recisis undique
lateribus cubi rotundatur, quamvis ad plenum non
possit, aliquatenus tamen subscribatur, ut quod
inertia linguae occultat, veritas picturae aperiat