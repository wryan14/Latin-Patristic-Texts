VITA S. SWITHUNI
(Acta Sanctorum Bolland. uti supra ex Surio et Capgravio.)
1. Glorioso rege Anglorum Egberto [Note: Rex orientalium Saxonum. Regnare is coepit anno 800, desiit sub initium anni 837, die IV Februarii, uti tradit Alfordus in Annalibus Ecclesiae Anglicanae tom. III, ubi plura.] regnante, qui regi Kinegilpho [Note: Al. Kinegilsus. Auspicatus regnum anno 612, obiit 642, de quo plura apud dictum Alfordum tomo II.], ab idololatria per beatum Birinum [Note: Ad superos discessit anno 650, colitur die III Decembris tanquam occidentalium Saxonum apostolus, de quo alias erit pluribus agendum ex professo, eodem die.] converso, octavus [Note: Juxta Alfordi indicem chronologicum, qui habetur ad calcem tomi III Annal. eccl. Angl., Egbertus a Kinegilso est numero undecimus.] in regni administratione successit, beatus Swithunus, Pater et pastor in Ecclesia Dei futurus, cursus sui in stadio mundi hujus exigendi, divina ordinante misericordia, accepit exordium. Annis vero puerilibus pia simplicitate transactis, jugum Dominicae servitutis suis humeris imponi voluit susceptumque humiliter viriliterque portavit. Itaque in clerum adscitus, de gradu in gradum, de virtute in virtutem, gressus ejus Deo per omnia dirigente, conscendens, sub Helinstrano [Note: De Helinstano seu Helmstano satis multa in comm. praevio.] Wintano episcopo, ad sacerdotii honorem provectus est. Porro autem curabat seipsum ministrum ideonum et probabilem Deo semper exhibere, verbum veritatis recte et catholice tractare, humanitati et mansuetudini studere, opera pietatis ante omnia exercere, non recte neque ordine viventes, virga castigationis corrigere, humiliter omnibus inservire.

2. Ejus fama ubi ad regis aures pervenit, ab illo accersitus est, et inter praecipuos amicos numeratus. Commendavitque ei rex filium suum Adulphum [Note: Al., Ethelwolfus, Ethelvulphus, Alidulphus.] liberalibus disciplinis erudiendum, et sanctis moribus instruendum; quem postea subdiaconum ordinavit. Attamen patre ejus sine haerede ex hac v√Æta decedente, cum praeter eum nullus alius haeres superesset, Leone [Note: Dispensasse cum illo refert saepe dictus Alfordus, tomo III, pag. 54, Leonem III, Romanum pontificem; itaque ante annum 817, cum anno praecedente 816 obierit dictus pontifex.] pontifice dispensante, uxorem duxit. Defuncto vero Helinstano episcopo, omnium votis Swithunus electus est. Ejus precibus et exhortationibus rex Adulphus permotus, ecclesiis Dei universam decimam terrae regni sui benigne donavit, libereque sibi vindicare concessit. Idem sanctus episcopus pontem Wintoniensem, qui est ad orientem, construxit. Cumque ei aedificando sollicitam navaret operam, quodam die, illo ad opus residente, quaedam paupercula mulier eo venit, ova venalia in vase deferens. Quam apprehensam operarii lascivientes et ludibundi magno incommodo affecerunt, ovis universis non ereptis, sed confractis. Illa igitur pro illata injuria damno dato, cum lacrymis et ejulatn coram episcopo conquerente, vir sanctus pietate permotus, vas, in quo erant reposita ova, corripit, dextra signum crucis exprimit, ovaque incorrupta et integra restituit.

3. Solebat vero studiose fabricare ecclesias iis locis quibus non erant, porro dirutas et confractas instaurare. Dedicaturus sacras aedes, non equo vehebatur sublimis, nec saecularis pompae apparatum sibi adhibebat; sed clericis et familiaribus suis comitantibus, nudis pedibus humiliter incedebat. Ad convivia sua accersebat non locupletes, sed egenos et pauperes. Os ei semper apertum erat ad cohortandos peccatores ad agendam poenitentiam. Monebat stantes darent operam ne caderent, lapsos, ut resurgerent. Cibum non ut ventrem sarciret, sed pro sui sustentatione parce et moderate sumebat. Post multas vigilias multosque labores, ne deficeret, somni paululum admittebat, psalmis et canticis spiritualibus semper intentus. Proximis semper, perinde ac sibi ipsi, quod utile, quod honestum, pium et sanctum esset, modesto et humili sermone proponebat. Vixit vir beatus usque ad vitae exitum in vera observatione mandatorum Dei, omni custodia servans cor suum in omni munditia et spirituali puritate, catholicae et apostolicae doctrinae custos integer, filiorum spiritualiter regeneratorum in sanctae conversationis studio eruditor pervigil et magister. Humilitatem et mansuetudinem accuratius sectabatur. Denique pacem et sanctimoniam sequens, fontem vitae et sempiternae beatitudinis sitiebat. Atque ita feliciter migravit ab hoc saeculo ad sidereas mansiones sexto Nonas Julii, anno salutis octingentesimo sexagesimo secundo [Note: Annum hunc nos signandum diximus in commentario praevio num. 28, potius quam sequentem.]. Jussit vero non intra ecclesiam, sed extra ejus septa, indigno et vili loco se tumulari [Note: Plura in comm. praevio.].

4. Post obitum suum multis coruscavit miraculis. Inter quae apparuit cuidam viro [Note: De hoc et sequentibus miraculis adi quae infra dabuntur.], incredibili membrorum omnium infirmitate laboranti, admonens, ut Ethelwoldum Wintoniensem episcopum adiret, diceretque ei divinae providentiae ita visum ut corpus ipsius a loco, in quo conditum erat, sublatum, intra ecclesiam digniori loco honorificentius tumuletur. Si diffidat et haesitet, testimonii loco habiturum sanitatem, quam, profligato eadem hora morbo, quo diu laborasset, illico esset recuperaturus. Addidit etiam ut ad locum sepulturae veniat, unum ex ferreis annulis, qui etiamnum lapidi infixi visuntur, sine ulla lapidis laesione extracturus, rursumque pari facilitate, nihil laeso lapide, in suum locum repositurus. Surgit ille perfecte sanus, uti praedicta erant, omnia reperit, cunctaque ex episcopo enarrat. Incurvum quemdam, et pecudum more, prono vultu terram respectantem, sanum et incolumem reddidit. Vir quidam nobilis et dives, cum meridiano tempore ad fluminis ripam deambularet, vidit subito apparentes sibi tres ultra modum horrendas, quasi mulieres statura immensa. Eae fugientem illum comprehendentes, et multis modis affligentes, pestiferoque flatu suo pene suffocantes, incredibili horrore affectum, insano similem reddiderunt. Adducto autem ad ecclesiam, nocte apparuit sanctus Swithunus, et, omni pulso dolore, sanitati eum restituit.

5. Cum Ethelwoldus episcopus corpus beati viri e terra levaret, mira odoris fragrantia omnes pervasit, mulier caeca visum recepit, et multi diversis pressi aegritudinibus, ejus meritis curati sunt. Ea translatio incidit in annum centesimum decimum ab obitu illius, Incarnationis vero Dominicae nongentesimum septuagesimum primum, et Idus Julii. Eodem die puerum, a nativitate mirabiliter contractum, sanavit; tribus mulieribus, oculorum lumine orbatis, visum restituit; nexibus ferreis mulierem in carcere compeditam, ruptis vinculis, liberavit; paralyticum curavit; matronam nobilem, sed caecam, illuminavit; viginti quinque homines variis vexatos morbis, qui e locis diversis venerant, uno die perfecte restituit; caecos aliquot, duas contractas feminas intra unum diem; triginta et sex e diversis locis venientes, nec unius generis laborantes aegritudinibus, trium dierum spatio, neque diu post, centum viginti quatuor, intra dies quatuordecim curavit.

6. Rex Edegardus ob coercenda furta lege sanxit ut in furto deprehensus oculis privaretur, auribus, manibus pedibusque praecisis, cute capitis nudaretur, sicque feris et avibus laniandus objiceretur. Accidit vero innocentem quemdam ea poena multatum, pene amittere auditum, obstructis sanguine aurium meatibus. Delatus a parentibus in oratorium S. Swithuni, ut solus auditus ei redderetur, non id modo impetravit, sed etiam alia, quae non rogaverat. Mulierem quamdam dormientem ostio aperto in villa civitatis Wintoniensis, lupus e lecto absportavit in silvam, et horrendo ululatu alios ad se lupos ascivit. Mulier et inedia et aetate debilis, quid faceret ignorabat. Convertitur ad preces, divinam implorat opem, S. Swithunum appellat. Lupus, ejus audito nomine, obdormivit, mulier se subducit; lupus evigilans, cum sociis eam insequitur, sed laedi non potuit quam Dei et beati pontificis misericordia liberandam susceperat.

7. Statuam quamdam S. Swithuni episcopus Schireburnensis a fratribus acquisitam, honorifice in ecclesia sua collocavit, ubi praeclara miracula crebro edi solebant. Ad hanc statuam quidam leprosus non curationis obtinendae causa, sed ut ab illis, qui eo in loco preces funderent, stipam acciperet, accessit. Cumque paululum illic obdormivisset, visum est ei S. Swithunum adesse, lepram ipsius manu abstergere, et morbum illum omnem repente ab ipso depellere. Evigilans, laetus coram omnibus cingulum solvit, et se purgatum ostendit.