HISTORIA TRANSLATIONIS ET MIRACULORUM Auctore ut videtur Lantfiedo [Note: In commentario praevio attigimus ea quae huc spectant.] monacho Wintoniensi in Anglia.
Ex antiquissimo ms. Bigotiano.
CAPUT PRIMUM. S. Swithuni corpus divinitus ostensum, ac miracula.
1. Temporibus felicissimi Fabgari [Eadgari] [Note: Alibi Edgarus scribitur. Alfordus noster tom. Annal. Ecclesiae Anglicanae natalem ejus ponit anno 943, ex antiquioribus; mortem anno 975, qui et de illo agit tomo citato locis variis.] regis Anglorum ac gloriosissimi totius Albionis [Note: Id est, Britanniae. Aristotelis interpres apud Celiarium lib. III Geographiae Antiquae cap. 4, pag. 280, dixit Albion et Jerna, id est Britannia et Hibernia, ut conficitur ex eodem Cellario ibid. pag. 254.] insulae imperatoris, anno Incarnationis Domini nostri ac Salvatoris mundi Jesu Christi 971, indictione XIV, cunctipotens Deitas dignata est ostendere Anglis [Note: Ea designatur hic Angliae pars in qua jacet Wintonia. De Anglorum et Saxonum in Britanniam adventu agit Malmesburiensis lib. I De gestis regum Anglorum, cap. 1.] Saxonibus sanctum corpus beati Swithuni antistitis, per cujus merita tot languentes, Deo favente, pristinae sanitati sunt restituti, quot nemo vivens unquam nec vulgante fama audivit, nec corporeo visu conspexit, nec legendo didicit, ad sancti alicujus tumulum curatos fuisse. Hujus tamen mirabilis praesulis vita, et prisca conversatio nobis incognita sunt, quia scripta minime habentur; sed clementia omnipotentis Dei merita ejus miraculis coruscantibus, evidentissime manifestare dignata est.

2. Triennio igitur antequam sanctae praedicti praesulis exuviae de mausoleo, quo olim fuerant humatae, a reverendissimo ejusdem loci antistite Athelwoldo fratribusque ejus essent sublatae, apparuit ipse sanctus in somno cuidam veridico fabro, angelica praeclarus effigie, dicens ad eum: Nunquid ad illum agnoscis canonicum, qui cum caeteris prave viventibus nuper a vetusto [Note: Dilucidationem hujus loci quaere ex iis quae dicta sunt in comm. praevio sub initium, num. 18.] expulsus est monasterio? Ut eum recognoscas dilucide, Eadsinus nuncupatur vocamine. Faber respondit: Quondam illum novi, Pater, modo tamen nescio ubi est. Cui praesul ait: Nunc Wincelcumbe [Note: Locus mihi incompertus. Quid si fuerit pagus aliquis, vel oppidulum ignobilioris notae] degit. Et adjecit: Ego te rogo, tibique in nomine Christi praecipio ut ad illum propere pergas, meaque jussa illi dicas: Hoc tibi, Eadsine, praesul mandat Swithunus, quatenus ad Wintoniensem festinanter pergas civitatem, dicasque antistiti, qui modo tandem regit dioecesim, cui olim praefui, ut corpus meum de sepulcro elevet, et in ecclesia collocet, quoniam quidem coelitus illi est concessum quod tempore suo manifestandus sum.

3. Faber vero ait ad sanctum: Domine, nullo modo voluerit mei credere dictis. Vir sanctus inquit: Ut tuis credat sermonibus, dic ei, ad meum quo pergat tumulum, et trahat unum annulum, ex his ternis qui sunt fixi mei cooperculo sarcophagi. Si confestim subsecutus fuerit illum, hoc sit ei vere manifestum, quoniam te misi ad illum. Sin autem illum minime hinc poterit evellere, tunc nulla ratione tibi debet credere. Potes deinde illi indubitanter referre quod si utriusque vitae desiderat perfrui sospitate, debet mores et actus commutare in melius, et ad coelestis patriae beatitudinem incessanter festinare. Quin etiam omnibus vaticinando prodas quod mox ut meam aperuerint sepulturam, reperient thesauros tam inaestimabiles, tamque pretiosos ut quidquid usquam est auri et gemmarum, vilescet in comparatione horum. Postquam talia fabro edicta sanctus vates tradidit, coelos subvolando petiit. Verum faber ille, primo metuens videri falsidicus, hanc visionem prorsus nemini ausus est prima vice indicare viventi.

4. Qui secundo commonitus ac tertio ab eodem sancto praesule acriter increpatur cur nollet suis obedire praeceptis. Tandem accessit ad tumbam almi pontificis, unum ex supradictis arripiens annulum, tali voce, inquit, ad Dominum creatorem rerum: Domine Deus, universae conditor creaturae, concede mihi peccatori, ut si sanctus iste, qui hic quiescit corpore, ter comparuit meis obtutibus in noctis sopore, hinc istam possim ferream evellere sphaerulam, sicut nuper in somnii visione idem vir Dei meis auribus studuit resignare. Qui statim ut traxit orbem chalybis, ita subsecutus est illum ex lapidea mole quasi foret fixus in marino sabulo. Quem in propria reponens rimula, ita fixus permansit paululum pressus calce ut post hoc inde nequaquam possit avelli a nemine.

5. Eodem vero die, dum peragraret forum, reperit quemdam clientulum praedicti clerici Vintoniam venientem causa necessariae coemptionis. Cui intimavit ea quae per somnia viderat, et humiliter eum flagitabat ut talia suo domino narraret. Quo postquam ad proprium pervenit herum per longinqui intervallum temporis, illius rei immemor siluit, sed postmodum poenitentia motus domino suo cuncta quae a fabro audivit diligenter narravit. Qui clericus eo tempore non solum antistitem Wintoniensis dioecesis, verum etiam cunctos fratres ibidem commorantes pertaesos habens propter expulsionem canonicorum, nefandis moribus ac spurcissimis utentium, pro quibus venerabilis Athelwoldus eos a praedicto expulerat coenobio, magis quam sancti Patris jussa implere studeret, audire renuit. Postea vero expleto duorum curriculo annorum, favente superni clementia Conditoris, qui cunctos, quos pressit in vineam laboraturos Dominicam, gratis ad suam deducit gratiam; idem clericus qui nuper erat, factus est . . . . . venerabilis monachus. Nam nos ipsi ita gestum vidimus, quemadmodum praesens demonstrat codicillus. Benedictus omnipotens Deus, qui peccatores justificat, qui in se sperantes salvat, qui superbos humiliat, qui humiles exaltat!

6. Igitur biennio ante sacri inventionem corporis, vir quidam gibberosus, et propter ingentem strumam valde incurvus, per somnium audivit ut Winthoniam veniret, et ibi per sancti meritum Swithuni, sanitatem reciperet. Qui mane consurgens, sicut valuit, gibbum geminis sustentavit camburtis [Note: Camburta significat sustentaculum vel baculum.], et ad Winthoniam pervenit, ibique diu mansitans, angelica visitatione iterum admonitus ad tumbam sancti praesulis Swithuni perrexit, et flexis genibus, rogavit Dominum, quatenus ibi sanaretur ipsius sancti meritis, quemadmodum in somnis audierat. Qui mox, ut surrexit a precibus, ita curatus est divinitus ut nusquam deformis gibbi locus appareret. Appropinquante vero sacratissimae solemnitatis die, quo venerabilis Dei antistes Swithunus corporeis nexibus solutus, de hoc mundo migravit ad Dominum, vir quidam daemoniacis deceptionibus, omnibus membris miserabiliter debilitatus est. Qui cum diu torqueretur, vicini illius et cognati ad sancti Dei tumulum eum perduxerunt, et illam noctem pervigilem cum amico languente assiduis orationibus peregerunt. Languidus vero mane oppressus somno, paululum obdormivit, et visum est illi quasi quidam ad eum accederent et alterum ei calceamentum de pede subtraherent. Qui statim cum amicis domum sanus reversus est. Subtalaris tamen ejus nimium quaesitus est; sed nusquam repertus. Curati sunt alii octo debiles ad sancti viri mausoleum, antequam ossa ejus inde elevarentur.