CAPUT II. Corporis translatio, alia miracula.
7. Quibus transactis Idus Juliis venerabilis Athelwoldus episcopus cum aliis coepiscopis, et abbatibus, cum pluribusque monachis sanctas reliquias, imperante glorioso rege Fabgaro [Eadgaro] de monumento sublevantes, in basilica apostolorum Petri et Pauli cum magna veneratione collocaverunt. Ubi beneficia praestantur omnibus vera fide petentibus. Postea vero quatuor aegri medelam acceperunt ad ejus tumulum per intervallum trium dierum. Deinde per quinque mensium spatia raro fuit aliqua dies qua non sanarentur languidi ad ipsius sancti honorabiles reliquias. Aliquando autem tres, aliquando quinque, modo septem, modo decem, nunc duodecim, nunc vero quindecim. Vidimus namque plusquam ducentos in decem diebus aegrotos per meritum sancti curatos, et in anni circulo, qui carent numero. Quapropter increduli ad sanctum Dei veniant, ut beneficia Conditoris agnoscant et Creatorem laudent.

8. Cognoscant denique fideles quia Dominus noster Jesus Christus, Dei unigenitus, qui in exordio hujus aetatis velatus amictu carnis per semetipsum caecos illuminavit, claudis officium ambulandi praebuit, surdis auditum reddidit, paralyticos curavit, mortuos suscitavit, supra mare siccis vestigiis ambulavit; idem nostris temporibus ad clarificandum suae majestatis omnipotentiam, et ad manifestandum egregii sacerdotis Swithuni meritum, confert sanitatis beneficium aegrorum corporibus, prae multitudine innumerabilibus ut maris arenae, quibus non est numerus. Benedictus omnipotens Deus, qui nostra tempestate dignatus est sanctum suum signis et virtutibus mirificare; qui cum Patre et Spiritu sancto vivit et dominatur per cuncta saecula. Amen.

9. In illo tempore quo Dominus rerum manifestabat hominibus sanctum suum Swithunum, accidit ut venissent Winthoniam in una die viginti sex aegri, causa recuperandae sanitatis. Ex quibus quidam erant caeci, quidam surdi, quidam muti, quidam etiam paralytici. Qui cum accessissent ad sancti praesulis monumentum et preces coram Deo effudissent, per ipsius interventionem omnes curati sunt in spatio trium dierum, sicque laeti domum cum ingenti gaudio redierunt, magnificantes et laudantes Dominum. Nec multo post accesserunt ad eumdem sanctum ex diversis Anglorum et Saxonum finibus centum viginti quatuor infirmi, multiplicibus constructi languoribus: hi omnes per sancti praesulis meritum a variis aegritudinibus Deo volente curati in duarum revolutione hebdomadarum, et benedicentes Domino reversi sunt incolumes ad propria, qui debiles convenerant. Caecatus est quoque quidam vir in Litania Majore causa latrocinii: sed quia innocens caecatus erat, venit in Epiphania Domini ad sancti Swithuni mausoleum, preces humiliter effundens. Et oculi ejus, qui erant ferro exstincti, et omnino evulsi, illuminati sunt. Et habebat postea claros oculos omni tempore vitae suae. Ergo, quia cuncta miracula, quae Dominus per sanctum Swithunum dignatus est operari, nequaquam enumerare valemus, rogemus ipsum sanctum praesulem, quatenus animarum nostrarum languoribus mederi dignetur, pro nobis apud Dominum intercedendo, cum quo pro bonis operibus sine fine permanere promeruit. Igitur dum tanta signa Salvator mundi ad venerabilis Patris Swithuni tumbam ostendere decrevisset, beatae memoriae Athelwoldus episcopus imperavit fratribus ibidem commorantibus ut semper quando quispiam aeger per meritum sancti Viri medelam reciperet, protinus omnes ad ecclesiam pergerent et Deum hymnis et laudibus glorificarent.

10. Accidit autem ut quidam post aliquot dies graviter ferrent, quod excitarentur per noctem aliquando quater, aliquando ter, et suadere coeperunt caeteris prave relinquere, quod imperatum fuerat pie illis a suo praesule. Quod dum incaute foret praetermissum per intervallum quindecim dierum, apparuit ipse sanctus Swithunus cuidam fideli viro per somnium, dicens ad eum: Vade ad monasterium vetus, et dic fratribus quod omnipotenti Deo nimium displicet murmuratio eorum, quoniam quotidie miracula multa coram illis facit, et ipsi tam injuste agunt, quod ei non referunt laudes, sed caduca studia divinis operibus praeponunt. Adde etiam ad haec quod si a laudibus cessaverint, protinus cessabunt magnalia Dei; si vero non desinent glorificare Deum, tot mirabilia ibidem faciet quot a nemine vivente recordantur uspiam peracta. Vir vero praefatus post sancti recessionem evigilans, ad episcopum Athelwoldum festinabat, et ipsi intimavit omnia quae sanctus Dei imperaverat. Qui commotus animo, cur fratres non egissent secundum illius praeceptum, rursus mandavit monachis cum magna comminatione, ut ad omnes sanitates, quae ad sancti tumbam fierent, facto signo, omnes simul ad ecclesiam pergerent, et Deo omnipotenti laudes hymnidicis vocibus canerent. Quod ita deinceps hactenus observatum audivimus. Cui gloria et laus Deo omnipotenti, qui sic sanctum suum glorificare dignatus est, qui vivit et regnat in saecula saeculorum. Amen.