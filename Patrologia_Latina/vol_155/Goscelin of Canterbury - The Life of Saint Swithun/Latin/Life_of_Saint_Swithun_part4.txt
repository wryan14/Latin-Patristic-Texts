MIRACULI S. SWITHUNI
Ex antiquissimis membranis in cod. reginae Sueciae num. 769.

CAPUT PRIMUM. Pars prima miraculorum.
1. Post quam sanctissimi corpus pontificis infra ecclesiam, sicut praedictum, est positum, quatuor aegri, sive quinque, medelam receperunt ad ejus tumulum per intervallum trium dierum. Expleto autem triduo, ferme per interstitium quinque mensium, raro fuit aliqua dies, qua in basilica, in qua sunt repositae sancti viri reliquiae, non sanarentur languidi, quandoque plures sedecim, vel octodecim, quandoque vero pauciores, quinque, vel tres, celeberrime etiam septem, octo, decem, duodecim, quindecim. Vidimus plus quam ducentos in decem diebus per meritum sancti curatos, et in anni circulo, qui carent numero.

2. Vidimus etiam circa praescriptum [Note: Id est, praedictum, praefatum monasterium. De quo actum esse supponitur ab auctore, cujus hic damus historiam non integram, sed fragmentum, eatenus saltem quod capite seu principio ac fine sit mutila.] monasterium plateas adeo refertas utrobique turmis aegrotantium ut quispiam viator difficile reperiret iter gradiendi ad ipsum. Qui post aliquot dies, ita sunt curati, Deo favente, meritis sancti ut etiam infra basilicam vix quinque invenirentur languidi. Quapropter invidi sileant, ac reprobi, qui gloriosa hujus sancti miracula aut negant, aut quod negare nequeunt, in sinistram partem vertunt. Increduli quoque etiam ad sanctum Dei famulum veniant, ut beneficia Conditoris agnoscant, et Creatorem laudent. Cognoscant [Note: Consonant hic aliquot periodi cum ms. Bigotiano, de quo supra. Vide illud a numero octavo. Unde colligas ex eodem profluxisse fonte tam hoc, quod hic damus, quam illud apographum.] denique fideles quia Dominus noster Jesus Christus, Dei unigenitus, qui in exordio hujus aetatis velatus amictu carnis, per semet caecos illuminavit, claudis officium ambulandi praebuit, surdis auditum reddidit, paralyticos curavit, mortuos suscitavit, supra mare siccis vestigiis ambulavit; idem, nostris temporibus ad clarificandam suae majestatis omnipotentiam et ad manifestandum egregii sacerdotis meritum, confert sanitatis beneficium aegrotorum corporibus prae multitudine innumerabilibus, ut maris arenae, quibus non est numerus.

3. In illis diebus tres mulieres in Vectam caecae degebant insulam; una lucem corporalem nunquam conspexerat oculis; duae vero per spatium erant caecatae novem annorum. Quae dum audirent ad tumbam sancti praesulis caecos illuminari et per virtutem Domini Jesu Christi infirmos quoque curari, rogaverunt cognatos earum et affines quatenus eos quamprimum transducerent [Note: Ducerent trans insulam. Vecta quippe insula in mari Britannico, Hantoniae provinciae, in qua sita est Wintonia, fere adjacet, et non nisi exiguo ab ea freto dirimitur.] insulam, quae undique undis Oceani est circumsepta, unde facilius quivissent pervenire ad locum, in quo quiescebat somate, [Note: Id est corpore. Ex Graeco σῶμα, corpus. Vita ms. S. Magnobodi episc. Andeg. cap. 51. «Ubi plurima fidelium somata, digna veneratione habita requiescunt.»] Christi praesul. Cumque extra insulam essent expositae, et fluctuarent absque ductore, et penitus ignorarent quid agere possent, clemens Conditor creaturarum, misertus inopiae earum, contulit eis [quemdam juvenem a nativitate mutum] [Note: Uncis inclusa supplevit P. Papebrochius propria manu, addens ad marginem: «Ita esse videbatur legendum, litteris casu pene omnino deletis.»] aetate circiter 20 annorum. Qui dum ad eumdem devenissent locum, coeperunt eum viragines flagitare unanimi voce ut eas ad Wintoniensem duceret urbem, ubi sanctus pollebat episcopus signis mirabilibus. Qui mirabili dispositione Dei, precibus earum allubescens, in reflexo calle caecas praefatum perduxit ad locum. Ipsa autem nocte, qua intraverunt basilicam in qua ossa Dei famuli quiescebant, praedictae tres caecae, per sancti meritum praesulis, a vero lumine Deo meruerunt recipere lumen oculorum.

4. Juvenis vero viraginum ductor, clarescente aurora lucis, recte quivit fari quidquid voluit, et mox signum fecit custodi ut extra ecclesiam exiret, quatenus illi loqui potuisset. Qui admirans quid dicere vellet, ad eum venit interrogans cur eum vocaret. Juvenis illi ait: Scias verissime quod modo loqui possum recte. Custos inquit: Nunquid antea loqui poteras? Qui respondit: Nunquam antehac locutus sum, et nunc prima audisti verba quae de ore meo sunt progressa. Ast ego hesterna luce mutus, tres mulieres huc deduxi caecas, [quae] Deo juvante, modo sunt videntes. Quapropter perge, voca fratres, ut solito more reddant grates.

5. Eodem denique tempore quaedam ancillula pro parvo erat commisso religata a proprio Wintoniae domino compedibus ferreis, et exsecrabilibus manicis; haec pertrahebatur in crastinum crucianda diris verberibus, ac nonnullis vibicibus. Haec tota non cessavit nocte perfusis Deum lacrymis exarare, ut eam liberaret a pessimo tortore per sancti praesulis interventionem. Rutilante autem diei hora, quo debebatur affligi gravi tortura, inter preces et gemitus, ceciderunt compedes de ejus pedibus; quae illico periculum evadens, dormientibus dominis, confugit ad tumbam sacri pontificis adhuc ligata manicis. Tum a quibusdam intimatum est ejus domino quod ad sanctum Dei Famulum praefata confugisset servula, et per ejus beneficia esset de compedibus absoluta. Quod cum audisset, permotus iracundia, summa cum festinatione illo perrexit, et non sua sponte, sed Deo cogente manicas reservavit, et praedictam abire illaesam sivit, et de illo facinore nihil mali intulit ei.

6. Vir autem quidam multos paralyticus per annos in provincia Anglorum commorabatur, quae eorum lingua Hamme dicitur, adeo omnibus membris debilitatus ut de fulcro, quo recubabat, nulla ratione surgere praevaleret. Is audiens miracula quae Dominus Wintoniae faciebat per sancti Vatis merita, coepit sagaci mente praemeditari quod suavius esset illi, si ante salutiferas viri Dei exuvias, saltem unam pervigil duceret noctem. Qui convocans cognatos et amicabiles vicinos, quibus praecepit flagitando nimium quatenus falerarent sonipedes eorum, ac semet baccaulo [Note: Est feretrum, in quo mortui efferuntur, alias bacapulus, baccapulus, uti est apud Cangium.] imponerent, atque ad sancti praesulis corpusculum deferrent. Qui dictis amici obtemperantes aegri, ocius peregerunt quod eis praecepit. Verum antequam aeger sermonem finiret, per pietatem gloriosi curatus pontificis, de lectulo consurgens, iter arripuit pedibus, et universos comites cursu praecessit equites, qui cum ipso itinerabant complures, et volucri gressu ad venerandum almi reliquias episcopi pervenit incolumis, adhuc sodalibus longe remanentibus, canterinis licet et adminiculis suffragantibus.

7. Quaedam etiam praepotens matrona commanebat in alia Anglorum provincia quae eorum lingua nuncupatur Bedeforshire [Note: Bedfordiensis comitatus, provincia Angliae, in ejus meditullio, satis parva, et a septentrione ad meridiem extensa. Terminatur ad Arctos Northamptonia, et Huntingtonia comitatibus, ab ortu Cantabrigia et Harfordia, ab occasu vero et meridie Bukingamia. Primarium ejus oppidum dicitur Bedfordia.], haec erat spatio trium adeo caecata annorum ut nec splendorem luciferi posset solis contemplari. Quae dum ingentibus cruciaretur doloribus, promisit sancto se daturam multa sancto praesuli Swithuno donaria, si per ejus meritum lumen reciperet oculorum. Cumque haec a clientulis foret deducta ad viri beatissimi ossa, dedit Deo sanctoque Swithuno vestem quamdam, quam dum altari supponeret, illico lumen recipere meruit, quod dudum amiserat. Quae, mente devota laudes Deo referens atque post perceptam salutem cibum capiens, domum rediit laetissima, quae ad sancti monumentum pontificis accessit moestissima, per virtutem omnicreantis Dei et Salvatoris nostri Jesu Christi.

8. Alia quoque materfamilias valida aegritudine coepit infirmari eadem tempestate. Omnes itaque vicissim affines, et famuli ad eam accedentes, hortabantur eam gementes ut proprias disponeret possessiones, antequam necis interitus adventaret, quoniam arbitrabantur eam cito obituram. Cum autem languor intolerabilis augeretur diebus singulis, posita in desperatione istius vitae, proximae mortis vicinitate, promisit Deo, sanctoque praesuli Swithuno, quod si aliquid per ejus interventum percipere mereretur aegritudinis remedium, cum multis donariis, quantocius valeret, ad ejus mausoleum veniret, et unam vigiliis noctem duceret ante sacratissimum Dei famuli corpusculum. Quod dum promitteret, potita est sanitate corporis: sed amisit vigorem mentis, quoniam quidem Dei beneficiorum immemor, promissiones quibus sese obligaverat non observavit, et gratias Deo debitas, sicut condignum erat, non rependit.

9. Haec dum post aliquod tempus, cum proprio conjuge meditaretur ad quosdam nuptias equitare, ministris optimos praecepit cornipedes praeparare. Qui postquam decentissime sunt ornati faleris, vir ejus, cum paucioribus antecessit clientibus, quem ipsa cum pluribus subsecuta est citius. Quae, dum phaleratum scanderet equum et dum equitaret post maritum, dolorem non sensit ullum, nec penitus aliquam aegritudinis molestiam. Denique cum ad praefatas pervenisset nuptias, in quibus plures aderant consules et multi praepollentes regis satellites, subito arripuit eam ipse languor, a quo nuper medicata fuerat per sanctum Dei famulum. Tum illa demum intelligens quod injuste egisset, quoniam curata a Deo per meritum sancti, haud retulisset gloriam Conditori, mox, in quantum valuit, poenitudinem agens, clientulos ad se convocans, quos, secundum quod fari quivit, suppliciter exoravit ut eam, quantocius possent, ad locum, in quo vir sanctus quiescebat, deferrent, quo per Dei misericordiam rursus reciperet sanitatem. Quae dum illo delata foret clientum juvamine, in sequenti nocte denuo recepit curationem. Postera vero die incolumis ad supradictas repedavit nuptias, omnipotenti Deo gratias referens justissimas.

10. Dum mundi Dominus ac Salvator inclitus mirificaret sanctum suum prodigiis ac virtutibus, praesul venerabilis Adelwoldus, qui Wintoniensi praeerat dioecesi, in illis diebus imperavit fratribus, ibidem commorantibus, quod quandocunque quispiam aeger per virtutem Domini et meritum sancti antistitis medelam corporis optatam perciperet, protinus omnes illius loci fratres necessaria relinquerent, quaeque in manibus tenerent, ecclesiam adirent et condigne Deum glorificarent. Accidit autem ut quidam, illecti daemonum fraudibus, graviter ferrent quod tam saepe excitarentur de nocturnis quietibus, scilicet aliquando tribus, aliquando quatuor in una nocte vicibus, ac suaderent caeteros prave relinquere quod illis pie imperatum fuerat ab eorum pontifice.

11. Quod dum incaute foret praetermissum per intervallum quindecim dierum, condolens sanctus Dei famulus, quod fratres praefati bonum parvipenderent opus, et praesulis illorum jussionibus non obtemperarent, nec debitas Deo laudes persolverent, sed in perniciosas Satanae decipulas inciderent, in somnis [Note: Apparitio haec habetur supra in Historia e ms. Bigotiano sumpta contractius, mutatis aliquantulum adjunctis.] apparuit quadam nocte cuidam venerabili matronae, nivea indutus melote ac talari veste, gerens coronam in capite auream, gemmis decenter preciosis ornatam et Indicis pulchre margaritis comptam, nec non sandalibus pulcherrimis calceatus, dixitque illi blandissimis sermonibus: Mox ut videris Wintoniensem, dilecta Dei, antistitem, dic ei ut imperet monachis degentibus ibidem ne cessent glorificare Deum omnipotentem quotiescunque quispiam aegrotus ad Swithuni tumbam praesulis receperit curationem. Valde etenim displicet omnipotenti Deo, auctori miraculorum, quod quotidie miracula facit innumerabilia coram oculis sanctorum, et ipsi tam injuste agunt, quod Deo laudes non referunt, sed caduca malum studia, quod nefas est dictu, divinis operibus praeponunt. Ne sit illis, obsecro, grave per singulas omnicreantis Regis virtutes glorificare omnium Auctorem virtutum, ne sentiant iratum Judicem vivorum atque mortuorum. Quid plura?

12. Deinceps si quispiam cessaverit a laude, repletus naevo invidiae, torporis ac superbiae, nisi commissum hoc deleverit poenitudine, carebit minime vitiorum fraude. Nimirum idcirco Deus tot et tam inaudita, novissimus temporibus, mundo praebet miracula ut mollescant hominum saxea ac resipiscant pravorum corda, et festinent ad coelestia bonis operibus gaudia, quoniam signa infidelibus populis sunt tribuenda, fidelibus autem nequaquam necessaria. Nunquid Deo rerum conditori obediunt qui ejus beneficia floccipendunt? Nonne Dominum ad iracundiam provocant qui silentio ejus magnificentiam negant? Adde etiam haec quod, si a laudibus cessaverint fratres, protinus cessabunt magnalia Dei.

13. Si vero non desiverint coelestem magnificare regem, tot et tanta Dominus omnium patrabit ibidem miracula quot et quanta a nemine recordantur vivente super terram peracta hactenus uspiam, postquam divinitas, quae in unam Christi personam junxit geminam potentem naturam, Deum et hominem, servum et seniorem, creaturam et Creatorem, vexit ad coelos nostram humanitatem. Sanctus Dei famulus, mox ut talia illi gloriose praecepta retulit matronae in soporis visione, angelicum inde removens vultum, cum vibrante luce conscendit olympum. Mater familias autem, post sancti recessionem evigilans a dormitionis gravedine, coepit multum dolere quod carebat claritudine, quam per somnium conspexerat ineffabilem; quae tam ocius quam valuit de fulcro, quo jacebat, surrexit, et accersito venerabili episcopo, intimare studuit quidquid in somnis ab angelo Christi accepit.

14. Qui commotus paululum, ut decet sapientem virum, cur fratres non egissent secundum illius praeceptum, rursus praescriptis mandavit monachis de palatio regis, in quo pro communi utilitate regni, Deo cunctitonanti militabant in diebus illis, quod, si quispiam adesset, qui Deo laudes non redderet, et ad ecclesiam festinus non pergeret illico, ut quilibet aeger per virtutem sanctae Trinitatis sanitatem reciperet, poenitentiam septem dierum ageret, nil manducans neque bibens praeter aquam et panem. Ex quo tempore nequaquam est praetermissum, quotiescunque ad beati viri corpusculum, sive in die, seu in media nocte, actum est quoddam miraculum, edili paululum pulsante tintinnabulum, quatenus fratres non adirent coenobium ad glorificandum omnipotentem Dominum; cui honor virtus, atque imperium, doxa [Note: Id est gloria, Graece δόξα.], majestas, paxque, tripudium per immortalia saecula saeculorum.

15. Quidam denique vir Londoniensis ita erat eodem tempore debilitatus omnibus membris, quod prorsus nullam jam posset sperare medelam. Idem autem audiens miraculorum opinionem, quae per cosmi [Note: Id est mundus, Graece κόσμος.] Salvatoris pietatem patrabantur ad vatis mausoleum, ab agnatis delatus est Wintoniam secundum ejus desiderium, cupiens accedere ad sanctum Christi famuli corpusculum, et inibi vigilans una nocte degere, sed minime quibat prae nimio dolore. Quo cum post aliquot deportaretur dies, eadem nocte coelitus curatus est. Vir namque ipse tam gravi percussus erat aegritudine ut manus et pedes illius post tergum versi cernerentur. Verum Deus omnipotens, misericors ac clemens, qui non derelinquit omnes in se sperantes, per sancti meritum Swithuni, suae misertus est creationi, tribuens infirmo pristinum vigorem corporis ad sui glorificationem nominis, quatenus incolumis effectus magnificaret Dominum, qui facit mirabilia magna solus, omnibus vitae suae diebus.

16. Denique ex praefata urbe quondam pariter venerunt Wintoniam homines caeci numero sedecim utriusque sexus. E quibus quindecim e prima coelitus illuminati sunt die; sextus autem decimus altero lucescente mane cum multis languentibus aliis, per meritum sancti praesulis curationem recipere meruit, et sic postmodum Deo justissimas persolventes laeti gratias, reversi sunt videntes Londoniam, qui caeci nuper venerant.

Quidam claudus etiam utroque pede commorabatur in eadem civitate Londoniae, qui sanitatem per diversas inquirendo provincias pene suam omnem consumpserat facultatem. Is tandem ad sanctum equo vectus Augustinum [Note: Fuse de illo actum die XXVI Maii.] archipraesulem Cantuariorum, per ejus intercessionem, unius pedes meruit recipere valetudinem, qui post aliquantulum temporis intervallum, audiens opinionem miraculorum Wintoniam [Note: In ms. nostro passim scriptum reperi Pintoniam, pro quo substitui Wintoniam.] veniens, accessit ad sancti viri corpusculum, in ipso die curatus est altero pede, et confestim laetus rediit domum pedibus, magnificans Dominum sermonibus.

17. Venerunt aliquando ad sanctum Dei famulum ex diversis Anglorum provinciis viginti quinque infirmi, variis languoribus constricti, scilicet caeci, claudi, surdi et muti; qui in unius diei revolutione omnes per gloriosam egregii sacerdotis interventionem a Domino meruerunt recipere curationem. Quidam etiam comes multum dives habebat filium, qui a nativitate quinquennio usus est visu corporeo, quo expleto illum amisit, et alio lustro caecus exstitit, qui dum una nocte vigilaretur a genitrice, cum plurima clientum multitudine in templo, quo quiescebant venerabilis viri reliquiae, aurora diem ducente, glaucoma ex oculis ejus recessit, et Deo volente clarum videre potuit.
