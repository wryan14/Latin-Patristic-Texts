CAPUT II. Miraculorum pars secunda.
18. Non est autem silentio praetereundum quod ante inventionem sacratissimi corporis Swithuni antistitis, vir quidam nobili ortus prosapia, abundans opibus plurimis, in eadem degebat Anglorum regione, qui caecatus est casu eveniente. Is itaque Romam perrexit cum omni mentis devotione, quatenus ibi sanaretur per benedicta sanctorum corpora, quae ibi requiescunt innumerabilia. Qui ferme per intervallum quinque annorum in orationibus permansit, et medicinam propriae caecitatis minime impetravit. Qui denique, dum ibi degeret, audivit a peregrinis, de Anglorum finibus ad limina apostolorum Romam venientibus, quod Dominus aegrorum languoribus mederet innumerabilibus per sancti Swithuni meritum, ocius praefatam urbem deserens, et ad regionem unde ortus fuerat regrediens ante sepulcrum sancti praesulis requisivit quam [imo eum] partem regni, de qua natus fuit. Quo cum perveniret, eadem nocte lumen meruit recipere pristinum, et a Domino mundi creatore illuminatus, incolumis reversus est domum, glorificans Regem coelorum et laudans omnicreantem Deum.

19. In illis diebus, quidam manebat in civitate, quae Brofeceaster nuncupatur proprio nomine, caecus et paralyticus in utrisque lateribus. Is autem ab agnatis deductus est Wintoniam, ubi sanitatem recepit per sanctae Trinitatis omnipotentiam. Nimirum postquam accessit ad ecclesiam, in qua sancti membra viri quiescebant, tribus diebus atque noctibus perseveravit in vigiliis et orationibus. Quibus expletis aperti sunt oculi ejus, et vigor priscus rediit in lacertis ac manibus, moxque benedicens Deo, inde recessit sanus.

20. Vir etiam degebat in provincia Anglorum, quae vocatur hunum . . . . . caecus spatio septem annorum. Is, dum haberet praevium ductorem, sicut oculis privati habere solent, qui eum vel ad ecclesiam duceret, vel ubicunque illi necesse foret, et deinde domum reduceret quandocunque vellet, tempore quodam iratus ductor, nimium longe ab hospitio reliquit caecum, qui cum prorsus ignoraret qualiter domum remearet, oravit ad Deum rectorem rerum subnixis clamoribus ut illum respiceret clementius, talibus effundens precibus: O Domine, angelorum dominator et hominum, scio quia nihil potest tuam latere providentiam, vides me captum lumine, longe remotum a propria mansione, et a contumaci desertum ductore. Humilitatem meam respice; actus proprios in tua voluntate dispone, gressus meos ad te dirige, et mihi nequissimo in coelesti sede lucem sempiternam cum sanctis et electis concede. Miserere mei, Domine, secundum voluntatem tuam, et fac mecum juxta tuae pietatis clementiam. Ne derelinquas, me Domine, amplius in malignorum manibus, sed vel animam de hoc corpusculo meam suscipe, vel per sancti merita Swithuni, caecitati meae lumen clarum restitue. Te etiam rogo, clementissime praesul, per quem Auctor rerum magnificus praebet medelam diversis aegrorum languoribus, quatenus mihi succurras tuis sacris precibus. Credo nempe quoniam impetrabis illico quidquid petieris a Domino. Quapropter posce luminis Principem quo mihi oculorum restituat lumen.

21. Cumque tales caecus ille preces cum ingenti gemitu profudisset, protinus in eodem loco aperti sunt oculi ejus, et conspicere valuit claritatem aeris, quam nequivit septem annis cernere retroactis, atque sine praeduce rediit domum incolumis, vicinis et parentibus, ultra quam credi possit, admirantibus, quomodo cognatus illorum, qui inde paulo ante discesserat lumine privatus, evidenter a Domino sit illuminatus. Qui dum cognovissent qualiter per venerabilem Dei pontificem amicus eorum recuperasset sanitatem, unanimi voce Dominum glorificaverunt, qui facit magna solus mirabilia, cui nomen et imperium sine fine permanet in saecula saeculorum.

22. In illis etiam diebus quatuor homines utriusque sexus degebant in parte regionis Britannicae quae nuncupatur Eastsexan [Note: Vulgo Essex, Latine Essexia, provincia in parte orientali Angliae.], qui per multorum revolutiones aestatum cruciabantur doloribus, ac diversis languoribus; duo scilicet viri manebant caeci, et binae mulieres utrisque manibus debiles, ac pedibus claudicantes. Qui, audientes Dei beneficia, quae per suum omnipotens Deus famulum dignatus est largiri dissolutis artubus languentium, venerunt ad sacri pontificis mausoleum, supplici prece exorantes trinum et unum coeli terraeque Deum. Quo cum pervenissent in unum, illico aperti sunt oculi caecorum, sanitasque sincera protinus feminarum manibus restituta est ac pedibus, et ambulare coram omnibus coepere circumstantibus, signumque crucis sanctae manibus earum imprimere frontibus, et perficere omnia quae erant necessaria, sicque redeuntes domum benedixerunt Dominum, auctorem sanitatum.

23. Eadem nempe tempestate viri cujusdam servula furata fuerat in aquilonaribus Anglorum climatibus, atque deducta ab avidis mangonibus ad urbem, in qua quiescebat sanctus corpore Christi praesul, et distracta cuipiam viro praefatae civitatis Urbano. Haec dum per longi spatium temporis inibi sub alio mansitaret domino, contigit ut vir idem, a quo prius furto subtracta fuerat, Wintoniam veniret, quatenus sibi necessaria emeret. Quod cum ancillula audiret jam praesignata, audacter ad priscum loqui venit dominum sine illius licentia cujus imperio tum erat subdita. Cum hoc ergo resciret domina cui serviebat haec famula, quod fabularetur de alia cum homine provincia, jussit eam vinciri compedibus infesta nimium, ne posset ad antiquum ullo modo remeare patronum.

24. Accidit autem in sequenti die ut mulier eadem lucescente egrederetur mane, ad quoddam negotium sibimet profuturum, et domi compeditam relinqueret famulam. Quae mox sicut potuit, foras exivit, et juxta ipsius limen domus miserabiliter consedit. Tum tota mentis intentione cuncticreantem Deum coepit exorare ut eam liberaret a diris pessimae ligaminibus dominae. Conversa autem ad templum illud, in quo corpus sancti praesulis venerabatur dignis honoribus, diligenter, per ejus interventum, Dei exoravit beneficium, et confestim desideratum adepta est suffragium.

25. Interea quidam sacerdos canitie venerabilis, vestibus ornatus candidissimis, properanter ad catenatam accessit mulierculam, dulcibus affaminibus interrogans, quid haberet elegam [Note: Id est tristem, Graecobarbara vox a Graece ἔλεγος, luctus lamentatio.], cujus brachium dextera arripiens manu, eam vexit ad sancti tumulum in pungentis ictu, atque inter innumerabilem populi multitudinem, quae munitionis similitudine vallabat monasterii limen, infra aditum adhuc illigatam compede, exposuit juxta sacrum altare, super quod vir sanctus requiescebat somate. Mirum enim et mirabile fuit quod nemo circumstantium eam vidit, nec sacerdotem, qui eam illo detulit, donec exposita in sacello exstitit, quod obseratum clave a custodibus, praesens tum cernebat populus. Domina vero ejus, in quantum valebat, concita servulae subsequebatur vestigia.

26. Cum autem hanc vidisset monachus qui custodiebat sanctum, et de sacello habebat claviculam, quo quiescebat praesulis corpusculum, admiratus nimium, dixit ad se ipsum: Quis infra sancti cameram, quam cerno, istam clausit feminam? Putasne januam reperit apertam, quam paulo ante opposita clausi ipse serula. Qui accedens ad sacelli valvulam, audiente populo, inquit ad eam: Quis te, fare mulier, intra venerandum, quo nunc stare videris, introduxit locellum? Qua confisa temeritate claustrum praesumpsisti penetrare quo Christi praesul requiescit corpore? Qua ratione potuisti latere, quia te nequaquam vidi, quando ostium clausi. Tum illa, conspiciens quemdam clericum juvenem retro se stantem extra balconem [Note: Italis balconi, Gallis balcons, sunt exedrae proeminentes. De qua voce Acharisius apud Cangium: «Quidam vocem propriam Venetorum, alii Genuensium esse aiunt.»], edili quidem respondit, inquiens: Memet renitente clericus iste, me super scapulas elevavit suas, atque ad suum deportavit locum, modoque exposuit ante sanctum. Qui econtrario respondit cum juramento: Nusquam te oculis ante hac conspexi meis.

27. Mulier dixit: Tu etenim ipse huc detulisti me. Clericus respondit: Mallem ut nocturni canes te haberent corrasam diris morsibus quam dorso imponerem meo tam inhonestum pondus. Quae, ad se reversa, retulit talia: Presbyter quidam, canus ac valde venerabilis, amictus induviis splendide fulgidissimis, me flentem in limine comperit Dominae, dulcissimo nec non est consolatus affamine, qui arripiens dexteram meae vestis manicam, mox ad istam evexit basilicam, cum tanta celeritate corporisque suavitate quantam sermone non possum enarrare; et quoniam postquam in isto me deposuit adito, non vidi alium circum astantem clericum praeter juvenem istum; ideo cogitavi quod ipse esset, qui me huc detulisset.

28. Cumque haec audirent turbae populorum, quae praesentes aderant ex diversis partibus Anglorum, admiratae nimium glorificaverunt Dominum regem omnium, ac Salvatorem hominum, qui tam inaudita dignatus est facere miracula per sancti gloriosa sacerdotis sui merita. Ipsi gloria, laus et imperium, qui cum Genitore sanctoque Pneumate [Note: Id est, spiritu, a Graeco πνεὗμα.] vivit unus, et regnat Deus per infinita tempora saeculorum.

29. Tempore autem illo ex longinquis occidentalium finibus binae mulieres accesserunt ad viri Dei mausoleum precibus. E quibus una propriis lumen nequibat conspicere oculis, altera erat muta a nativitate, usque ad senectutem ferme. Muta etenim regebat toto itinere caecam, quo pro ductrice a transeuntibus requirebat ambulandi semitam. Cumque pariter ad locum devenissent, in quo sanctus quiescebat pontifex; caeca recepit lumen, et muta loquendi facultatem. Quae coelitus medicatae, per viri gloriosi meritum, mox redierunt domum, glorificantes omnipotentem Dominum.

30. Venerunt deinde Wintoniam triginta sex aegri, causa recuperandae sanitatis, ex quibus quidam erant caeci, quidam surdi, quidam muti, quidam etiam paralytici. Qui, dum accessissent ad sancti praesulis monumentum, et preces coram Deo effudissent, per ipsius interventionem omnes curati sunt in spatio trium dierum; sicque laeti domum cum ingenti gaudio redierunt, magnificantes et laudantes Dominum.

31. Nec multo post accesserunt ad eumdem sanctum ex diversis Anglosaxonum finibus centum et viginti quatuor, multiplicibus constricti languoribus. Hi omnes per sancti praesulis meritum, a variis aegritudinibus, Deo volente, curati sunt in duarum revolutione [dierum,] et benedicentes Domino reversi sunt incolumes ad propria, qui debiles et aegroti convenerant.

32. Indignum quidem aestimo praeterire silentio quod vir quidam pro parricidio quod commisit illicito . . . illigatus chalybe fuerat dirissime, qui novem orbes ferreae molis gerebat corpore, totidem annos peregre se cruciando pro scelere; fama volante, inclyta audiens Dei mirabilia quae per sui sancti meritum patrabantur in provincia Anglorum, Wintoniam venit coelitus de transmarinis partibus. Qui, dum submissis precibus Deum deprecaretur diutius quo per sancti medicabilem pontificis interventionem refrigeraret intolerabilem sui cruciatus dolorem, Deo favente ferreus, qui ventrem secabat, circulus, in tantum ut vitalia jam penetraret intima, disruptus prosilivit extra hominis viscera, quem cruciabat immensae magnitudinis poena. Alius denique orbiculus, qui gravi tortura affligebat brachium hominis illius, quoniam turgescente carnis vulnere, totus jam sanie tegebatur ac sanguine, confestim ante pedes ejus cecidit, et acre doloris tormentum continuo ab eodem recessit. Ille nempe annulus in tantum erat strictus ut vix esse trium capax videretur digitorum, et ideo fuit mirum quoniam integer prosilivit de hominis brachio, et in testimonium hujus miraculi in eodem suspensus est coenobio.

33. Praesignatis denique temporibus, quidam negotiator, nomine Flodoaldus, vir in rebus prudens saecularibus, plurimis abundans opibus, habebat quemdam famulum, quem diligebat nimium. Is, pro quodam facinore comprehensus a regis praeside, jussus est a regalibus custodiri clientibus, donec ejus veniret dominus, et ignitum carbonibus ferrum nudis manibus idem portaret protinus, et si foret inculpabilis, relinqueretur incolumis, si culpabilis inveniretur, capite plecteretur. Audiens igitur senior [Note: Barbarum a voce Gallica seigneur, dominus. Vide Glossar. Cangii.] illius, quod ipse servus in vinculis teneretur sub diris custodibus, festinantius quam potuit illo perrexit, exposcens regis praefectum, ut dimitteret judicium, et servuli praescriptum conditione famulum possideret illaesum.

34. Qui minime favens ejus sponsionibus, ultra modum superbiens, pro mundanis fascibus servo ferri calidam praecepit gerere massam. Dominus autem ejus hoc audiens de servo, nimium perituro condolens, rursus praeposito spopondit regio dare puri libram argenti, et similiter concessit servum illi possidere praefatum, exorans, ut iniquum dimitteret judicium, quoniam dispendium tanti dedecoris minime quibat perpeti, ut mancipium illius, pro vili scelere jugularetur et crimine. Amici quin etiam et parentes culpati hominis tristes gastoldo [Note: Ea nuncupatione gaudebant regionum et urbium praefecti, quorum erant partes, jura plebi reddere, ac judiciis subditorum ignobiliorum praeesse. Plura dabit Cangius.] regis ingentia promiserunt donaria, gestientes cognatum magnopere eorum liberare de contumeliosa morte.

35. Praefectus verumtamen precibus eorum abnuens, praedictum compulit hominem nuda ferre manu chalybem eximiae molis ferventem, multoque carbone rubentem. Quem dum vir ille coactus a praeside, manu gestaret timide, protinus ingens arsura replevit ejus volam tergore adustam. Sigillata est autem manus ejus solito more, usque in tertium diem. Flodoaldus autem in sequenti die convocavit hominem, ac reperit eum damnatum, ac culpabilem. Quinimo commotus dolore pro perituro homine, fratrem convocans et socios qui aderant, domum redire disponebat, quoniam, uti praediximus, patientem ferre non poterat quatenus verna illius se coram capitalem subiret sententiam.

36. Quid multa? Ipse dominus cum omni comitatus multitudine exoravit rerum Auctorem supplici prece, ut liberaret illum hominem a contumeliosa nece per sancti Swithuni intercessionem, preces convertens ad cosmi Salvatorem, toto mentis conamine inquiens: Libera, Domine Deus omnipotens, hoc mancipium, per gloriosi praesulis interventum, et ego ipsi sancto tradam illum, per cujus sanas meritum languores diros aegrotantium, si coelitus eripueris eum de nefandis manibus mortificantium. Transacta denique secunda die postquam portavit chalybem, Phoeboque tertiam replicante hymeram [Note: Id est diem, Graece ἡμέραν.], deductus est ad praesidem, quo, si mundus ab illato crimine foret, clientuli conspicerent circumstantes. Quid plura multimodis prosequor dictis?

37. Cumque pervenissent ante legislatores, virum inculpabilem ipsum judicant hostes, et inimici illaesum fore asserunt quem dominus ipse cernebat suppliciis dignum, et amici credebant illico morte crudeli damnandum. Sicque moeror amicorum conversus est in gaudium. Enimvero mirum fuit ultra modum quod fautores arsuram et inflationem conspiciebant, criminatores ita sanam ejus videbant palmam, quasi penitus servum non tetigisset ferrum. Quod cum vidissent comites, universi referentes omnipotenti Deo laudes, Salvatoremque Jesum glorificantes, reversi sunt gaudentes, unde venerant tristes, agnatum esse indubitanter divinitus liberatum credentes, unaque omnes voce confitentes, per sancti praesulis preces Swithuni exaudibiles . . . Vir autem, cujus ille praetaxatus fuerat servulus, contulit ipsum beato pontifici praefato, qui eum subtraxit a diro pestiferae necis periculo.

38 Praepositus Abundonensis [Note: Puto scribendum Abendoniensis, de quo consule Malmesburiensem l. II De gestis pontificum Anglorum.] monasterii effectus est caecus per intervallum quindecim annorum. Is, dum nimia caecitate cruciaretur, compluribus peractis medicaminibus, ustulatum est caput ejus duodecim adustionibus, quae nihil ei prorsus profuerunt, verum multo magis obfuerunt. Qui demum audiens quae et quanta clementissimus Auctor rerum miracula per suum dignatus est famulum benignissime hominibus praebere languentibus, Wintoniam nudis veniens vestigiis, ad sancti corpus pontificis accessit cum precibus assiduis. Quo cum pervenisset, et eadem nocte ibidem vigilaret, crastina albescente aurora, lucem oculis conspicere meruit, atque sospes domum rediens, omnipotentem Dominum glorificare studuit.

39. Anno quin etiam ipso, quidam caecus ex longinquis Anglorum finibus, audiens prodigiorum opinionem, cum puero ductore properabat ad sancti medicationem. Qui dum appropinquaret civitatem Wintoniam, venit ad locum quemdam, in quo fatigatus ex itinere coepit paululum requiescere. Erat autem, ubi reposabant [Note: Barbare, a Gallico reposer, quiescere.], ingens crux lapidea, tria passuum millia pene distans a praefata urbe. Cumque ibi aliquantulum quiescerent, puer famelicus ait ad caecum senem: Manducemus, pater, aliquid, quoniam modo magnam patior famem, et sumus prope civitatem, ad quam cum venerimus, edendi non habebimus possibilitatem. Respondit caecus: Fili, congruum nondum adest tempus. Puer inquit: Utique, pater, jam hora prandendi transacta est. Caecus respondit: Quantum viae adhuc superest hinc usque ad civitatem? Puer infit ad aegrum: Cite veniemus ad sanctum. Quapropter sumamus cibum, antequam urbis subintremus murum, quoniam magnus est tumultus.

40. Aeger puero respondit: Nondum nona sonuit, exspectemus ergo usque ad horam, te flagito, nonam, et postquam convenerimus ad viri Dei corpusculum, ibi cum Domini benedictione Christi, solvamus jejunium. Ductor rursus inquirere improbus Cum ergo inter se tales disponerent sermocinationes, caecus ille audivit homines causa vigilandi ad sanctum festinantes, qui protinus ductorem interrogavit quo pergerent. Ipse vero ait: Wintoniam gressus dirigunt ad beati venerandum Swithuni tumulum, quo per ejus interventum salutis medicamentum percipiant languidi illorum. Senex inquit: Qualis est iste locus in quo nos consedimus? Puer respondit: Staurus [Note: Id est crux, Graece σταυρός.] hic est saxea, fulgens, grandis, altissima, ad laudem Christi posita. Qui, consurgens ocius, Christum oravit precibus ut sanaretur coelitus per viri magni meritum.

41. Domine Deus omnipotens, meas audi preces, inquiens, redde propriis lumen oculis, suffragantibus meritis sancti Swithuni praesulis. O si istam claro lumine civitatem quandoque merear conspicere gaudens! O gloriose confessor Christi Swithune, ora pro me miserrimo peccatore, ne sit mihi grave delictum, quod ante horam frango jejunium. Cumque caecus ille talem cum gemitu fudisset orationem, illuminatus est ibidem per sacri sacerdotis interventionem; moxque ut glaucoma [Note: Γλαύκωμα est vitium oculi, cum praeter naturam glaucescit, transmutato humore crystallino in glauceum. Vide definitiones medicas Joannis Gorraei.] ab ejus oculis cecidit, suscipiens haud longe Winthoniam conspexit, quam toto mentis ardore paululum ante desiderabat videre, et impransus, ut cupiebat, ad sancti vatis properans accessit reliquias, magnificans Salvatoris omnipotentiam. Quo cum venisset intimavit fratribus loci illius qualiter curatus foret per Conditoris mundi famulum. Qui, ad templum convenientes, hymnidicis vocibus laudaverunt Auctorem virtutum.

42. Venit denique in diebus illis ad sanctum Dei quidam debilis, claudus utroque pede, et sic curvatus aegritudine ut penitus non posset sese de loco removere, nisi binis sustentaretur scabellis. Is confestim ut ad sancti tumbam accessit antistitis, recepit sospitatem somatis, sed mente permansit debilis, quoniam conditori Deo gratias non retulit, sicut caeteri fecerunt aegri. Nimirum primo quam erectus est divinitus, sanctum relinquens, protinus fugam arripuit celerius, et a nemine postea in ipso visus est coenobio. Scabella tamen, quibus sustentabatur, aegritudinem prodiderunt, quod curatus inde recessit per sancti Swithuni meritum. Turmae etiam circumstantium, quaecunque ibi praesentes aderant, constanter asseruerunt ita fore gestum per omnia, sicut scriptum continetur in hac pagina.

43. Eadem quoque tempestate quidam consul regis nimium dilectus, in caducis praepotens rebus, cum ingenti comitatu, sicut mos est Anglosaxonibus, properanter equitabat ad quemdam vicum, in quo grandis apparatus ad necessarios convivandi usus erat illi opipare constructus. Accidit autem in ipso itinere, quod quidam puer eximiae indolis, quem comes idem diligebat plus caeteris, ruina properante, caderet de sonipede, qui mox, ut cecidit, crus brachiumque fregit, et ita omnibus membris est dissolutus ut omnes qui aderant crederent eum illico mortuum.

44. Paterfamilias autem cum videret puerum sibi dilectum morientem, amici nimium condolens casum, subnixis orationibus exoravit Dominum quatenus pueri illius moribundi misereretur per gloriosi venerabilem pontificis intercessionem: Sancte, inquiens, Swithune, flagita mundi Redemptorem supplici prece quod praestet puero vitam et sanitatem isti, qui, si concesserit petitioni, omnibus diebus vitae meae me habebit fideliorem. Quia etiam, summe sacerdos, insontem deducam infantem ad salutiferum tui somatis mausoleum, ut per medicabilem tuam intercessionem Christi sentiat beneficium.

45. Cumque vir ille talibus Deum exoraret sermonibus, repente puer sursum prosiluit sanus; qui paulo ante jacebat ruina mortis praeoccupatus. Quod, cum consul prospiceret, ultra quam effari posset, laetus effectus est, et cum omni devotione mentis, Deum glorificare coepit, qui cor contritum et humiliatum non spernit.

46. Nec solum in finibus Anglorum, sed etiam in provincia Francorum miracula sunt peracta per hujus sancti merita. In eadem, ut perhibent qui hoc viderant, regione cleptes [Note: Id est fur, a Graeco κλέπτης.] quidam immanissimo deprehensus in scelere, tenebroso custodiebatur in carcere, nefandis vinctus catenis, et dira compede, donec in equuleo postridie tali suspenderetur pro crimine. Is audierat a negotiatoribus, Oceanum causa commercii transmeantibus, esse sanctum inventum in transmarinis partibus, per cujus interventum aegri sanarentur a multimodis languoribus, cujus in obscurae noctis reminiscens tenebris, Dei incomprehensibile exoravit numen Omnipotentis, quatenus . . .