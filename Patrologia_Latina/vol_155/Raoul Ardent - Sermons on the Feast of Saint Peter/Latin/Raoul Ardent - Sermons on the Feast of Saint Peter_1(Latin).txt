XXIII. IN EODEM FESTO.
Venit Jesus in partes Caesareae Philippi, et interrogabat discipulos suos (Matth. XVI), et reliqua. In hac sancti Evangelii lectione, fratres charissimi, quinque facit Dominus et Redemptor noster. Primo enim, venit in partes Caesareae Philippi. Secundo, ibi quaerit et audit quis ab hominibus diceretur. Tertio, quaerit et audit quis a discipulis crederetur. Quarto, responsionem Petri commendat. Quinto, eam remunerat. Requisiturus igitur Dominus a discipulis suis fidei suae confessionem, primo eos ducit in partes Caesareae Philippi (quae est civitas quam statuit Philippus ad honorem Tiberii Caesaris), ubi tradunt antiquis regibus tributa solitum esse persolvi. Et bene Dominus hoc in has partes maxime peragere voluit, ut videlicet in eo loco in quo terrenus rex tributa quondam exigebat a subditis suis, nunc Rex coelestis tributum confessionis exigeret a discipulis suis. Cui congruit et nomen, Philippus enim os lampadis interpretatur. «Corde enim creditur ad justitiam, ore autem confessio fit ad salutem (Rom. X).» In quo ostendit Dominus a terreno rege se in hoc distare, quoniam cum terrenus rex exigat a suis tributum metalli, ipse a suis non exigit nisi tributum purae confessionis. Unde ipse ait: «Qui me confessus fuerit coram hominibus, confitebor et ego eum coram Patre meo (Matth. VIII; Luc XII).» Quae quidem confessio tunc est pura, quando in confessione Dei fit cordis, oris et operis consonantia. Alia non est puritas nec integritas confessionis, et fassio tantum, non confessio, potest dici. Secundo, quaerit Dominus cujus opinionis apud homines habeatur, cum dicit: Quem dicunt homines esse Filium hominis? Non quod hoc nesciret, qui omnia novit, sed ut relinqueret nobis exemplum vicem suam in Ecclesia tenentibus, ut similiter a familiaribus nostris quaeramus, cujus famae apud homines habeamur. Et quare hoc? quia solemus dum nobis nimis indulgemus, vitia nostra ignorare. Innatum quippe est omni ingenio, ut melius aliena quam sua dijudicet. In nostris enim dijudicandis nimio affectu impedimur. Placet siquidem simiae simiolus suus, quamvis sit turpis; placet et corvo vox sua, quamvis sit rauca. Placent et nobis vitia nostra, quamvis sint foeda et aliis displiceant. Proinde, fratres mei, submittamus judicium vitae nostrae non adulatoribus, qui nesciunt dicere vera, sed grata, sed familiaribus morum censoribus, et adjuremus eos, ut quales vel ab hominibus, vel ab eis aestimemur, nobis non taceant, et si famae bonae nos esse audierimus, totum Dei gratiae, non nobis deputemus, et esse tales quales dicimur laboremus. Si autem in aliquo nos notari audierimus, vitam nostram in melius emendemus, et non solum vitia, sed etiam vitiorum umbras fugiamus, ut scilicet tanta sanctitas in nobis effulgeat, quae omnem infamiam detergat, et ora maledicentium claudat. Quem dicunt, inquit, homines esse Filium hominis? In quo quaerendum est, fratres mei, quare Redemptor noster se non Christum, non Jesum, sed potius Filium hominis frequenter appellet. Quod facit utique triplici de causa, ut quantum pro nobis se humiliaverit, nobis in memoriam reducat, ut contra Manichaeos se veram humanitatem habere frequenter dicat, ut nos exemplo sui de nobis humiliora et sentire et loqui commoneat. Ecce Filius Dei se esse Filium Dei tacet, sed se esse Filium hominis frequentat. In quo, fratres mei, confundit superbiam nostram, qui minores parentes nostros fateri erubescimus, et ditiores semper memoramus, et more muli proverbialis, interrogati quis fuerit pater noster, asinum fateri erubescimus, sed equum nostrum fuisse avum jactitamus. Porro in quod respondetur, alii Joannem Baptistam, alii vero Eliam, alii vero Jeremiam, alii unum ex prophetis, ostenditur opiniones populi fere semper dissonare, et a veritate discrepare. Unde, fratres mei, non facile rumoribus populi aurem credulitatis dare debemus, ne si forte rumorem popularem affirmemus, re aliter reperta, ipsi mendaces inveniamur. Tertio vero quaerit Dominus a discipulis suis quem eum esse dicant. Quod quidem facit triplici de causa, ut in sui confessione eos promereri faciat, ut in fide eos corroboret, ut eorum confessionem laudet et remuneret, Vos autem, inquit, quem me esse dicitis? In quo notandum est cum superius dixisset, quem dicunt homines esse Filium hominis, hic ait: Vos autem quem me esse dicitis? ac si discipuli homines non essent. In quo innuit, fratres mei, quod homines erant, qui de Christo tantum humanitus sapiebant. Non autem homines, sed dii erant, qui de eo divinitus sapiebant. Homines erant, qui humanitatem fatebantur quam videbant. Spirituales et divini erant, qui divinitatem fatebantur quam non videbant. Nos quoque, fratres mei, quando tantum quae carnis sunt sapimus, carnales et animales sumus. Porro Petrus Domino respondet pro omnibus, quoniam conveniens est, ut prior omnium, prius omnium, et pro omnibus loquatur: Tu es, inquit Christus Filius Dei vivi. Sub breviloquio omnia complectitur Petrus. Confitetur autem non solum Filium, sed etiam Patrem et Spiritum sanctum, divinam quoque naturam et nomen. Patrem confitetur, dum Filium nominat. In nomine etiam Christi, id est uncti; et ungentem Patrem, et unctionem Spiritum sanctum significat. Divinam Christi naturam astruit, dum eum Filium Dei dicit. Humanam quoque innuit, dum eum Christum, id est unctum, appellat. Secundum enim humanitatem ungi potuit. Nomen etiam non tacet, dum Christum, id est Messiam, in lege promissum eum vocat. Adjungit etiam vivi, ad distinctionem eorum quos gentiles ex mortuis deos aestimaverunt, vel de insensata materia construxerunt. Dicitur quippe Deus tripliciter, natura, ut Christus; adoptione, ut sancti; aestimatione, ut Jupiter. Nos ergo, fratres mei, a Petro edocti, Christum Filium Dei vivi firmiter confiteamur, ut per hanc confessionem cum Petro adoptionem divinitatis mereamur, et auctoritatem divinitatis creaturae summopere fugiamus. Quarto commendat Dominus responsionem Petri cum dicit: Beatus es, Simon Bar-Jona, id est fili Joannis, subaudis in hac confessionis veritate, nec tamen hanc confessionem habes ex te. Unde et subdit: Quia caro et sanguis non revelavit tibi, id est, natura carnis et sanguinis, vel quislibet carnalis homo, non revelavit tibi. Ac si dicat: Non ex te, nec ex alio homine hoc habuisti, sed Pater, inquit, meus qui est in coelis, hoc tibi revelavit. In quo, fratres mei, retunditur quorumdam praesumptio, qui de ingenio suo praesumentes, humano sensu coelestia conantur investigare, sed isti tales, ut Salomon ait, opprimuntur a gloria (Prov. XXV). Propterea errantes, non sicut apostoli a summo Patre inspirati, in unam conveniunt confessionem, sed pro arbitrio suo, diversas opiniunculas faciunt, sicut illi homines qui de Christo sentientes diversa, alii dicebant eum esse Joannem Baptistam, alii Eliam, alii Jeremiam, aut unum ex prophetis. Quinto, remunerat Dominus responsionem Petri quatuor modis, nominis sui denominatione, principatu, virtute perseverantiae et officio. Nominis sui denominatione Petrum honorat, dum a se Petra eum Petrum appellat. Sicut enim petra firma est, et aedificio apta, et scintillat, et aquam emittit, ita Petrus in confessione fuit firmus, in aedificio Ecclesiae aptissimus, scintillas miraculorum emisit, aquam sapientiae emanavit. Principatu eum remunerat cum subdit: Et super hanc petram aedificabo Ecclesiam meam. Sicut enim, quamvis solus Christus sit pastor, tamen ab eo denominative Petrus dicitur pastor; et quamvis solus Christus sit substantialiter Ecclesiae fundamentum, tamen Petrus caeterique apostoli Ecclesiae fundamenta dicuntur: ita, quamvis solus Christus sit petra, tamen denominative ab eo Petrus dicitur petra. Porro super Petrum Ecclesia fundata est, quoniam eam portat officio, merito, praedicatione, exemplo, cura et intercessione. Virtute perseverantiae eum remunerat cum subdit: Et portae inferi non praevalebunt adversus eam. Portae inferi dicuntur vel peccata, vel tentationes, vel tormenta, vel mortes. Haec autem non solum adversus Christum, sed nec etiam adversus Petrum Christi virtute armatum praevalent, quoniam peccata dissolvit, tentationes repellit, tormenta superat, mortem tam animae quam corporis per utriusque resurrectionem vincit. Et non solum seipsum, sed etiam multos peccatores ab ipsis portis et faucibus inferni trahit. Nec solum ille, fratres mei, sed etiam quicunque fidelis, qui peccatorem aliquem corrigendo, monendo, docendo, a faucibus diaboli eripit, quid aliud quam portas inferi frangit, et vasa captivitatis reducit? Officio remunerat cum subdit: Et tibi dabo claves regni coelorum; et quodcunque ligaveris super terram erit ligatum et in coelis; et quodcunque solveris super terram, erit solutum et in coelis. Porro duae claves omnibus aequaliter apostolis dantur. Unde et post resurrectionem suam Dominus eis inspirans ait: «Accipite Spiritum sanctum; quorum remiseritis peccata remittuntur eis (Joan. XX),» etc. Hic tamen ad solum Petrum sermo dirigitur, ut ostendatur quia qui unitatem Ecclesiae non sequitur, a clavibus ligandi atque solvendi privatur. Sunt autem duae claves, discretio et potestas. Discretione, discernitur qui sunt ligandi vel qui solvendi; potestate, ligantur ligandi, et solvuntur solvendi. Sed quid dicam hodie, fratres mei, cum multi sacerdotum careant discretione, et multi eorum qui discretionem habent abutantur ligandi atque solvendi potestate? Hi enim (unde dolendum est) qui sint ligandi, vel qui solvendi nesciunt. Illi, et si sciunt, odio vel amore ligant solvendum, vel solvunt ligandum. Sed qui injuste solvit vel ligat, a potestate ligandi vel solvendi se privat. Unus est enim invisibilis sacerdos, qui solus baptizat, solus absolvit et ligat. Ministri vero ejus, solo ministerio, non auctoritate aliqua solvunt vel ligant, id est solutos vel ligatos esse ostendunt. Unde et in Levitico, leprosi jubentur ostendere se sacerdotibus (Lev. XIV); quos illi quidem leprosos vel mundos non faciunt, sed leprosos vel mundos esse discernunt. Solus quoque Dominus Lazarum in monumento suscitavit, et suscitatum a discipulis solvi praecepit (Joan. XII), non ut suscitarent, sed ut suscitatum demonstrarent. Cum autem sacerdos vel discretione caret, vel injuste solvit, vel ligat, non solvitur ille quem Deus ligat, nec ligatur ille quem Deus solvit. Sed tamen sententia pastoris vel justa vel injusta timenda est, ne si eam contemnas, ex ipso contemptu ligandus fias. Oremus igitur, fratres mei, Petrum pastorem animarum nostrarum, ut ipse nobis meritis et precibus suis, absolutionem a peccatis nostris mereatur, officio largiatur, cura sua nos a diabolo tucatur, regimine suo nos regat, et ducat nos ad pascua viriditatis aeternae, ipso largiente Deo et Domino nostro Jesu Christo, qui cum Patre et Spiritu sancto vivit et regnat Deus per omnia saecula saeculorum. Amen.