XXII. IN FESTO D. PETRI APOSTOLI.
Misit Herodes rex manus ut affligeret quosdam de Ecclesia (Act. XII), etc. In hac lectione, fratres charissimi, tria juxta litteram nobis consideranda sunt. Primo, qua ratione omnipotens et justus Dominus reprobis tantam in sanctos suos tribuat saeviendi potestatem. Bene autem dico tribuat, quoniam, ut ait Apostolus, «non est potestas nisi a Deo (Rom. XIII,)» teste etiam Redemptore nostro qui ait Pilato: «Non haberes potestatem adversum me ullam, nisi tibi datum esset desuper (Joan. XIX).» Unde nec diabolus contra Job aliquid facere potuit, priusquam a Domino potestatem postulaverit et acceperit (Job I). Dat igitur Dominus malis potestatem saeviendi triplici de causa: Primum, ad exercitium bonorum. Quod enim fornax auro, quod lima ferro, quod aqua panno, hoc confert tribulatio justo. Per exercitium igitur malorum tanquam fabrorum suorum, limat Deus vasa electionis, ut eos purgatiores, clariores, solidiores et pretiosiores reddat. Secundo, ad illusionem reprobationemque malorum, juxta quod scriptum est: «Draco iste quem formasti ad illudendum ei (Psal. CIII).» Illuditur enim diabolus et membra ejus in hoc quia, dum cupiunt nocere sanctis, eis prosunt, et sibi ipsis magis obsunt. Tertio, ad divinae sapientiae potentiaeque demonstrationem, quae tanta est, quod malis operibus reproborum scit et potest uti in bonum. Quidquid enim mali intentant Deo et membris ejus, Deo militant, qui de eis et per eos suam perficit voluntatem et gloriam. Secundo vero, considerandum est quod Dominus quosdam sanctorum suorum non vult in hoc saeculo diutius manere. et quamvis, si superviverent, viderentur tam sibi quam aliis multum profuturi, tamen festive eos educit de tribulationibus hujus mundi, ut Jacobum Majorem quem adhuc juvenem ante caeteros apostolos, de hoc mundo, per gladium Herodis subtraxit. Quod omnisciens Dominus propter tres causas facit. Prima est, quoniam novit eos merita quae habituri erant, consummasse, juxta quod scriptum est: «Consummatus in brevi explevit tempora multa. Venerabilis enim est senectus, non diuturna, neque annorum numero computata. Cani enim sunt sensus hominis, et aetas senectutis vita immaculata (Sap. IV).» Unde, quamvis sancti juvenes moriantur, tamen explent dies suos, cum contra de reprobis dicatur: «Viri sanguinum et dolosi non dimidiabunt dies suos (Psal. LIV).» Secunda est, ne in lubrica hujus saeculi via aliquando laberentur et perirent, juxta quod scriptum est: «Raptus est ne malitia mutaret intellectum ejus, aut ne fictio deciperet animam ejus (Sap. IV).» Propterea properavit educere eum de medio iniquitatum. Tertia est, quod ideo cito praeripiuntur sancti de hoc saeculo, quoniam eis, ut ait Apostolus, «dignus non erat mundus (Hebr. II).» Et ideo exigentibus peccatis suis, lumine sanctorum privantur. Unde scriptum est: Viri justi tolluntur, et nemo considerat; a facie iniquitatis sublatus est justus (Isa. LVII). Sed quacunque de causa, fratres mei, tam cito tollantur ab hoc misero mundo sancti, bene et beate actum est cum eis, quibus datum est tam cito transcurrere laborem hujus mundi et miseriam, et gloriam intrare sempiternam. Tertio, quoque considerandum est quod alios sanctorum Dominus potenter de tribulationibus eripiens, facit eos hic longam ducere vitam, ut Petrum et Joannem evangelistam. Quod quidem facit, et ad majorem majoris laboris eorum remunerationem, et ad Ecclesiae suae consolationem et eruditionem, et ad partis adversae confusionem et depraedationem, quam maxime confundunt, dum eis vasa captivitatis eripiunt.

Propter has igitur causas Petrum Ecclesiae suae Dominus diutius reservavit, et de carcere Herodis potenter eum liberavit. In qua liberatione misericordiam pariter et omnipotentiam suam nobis aperte demonstrat. Et misericordiam quidem, in hoc quod ad preces Ecclesiae suae pro incarceratione magistri sui desolatae, motus et misertus est. Potentiam vero in hoc quod Petrum incarceratum duplici catena vinctum, duplicique custodia multum circumvallatum, porta ferrea praeclusum, ab omnibus his impedimentis, non per humanam cautelam, sed per angelum suum potenter eripuit, et Ecclesiae suae misericorditer restituit, demonstrans nobis ad pias Ecclesiae suae preces se semper esse exorabilem, et ad liberandum eam se semper esse potentem. Porro incarceratio et liberatio, quae semel factae sunt in Petro, quotidie fiunt in nobis. Herodes enim, id est diabolus, qui est rex omnium iniquorum, quotidie Deo permittente, mittit manus suas ut affligat quos potest de Ecclesia. Non enim sufficit ei quod gentiles et Judaeos caeterosque infideles quotidie devorat, nisi etiam Christianos, quos potest in anima occidat. Unde Dominus de eo ad beatum Job ait: «Absorbebit fluvium, et non mirabitur, et habet fiduciam quod Jordanis fluat in os ejus (Job XL).» Ac si dicat: Non pro magno habet diabolus quod fluvium, id est genus humanum, a principio mundi usque ad Christum fere totum absorbuit, nisi etiam Jordanem, id est baptizatos in ventrem suae malitiae transglutiat. Nec sufficit etiam ei quod minores de Ecclesia aliquos quotidie enecat, sed etiam majores et praelatos sanctae Ecclesiae praecipue occidere festinat. Escae enim ejus, ut ait Habacuc, electae sunt (Habac. I). Unde et hic dicitur. Occidit autem Jacobum fratrem Joannis gladio, quoniam magnos contemptores et supplantatores vitiorum occidit gladio suae tentationis. Videns autem hoc placere Judaeis, id est malitiae suae fautoribus, apponit etiam ut Petrum, id est firmorum episcoporum ordinem apprehendat, ut videlicet laeso capite minora membra sibi universaliter subjiciat. Facit autem hoc praecipue in diebus azymorum, quoniam in solemnitatibus et in jejuniis, in quibus fideles exercent se ad majorem puritatem, majorem exercet contra eos diabolus impugnationem. Apprehensum autem impugnationibus suis peccatorem, mittit in profunditatem et obscuritatem vitiorum, et ne inde per portam poenitentiae exeat, tradit eum quatuor quaternionibus militum custodiendum. Dicitur autem quaternio qui habet quatuor tyrannos sub se, sicut centurio qui habet centum. Primus igitur quaternio, cui peccator custodiendus traditur a diabolo, est spiritus stulti pudoris, qui confusionem ingerit peccatori confitendi peccatum suum. Unde Salomon: «Est confusio adducens peccatum (Eccli. IV).» Hic habet sub se quatuor, videlicet pudorem confitendi, pudorem se sacerdoti humiliandi, pudorem medicinam quaerendi, pudorem injunctam poenitentiam persequendi. Et ne forte iste, ad custodiendum in peccato suo peccatorem non sufficiat, adjungitur et secundus quaternio, scilicet spiritus pravae securitatis, qui similiter secum habet quatuor, securitatem levis et remissibilis culpae, securitatem longioris vitae, securitatem satis agendae poenitentiae, securitatem divinae misericordiae. Et ne forte isti duo non sufficiant, additur et tertius quaternio, spiritus scilicet obstinationis, qui scilicet quatuor sub se habet, obstinationem in peccato, obstinationem in contemptu, obstinationem in cordis duritia, obstinationem in impoenitentia. Et ne forte isti tres non sufficiant, additur et quartus quaternio, spiritus scilicet incredulitatis. Hic similiter quatuor sub se habet. Incredulitatem gravitatis peccati, incredulitatem resurrectionis, incredulitatem extremi judicii, incredulitatem aeterni supplicii.

Istis igitur gravibus custodibus arctat et custodit diabolus peccatorem in carcere peccatorum, volens post Pascha, id est post transitum mortis, producere eum torquendum populo daemoniorum. Et peccator quidem sic servatur in carcere. Oratio autem debet fieri sine intermissione ab Ecclesia ad Deum pro eo. Unde constat quoniam iste vere non est de Ecclesia, qui pro filiis Ecclesiae adeo captivatis incessanter non orat. Quod est aperte contra quosdam Christianos, qui, si quandoque vident pastorem suum, vel aliquem alium, vinculis peccatorum mancipatum, non tantum pro eo non orant, imo potius gaudent, detrahunt et diffamant. Qui procul dubio maledictionem Cham incurrunt, dum ad exemplum ejus pudenda patris non tegunt, sed irrident (Gen. IX). Cum autem peccatorem sic captivatum diabolus speret se jam producturum ad poenam aeternam, peccator interim est dormiens inter duos milites, in nocte peccatorum suorum, id est inter spiritum praesumptionis, qui retinet eum ne evadat a dextris, et spiritum desperationis qui retinet eum ne evadat a sinistris. Vinctus catenis duabus, id est amore et delectatione peccatorum suorum, qui eum a bono opere et bona via prohibent et arcent. Et custodes ante ostium custodiebant carcerem. Ostium carceris peccatorum est poenitentia, quae, ne pateat peccatori, praedicti quaterniones prohibent, stultus scilicet pudor, prava securitas, obstinatio, incredulitas. Quamvis autem peccator ita in profundo vitiorum sine spe dormiat vinctus et oppressus, jam ad aeternam damnationem producendus, tamen divina clementia assiduas Ecclesiae suae preces exaudiente, angelus potentiae divinae, vel etiam aliquis praedicator, astitit, qui astat; et astantes facit, et lumen compunctionis refulget illi, qui habitabat in tenebris peccatorum: Percussoque latere Petri, id est conscientia peccatoris, excitat eum dicens: Surge velociter a somno peccatorum tuorum, ne jam ad aeternam damnationem traharis. Et continuo cadunt catenae amoris et delectationis peccatorum a manibus ejus, quoniam peccata quae prius amabat, et in quibus delectabatur, incipiunt ei displicere et eum cruciare. Et suggeritur ei ut mollitiem fluxarum cogitationum per continentiam praecingat et refrenet, et calcet pedes affectuum suorum, ne desideriis terrenis inhaereant. Suggeritur etiam ei ut vestimentum charitatis caeterarumque virtutum circumdet sibi, et salutis admonitionem sequatur. Surgens autem peccator, sequitur angelum salutaris admonitionis, et tamen conscius propriae fragilitatis et infirmitatis, non putat esse verum quod ipse possit exire a consuetudine peccatorum suorum. Ita enim tenetur a consuetudine, quod putat se non posse abstinere. Transiens autem, Domino operante, primam custodiam, id est spiritum praesumptionis et desperationis, et secundam, id est, stultum pudorem, pravam securitatem, obstinationem, incredulitatem, ad ultimum venit ad portam Ferream, id est ad obstaculum pravae et durae consuetudinis, quae, Domino operante, aperitur ei. Et exiens processit vicum unum, quoniam, postquam a consuetudine peccatorum exiit, viam bonae operationis procedit, et statim discedit angelus ab eo, quoniam abstractus et instructus jam non videtur indigere ducatu, qui etiam aliorum ductor efficitur. Et peccator jam justus effectus, respiciendo profunditatem peccatorum suorum de qua erutus est, ad se reversus dicit, affirmans quod prius de se sperare non praesumebat: Nunc scio vere quia misit Dominus angelum suum, et misericordiam suam, et eripuit me indignum de manu Herodis, id est diaboli, et de omni exspectatione daemoniorum. Sic itaque, fratres mei, confiteatur et benedicat Dominum, qui jam novit se esse erutum, per misericordiam Dei, de pristina consuetudine peccatorum suorum. Qui vero adhuc in carcere peccatorum suorum dormit, angelum salutaris admonitionis exaudiat, et a peccatis suis cito resurgat, zona castitatis lumbos praecingat, pedes affectuum ab inhaerentia terrenorum prohibeat, vestimento charitatis caeterarumque virtutum sese muniat, operibus misericordiae peccata sua redimat, quatenus a carcere, a vinculis, a gemina diaboli custodia, a porta ferrea consuetudinis, liber evadens, viam justitiae, de caetero sequatur, et Domini misericordiam, et nunc et in aeternum benedicat et confiteatur, largiente Domino nostro Jesu Christo, qui cum Patre et Spiritu sancto vivit et regnat Deus, per omnia saecula saeculorum. Amen.

