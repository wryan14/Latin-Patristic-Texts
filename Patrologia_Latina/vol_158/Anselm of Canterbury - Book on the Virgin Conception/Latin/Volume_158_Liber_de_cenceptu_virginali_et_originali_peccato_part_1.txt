97 PROLOGUS . 
Cum in omnibus religiosae tuae voluntati velim, si
possim, obsequi, et frater  et fili charissime Boso,
tunc utique maxime debitorem me judico, cum eam
a me in te excitari intelligo. Certus autem sum cum
in libro: Cur Deus Homo (quem ut ederem tu maxime
inter alios me impulisti, in quo te mecum disputantem
assumpsi) legis aliam prae illam quam ibi
posui, posse videri rationem, quomodo Deus accepit
hominem de massa peccatrice humani generis sine
 peccato: quia studiosa mens tua ad quaerendum
quaenam sit illa non parum provocatur. Quapropter
injustus tibi videri  timeo; si quid inde mihi videtur,
dilectioni tuae abscondo. Dicam igitur sic
breviter de hoc quod sentio, ut nullius de eadem re
fidelem improbem sententiam: nec meam (si veritati
repugnare rationabiliter poterit ostendi )
pervicaciter  defendam. Illam tamen ejusdem rei
rationem, quam in eodem opusculo posui, omnino
ratam et sufficientem  (si bene consideretur) existimo:
 nihil enim prohibet ejusdem rei rationes
plures esse, quarum unaquaeque sola potest sufficere.