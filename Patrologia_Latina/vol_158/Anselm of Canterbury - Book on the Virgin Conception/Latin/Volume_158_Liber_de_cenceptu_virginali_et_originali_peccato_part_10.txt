CAPUT IX.
Cur peccatum quo damnatur humanum genus, magis
imputetur   Adae quam Evae; cum ille post et
per illam peccaverit. 
Ad quod mihi videtur quaerendum in primis, cur
saepius et specialius peccatum, quo damnatum est
 humanum genus, magis imputetur Adae quam Evae:
 cum illa prior  peccaverit, et Adam  post et
per illam. Dicit enim Apostolus: Sed regnavit mors
ab Adam usque ad Moysen, etiam in eos qui non peccaverunt
in similitudinem praevaricationis Adae (Rom.
V, 14). Multa quoque alia leguntur, quae magis Adam
quam Evam criminari videntur. Quod ideo fieri
existimo quia illa duorum copula tota intelligitur
in nomine principalis partis; sicut saepe per partem
totum solet significari: aut quoniam Adam cum
costa sua, quamvis in mulierem aedificata, dici poterat
Adam, sicut legitur: quia Deus Masculum et
feminam fecit eos, et benedixit eis (Gen. I, 17). Et
vocavit nomen eorum Adam in die quo creati sunt:
aut idcirco, quia si non Adam, sed sola Eva peccasset;
non necesse erat totum humanum genus 
 perire, sed solam Evam. Poterat namque Deus de
Adam, in quo semen omnium hominum creaverat
, aliam facere mulierem, per quam de Adam propositum
Dei perficeretur. Eisdem rationibus significabo 
per nomen Adae eos ambos, nisi cum necesse
erit eos discernere.