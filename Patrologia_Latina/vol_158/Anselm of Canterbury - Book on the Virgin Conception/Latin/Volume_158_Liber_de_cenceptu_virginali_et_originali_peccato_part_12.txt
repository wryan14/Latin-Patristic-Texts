CAPUT XI.
Quod propagatio de Virgine non subjaceat legi et
meritis naturalis propagationis; et quod tres sint
  cursus rerum. 
Nunc  diligenter considerandum est utrum haec
quasi haereditas peccati, et poenae peccati  ad
hominem per virginem  de Adam propagatum
 juste pertranseat . Certum quidem est quod
Adam non accepit naturam propagandi, nisi per
virum simul et mulierem. Siquidem humana natura
non habet, et impossibile cognoscitur, ut solus vir,
aut sola mulier hominem generaret , natura
tantum et voluntate  propria operante. Sicut
namque limus terrae non acceperat  naturam
aut voluntatem, qua operante vir primus de illo
 fieret; quamvis esset de quo a Deo fieri posset: sic
non est facta mulier de costa viri, aut vir de sola
muliere, operante natura aut voluntate hominis.
Sed Deus propria voluntate et potestate fecit virum
de limo unum, et alterum de sola femina, et feminam
de solo viro: licet enim nihil fiat, nisi voluntate
Dei faciente aut permittente; quaedam tamen
sola potestas et voluntas ejus facit; quaedam, creata
natura; quaedam, voluntas creaturae . Sed sicut
creata natura nihil per se facere potest, nisi quod
a voluntate Dei accepit : ita voluntas creaturae
nequit  per se quidquam operari, nisi quod natura
adjuvat aut concedit. Sola Dei voluntas fecit
in principio rerum naturas, dans quibusdam competentes
singulis voluntates; ut naturae et voluntates
 secundum ordinem sibi traditum, suum opus in
rerum cursu persolverent: et adhuc multa facit,
cum de eisdem naturis et voluntatibus operatur,
quod illae secundum suum usum et propositum nequaquam
facerent . Solius quippe voluntatis Dei
est opus, cum mare  siccum iter intra se populo
praebet; cum mortui resurgunt; cum aqua subito in
vinum convertitur; cum et Spiritu sancto corda
hominum ea quae nec per se, nec per aliam creaturam
sciunt, docentur; cum noxiae voluntates a suo
impetu, sola gratia regente, ad hoc quod prodest
convertuntur; cum alia multa fiunt , quae nec
creatura, nec ejus voluntas per usitatum cursum
 suum operaretur . Natura levia sursum, gravia
 deorsum trahit: terram, aliquando prius voluntate
colente et seminante, aliquanto nullo voluntatis
opere praecedente, herbas et arbores innumeras
producere et eas fructificare facit; et alia multa,
quae facilius usu  quam doctrina agnoscimus.
Voluntati imputantur illa, quae sunt hujusmodi ,
iter facere , aedificare, scribere, loqui, et similia
quae non nisi voluntas facit. Cum igitur omnia quae
fiunt, si diligenter considerentur, fiant aut sola voluntate
Dei, aut natura secundum vim a Deo illi
inditam, aut voluntate creaturae: et ea quae nec
natura creata, nec voluntas creaturae, sed solus
Deus facit, semper miranda sint; apparet quia tres
sunt cursus rerum, scilicet, mirabilis, naturalis,
voluntarius: et mirabilis quidem aliis aut eorum
 legi  nullatenus subditus est; sed libere dominatur:
neque illis facit injuriam, quando eis obviare
videtur; quia nihil habent, nisi quod ab illo acceperunt,
nec ille dedit eis aliquid  nisi sub se. Quoniam
ergo propagatio viri  de sola virgine, ita
non est naturalis, aut voluntaria; sed mirabilis,
sicut illa quae mulierem protulit de solo viro, et
sicut creatio viri de limo; palam est quia nequaquam
subjacet legibus et  meritis illius propagationis,
quam et voluntas  et natura, quamvis discrete,
operantur ; aliud enim ibi facit  voluntas,
aliud natura: pariter tamen verus est homo
et Adam de non homine, et Jesu de sola muliere,
et Eva de solo viro; sicut est verus homo, quilibet
vir aut mulier de viro et muliere. Omnis autem
 homo aut Adam est, aut de Adam : sed Eva de
solo Adam est, et omnes alii de Adam et Eva. Quoniam
namque  Maria, de qua sola est Jesu, de
Adam et Eva est; non potest ipse de eisdem non
esse. Sic namque expediebat ut qui redempturus
erat genus humanum, esset et nasceretur de patre
et matre omnium.