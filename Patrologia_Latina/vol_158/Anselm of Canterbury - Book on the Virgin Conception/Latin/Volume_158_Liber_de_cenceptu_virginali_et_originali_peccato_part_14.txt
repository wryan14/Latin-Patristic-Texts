102 CAPUT XIII.
Quod etsi non   esset Deus, sed purus homo, necesse
tamen esset illum talem esse, qualis primus
homo factus est. 
Item: si diligenter  puro rationis intuitu sapientem
Dei speculamur justitiam; nimis absurdum
intelligitur ut per illud semen, non creata natura,
nec voluntas creaturae, non ulli data potestas 
 producit aut seminat; sed solus Dei voluntas propria
ad procreandum hominem, nova virtute mundum
a peccato de Virgine segregat, alieni peccati
seu debiti sive poenae ad eumdem hominem necessitas
ulla pertranseat; etiamsi non assumatur in
personam  Dei, sed ut purus homo fiat. Nam
eadem ipsa ratione, qua non debuit Deus Adam
facere nisi justum, nec aliquo debito sive incommodo
gravatum, aperte mens rationalis cognoscit
eum, quem similiter propria voluntate et virtute
procreat , alicui malo subditum fieri non debere:
quoniam nimis inconveniens est omnipotenti et
 sapienti Dei bonitati, talem facere rationalem naturam
 sola propria voluntate de materia, in qua nullum
est peccatum. Quod qui non intelligit, non cognoscit
quid Deo non conveniat . Quapropter
etiam si purum hominem sic faceret Deus, ut dictum
est; necesse esset eum non minori praeditum esse
justitia et beatitudine, quam fuit Adam, cum primum
factus fuit.