CAPUT XIV.
Quod propositae rationi non refragetur quod scriptum
est: hominem de immundo semine et in iniquitatibus
conceptum; etiamsi de aliquibus proprie dictum
sit. 
Nam si alicujus mens non capit quod de semine
hominis dixi, scilicet, non esse in illo peccatum
ante animam rationalem, sed immundum dici peccato
 et iniquitate, propter futuram immunditiam,
cum jam erit homo: atque putat illum  immundum
esse in ipsa conceptione propterea quia ,
sicut ipse mihi opposui, legitur: Quis potest facere
mundum de immundo conceptum semine? (Job XIV.)
Et: In iniquitatibus conceptus sum  , et in peccatis
concepit me mater mea (Psal. L): non hic laboro
, quia non indigeo, ut quod non potest capere,
capiat; sed peto ut quod breviter dicam, attendat.
Illi utique qui haec dixerunt , aut voluerunt 
ea intelligi de omni hominis semine; aut tantum
de illo quod cum sensu  seminatur voluptatis,
quae non esset  nisi brutorum animalium, si
homo non peccasset. At si de omni hoc senserunt;
ergo semen de sola Virgine sumptum immundum
 tanti viri asseruerunt : quod impium est credere.
Non itaque hoc de illo scripserunt. Sed si de
aliquo hominis semine hoc juxta hunc sensum protulerunt
, non nisi de illo, quod cum praedicta
voluptate concipitur, intelligi voluerunt. Hoc autem
nullatenus refragatur nostrae rationi, quae semen de
Virgine sumptum asserit esse mundum, quamvis
sit de massa  peccatrice.