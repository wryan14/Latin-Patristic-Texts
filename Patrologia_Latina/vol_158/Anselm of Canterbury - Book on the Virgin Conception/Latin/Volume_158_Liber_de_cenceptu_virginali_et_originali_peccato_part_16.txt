CAPUT XV.
Quomodo massa peccatrix non sit tota peccatrix. 
Nam quemadmodum caecitas non est in aliqua
 parte hominis, quamvis homo dicatur caecus,
 nisi in oculo ubi debet esse visus; non enim est in
 manu, vel in pede: nec surditas est nisi  in aure,
cum homo dicitur surdus; ita licet massa generis
humani peccatrix nominetur, non tamen in ulla parte
ejus est peccatum , nisi, ut dixi, in voluntate
, quam in nulla  hominis conceptione semen
habere cognoscitur. Quamobrem nulla ratione vera
aut verisimili contradicente, si considerentur quae
supra dicta sunt, jam libere possumus concludere
quia nulla ratio, nulla veritas, nullus intellectus
permittit ad hominem ex sola Virgine  conceptum
de peccato massae peccatricis, quamvis de
illa sit assumptus, aliquid potuisse aut debuisse
accedere, etiamsi non esset Deus.