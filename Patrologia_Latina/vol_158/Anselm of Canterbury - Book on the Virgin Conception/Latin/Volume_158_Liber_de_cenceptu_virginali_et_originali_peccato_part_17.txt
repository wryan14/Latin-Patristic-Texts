CAPUT XVI.
Cur Joannes, et alii qui similiter concepti sunt per
miraculum, non sint per se liberi   a peccato. 
 Quod si objiciuntar mihi Joannes Baptista et alii
qui de sterilibus, et in quibus, prae senectute, natura
generandi jam erat emortua, propagati sunt, et
quasi per similem rationem putantur debuisse nasci
sine peccato et poena peccati, quia per miraculum
concepti sunt; valde utique intelligenda est ab istis
aliena, ratio illa quae virginalem conceptionem liberam
ab omni peccati monstrat necessitate. Aliud
est enim aliquid inauditum  et inopinabile atque
naturae incognitum facere: et aliud naturam aut
aetate aut aliquo vitio debilitatam sanare, et ad
suum opus revocare. Nam si Adam non peccasset,
sicut ipse nulla senectute, nulla causa infirmaretur :
sic natura propagandi creata in illo et ad
 utendum, ut jam dictum est, ejus potestati subdita,
nullo casu a suo cursu impediretur. Non ergo in
Joanne, et similibus, est aliquid novum naturae
Adae, sicut est in filio Virginis, datum; sed quod
suis causis infirmatum erat, cognoscitur esse reparatum.
Quare quoniam illi per propagationem naturalem
datam Adae sunt generati, nequaquam possunt
aut debent ei de quo agimus, in conceptionis
assimilari miraculo, ut ab originalis  vinculo
peccati absoluti possint ostendi .