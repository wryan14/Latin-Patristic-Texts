CAPUT XVII.
Cur Deus incarnatus, cum de Adam posset facere
homines non deos sine peccato tot, quot sufficerent. 
 Forsitan dicet aliquis: Si purus homo, qui Deus
 non esset, potuit fieri de Adam sine omni peccati
contagione, sicut dicis, cur necesse fuit Deum incarnari;
cum aut per unum talem, qui esset sine
omni peccato, posset peccatores  Deus redimere:
aut tot, quot necessarii erant ad perficiendam supernam
civitatem, homines simili miraculo facere?
Ad quod breviter respondeo . Ideo Deus factus
est homo, quia non sufficeret ad redimendos alios,
sicut in saepefato opusculo  monstratum est,
homo non Deus. Idcirco etiam non fecit tot homines
tales, quot necessarii erant: ne si nullus de propagatione
naturali salvaretur, frustra naturam illam
in Adam condidisse, et quasi  non fecisset, correxisse
videretur: quod summae sapientiae non
convenit de aliqua natura facere. Non longe supra
   investigare proposui, quomodo semen sumptum
de Virgine, in quo monstratum erat nullum esse
peccatum, liberum a necessitatibus praedictis, in
quibus omnes alios homines concipi posueram,
posset intelligi: et de illa quidem necessitate, qua
recuperare justitiam, quam deseruit humana natura,
per se nequit; et de illa, qua corpus , quod
corrumpitur, aggravat animam, et maxime in infantibus,
illud liberari  posse, quia homo ille
Deus esset, confidebam; si prius ab illo necessitas
peccati et debiti Adae et proximorum  parentum
rationabiliter alienaretur. Incoepi itaque (lib. I)
quaerere quomodo valeret hoc intelligi de necessitate
peccati et debiti Adae; ut de aliis postea  facilius
quod quaerebam inveniretur: et abundante gratia
 illius de cujus conceptionis agitur (lib. I, cap. 16),
munditia factum est, ut non  modo ab omni
peccato, et debito, et necessitatibus 103 praefatis
liberum cognosceretur; sed insuper hominem ita
conceptum esse debere praeditum non minori 
justitia, vel beatitudine, quam in qua factus est
Adam, intelligibili ratione, etiam si non Deus sed
purus homo esset, probaretur . Siquidem pariter
irrationabile  videbatur , et peccatum aut poenam
peccati ab ullis  parentibus ad illum per talem
propagationem descendere; et Deum sponte rationabilem
naturam injustam, aut, nulla ejus promevente
 injustitia, miseram facere.
