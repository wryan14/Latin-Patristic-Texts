CAPUT XVIII.
Quod de Virgine justa Deus conceptus sit, non necessitate  ,
quasi de peccatrice nasci non posset  ,
sed quia sic decebat. 
Quamvis ergo de mundissima Virgine Filius Dei
verissime conceptus sit, non tamen hoc ea necessitate
factum est, quasi de peccatrice parente justa
proles rationabiliter generari per hujusmodi propagationem
nequiret: sed quia decebat ut illius hominis
conceptio de matre purissima fieret. Nempe decens
erat, ut ea puritate, qua major sub Deo
nequit intelligi, Virgo illa niteret, cui Deus Pater
unicum Filium suum , quem de corde  suo
aequalem sibi genitum, tanquam seipsum  diligebat,
ita dare disponebat, ut naturaliter esset unus
idemque communis Dei Patris et Virginis Filius: et
 quam ipse Filius substantialiter facere sibi matrem
eligebat; et de qua Spiritus sanctus volebat, et operaturus
erat, ut conciperetur et nasceretur ille de
quo ipse procedebat . Qualiter autem  Virgo
eadem per fidem ante ipsam conceptionem mundata
sit, dixi (lib. II, cap. 16, 17); ubi aliam rationem
de hoc ipso, unde agitur hic, reddidi.