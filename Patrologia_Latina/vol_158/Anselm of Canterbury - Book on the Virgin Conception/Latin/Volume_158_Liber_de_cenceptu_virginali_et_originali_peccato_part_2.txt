CAPUT PRIMUM.
Quae sit originalis, et quae personalis justitia   vel
injustitia. 
Ad videndum igitur qualiter Deus hominem assumpsit
de generis humani massa peccatrice sine
peccato, primum de originali peccato necesse est
investigare, quia de hoc solo nascitur haec  quaestio.
Nam si videtur quomodo Christus huic subjacere
non potuit , et qualiter assumptio  sive
conceptio illius hominis ab omni peccato libera fuit,
palam erit. Originale quidem ab  origine denominari
dubium non est. Si ergo originale peccatum
 non est nisi in homine, videtur dici aut ab originale
 humanae naturae, quod est ab ejus initio
originale, eo quod ab ipsa humanae naturae origine
trahatur; aut ab origine, hoc est, ab initio uniuscujusque
personae, quoniam in ipsa ejus trahitur
 origine. Sed quod ab initio humanae naturae
descendat, non videtur; quoniam origo  illius justa
fuit, quando primi parentes justi facti sunt sine
omni peccato . Videtur itaque dici originale
ab ipsa origine uniuscujusque personae humanae:
quamvis si quis dicat peccatum vocari originale, eo
quod ab illis descendat in singulos, a quibus habent
 originem naturae, non contradicam: si tamen
 non negetur originale peccatum cum ipsa
uniuscujusque personae trahi origine. Licet enim 
 in uno quoque homine simul sint et natura , qua
est homo sicut omnes  alii, et persona, qua discernitur
ab aliis; ut cum dicitur ille, vel iste: sive
proprio  nomine , ut Adam et Abel; et uniuscujusque
peccatum sit in natura et persona: fuit
enim peccatum Adae in homine, quod est in natura;
et in illo qui vocatus est Adam, quod est in persona.
Est tamen peccatum, quod quisque trahit cum natura
 in ipsa sui origine: et est peccatum quod
non trahit cum ipsa  natura: sed ipse facit illud,
post quam jam est persona discreta ab aliis personis.
 Illud quidem quod trahitur in  ipsa origine,
vocatur originale; quod potest etiam dici naturale,
non quod  sit ex essentia naturae, sed quoniam
propter ejus corruptionem cum illa assumitur. Peccatum
autem quod quisque facit, postquam persona
est, personale potest nominari, quia vitio personae
fit. Simili ratione potest dici originalis, et personalis
justitia. Siquidem Adam et Eva originaliter, hoc
est, in ipso sui initio, mox ut homines exstiterunt,
sine intervallo justi simul fuerunt. Personalis autem
dici potest justitia, cum injustus accipit justitiam,
quam ab origine  non habuit.