CAPUT XIX.
Quomodo ista ratio, et altera alibi data concordent
et differant. 
Quae duae rationes  intellectui meo videntur ad
quaestionem unaquaeque per se sufficere; sed ambae
simul animo vim rationis et decorem actionis quaerenti
copiose satisfacere. Et quamvis ad idem tendant,
in hoc tamen differunt, quod ista quidem,
 quam  hic protuli, monstrat Deum etiam de
peccatricis Virginis substantia, quoniam nusquam
est in hominis natura praeter voluntatem peccatum,
prolem debere justam, imo non nisi justam, nulla
ratione repugnante, tali propagatione producere.
Illa vero probat quod etiam si in tota Virginis essentia
peccatum esset, tamen ad hujusmodi conceptionis
munditiam, per fidem munda fieri posset .
Atque in ista omnis mortis necessitas, et cujuslibet
corruptionis sive laboris ab illo homine  aperte
excluditur: in illa autem  quaestio oriri de hoc
 ipso videtur; sed sufficienti ratione, si diligenter
 perspecta fuerit, dissolvitur . Quapropter ex
utraque palam est quia nihil nisi pia voluntate Dominus
noster et redemptor sustinuit in omnibus, quae
passus est.