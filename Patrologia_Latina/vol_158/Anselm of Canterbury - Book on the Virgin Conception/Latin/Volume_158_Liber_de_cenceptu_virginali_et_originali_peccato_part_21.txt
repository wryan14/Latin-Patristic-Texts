CAPUT XX .
Quod natus de Virgine, pro originali peccato habuerit
originalem justitiam. 
Ut mihi videtur, de peccato quidem originali,
sicut proposui, sufficienter ostensum est quomodo
ad hominem de Virgine conceptum nulla ratione
descendere a parentibus potuit; sed potius justus,
et beatus  fieri, ratione exigente, debuit. Quamobrem,
quoniam  de justo Patre secundum divinam,
et de justa matre secundum humanam naturam,
justus ab ipsa origine, ut ita dictum sit, natus
est; non incongrue pro originali injustitia, quam
 omnes alii filii Adae  habent, a sua origine justitiam
originalem habere dicendus est.