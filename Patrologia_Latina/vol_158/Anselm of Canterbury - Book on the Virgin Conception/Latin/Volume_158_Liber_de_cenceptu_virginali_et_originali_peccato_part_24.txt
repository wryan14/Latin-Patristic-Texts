CAPUT XXIII .
Cur et quomodo peccatum descendat in infantes. 
Adhuc alio  quoque modo videndum est qua
ratione peccatum minus sit in infantibus, quam in
Adam; cum ab illo in omnes descendat. Per unum
enim hominem, quod est per Adam, peccatum intravit
in hunc mundum; et per peccatum, mors.
Cur autem minus sit, non cognoscitur; si cur,
 et quomodo insit, non intelligatur.  Quod
quamvis supradictum sit, quantum opus erat ad
hoc quod quaerebatur; tamen non erit superfluum,
si hic breviter  repetitur. Equidem  negari
nequit infantes in Adam fuisse, cum peccavit: sed
in illo causaliter, sive materialiter , velut in
semine fuerunt; in seipsis personaliter sunt, quia
in illo fuerunt ipsum semen, in se singuli sunt diversae
personae, in illo non alii ab illo, in se alii
quam ille. In illo fuerunt ille, in se sunt ipsi: fuerunt
igitur in illo, sed non ipsi; quoniam nondum
erant ipsi. Forsitan dicet aliquis : istud esse quo
 alii homines in Adam fuisse dicuntur, quasi
nihil et inane quoddam est, nec est nominandum
esse. Dicat ergo  illud esse, fuisse nihil aut falsum
 sive vanum, quo fuit Christus secundum semen
in Abraham, in David et in aliis Patribus; et quo
omnia; quae sunt ex semine, fuerunt in seminibus
ipsis; et nihil fecisse Deum, cum omnia quae procreantur
ex semine, ipsi fecit prius in seminibus;
et dicat nihil, vel vanum aliquid esse hoc, quod si
vere non esset, haec quae videmus esse non essent.
Si enim verum non est ea, quae natura procreat ex
seminibus, in illis prius aliquid fuisse, nullo modo
ex ipsis essent. Quod si hoc  dicere stultissimum
est; non falsum  vel vanum, sed verum et solidum
esse fuit, quo fuerunt omnes alii homines in
 Adam: nec fecit Deus inane aliquid, cum eos in illo
 fecit esse; sed sicut dictum est, in illo fuerunt non
alii ab illo, et ideo longe aliter, quam sunt in seipsis.
Verum quamvis constet eos omnes in illo  fuisse;
solus tamen Filius Virginis valde diverso modo ab
aliis in illo fuit. Omnes quippe alii sic fuerunt in
illo, ut per naturam propagandi, quae potestati et
voluntati ejus subdita erat, de illo essent: solus
vero iste non sic in eo fuit, ut per naturam aut voluntatem
ejus de illo fieret (id est quantum ad
alios), de aliis enim acceperat . Adam, quando
peccavit, ut esset hoc de quo illi futuri erant, et ut
de illo essent  (id est quantum ad istum): de isto
vero, ut esset hoc, unde futurus erat; non autem
ut de illo esset , quia non erat in ejus  potestate,
ut de illo propagaretur. Sed nec in potestate
 ejus erat ut de alia essentia, aut de nihilo fieret.
Quare non erat in eo, ut hic aliquo modo esset.
Nam nec in potestate naturae, nec in potestate voluntatis
ejus erat, ut esset quoquo modo. Erat
tamen in eo natura, de qua propagandus erat, non
ejus, sed Dei potestate. Nam etsi usque ad Virginem
matrem in parentibus et voluntas seminavit, et natura
germinavit, ut ipsa Virgo partim naturali, partim
voluntario cursu ad suum esse ab Adam produceretur
, sicut omnes alii, in illa tamen nec
voluntas creaturae prolem seminavit, ne natura
germinavit; sed Spiritus sanctus et virtus Altissimi
de Virgine muliere virum mirabiliter procreavit .
De aliis ergo erat in Adam, id est in ejus potestate,
 ut de illo essent; de isto vero non erat in illo, ut
aliquo modo esset: sicut non erat in limo, unde vir
primus  factus est, ut de illo esset mirabiliter;
neque in viro, ut Eva de illo, quemadmodum facta
est, esset. Sed nec in aliquo eorum, in quibus fuit
ab Adam usque ad Mariam, erat, ut esset; fuit
tamen in illis, quia erat in eis, unde ipse assumendus
erat; quemadmodum erat in limo, unde primus
homo factus est, et in eo unde Eva facta est, non
voluntate creaturae  aut potestate, sed sola divina
virtute: sed iste tanto mirabilius et majori
gratia; quanto illi puri homines, hic homo Deus
factus est. Valde itaque diverso modo iste erat in
Adam, quando peccavit; quam erant illi, qui voluntario
 et naturali cursu procreantur. Illos ergo quodammodo
 facit Adam , quos per acceptam potestatem
humana voluntas seminando, et natura
germinando procreant . Istum vero nonnisi 
Deus fecit, quamvis de Adam: quia non per Adam,
sed per se, velut de suo. Quid ergo convenientius
ad ostendendum magnitudinem bonitatis Dei, et ad
plenitudinem  gratiae quam Adae  concedebat;
quam ut quorum  esse in illius potestate sic erat,
ut quod ille naturaliter erat, hoc illi per illum
essent: ita quoque in ejus esset arbitrii libertate,
ut qualis erat ipse justitia  et felicitate, tales eos
propagaret? Hoc igitur illi datum est. Quoniam itaque
in tantae gratiae celsitudine positus bona, quae
sibi et  illis servanda acceperat, sponte deseruit:
idcirco filii perdiderunt quod pater illis  cum
 servando dare posset, non servando abstulit. Haec
mihi sufficere videtur  ratio, cur ad infantes peccatum
et mala descendant Adae; si diligenter, remota
nostra voluntate, quae saepe et multum impedit mentem
ab intellectu rectitudinis, ipsa plura justitia
consideretur. Qualiter autem peccatum idem mihi
videatur ad eos descendere, paucis expediam. Est
peccatum a natura, ut dixi (cap. 1): et est peccatum
a persona. Itaque quod est a persona, potest
dici personale; quod autem a natura, naturale,
quod dicitur originale: et sicut personale transit ad
naturam; ita naturale ad personam hoc modo. Quod
Adam  comedebat, hoc natura exigebat; quia ut
hoc ex geret, sic  creata erat. Quod vero de
 ligno vetito comedit, non hoc voluntas  naturalis
sed personalis, hoc est propria  fecit: quod
tamen egit persona, non fecit sine natura. Persona
enim erat, quod dicebatur Adam; natura, quod
homo: fecit igitur persona peccatricem naturam,
quia cum Adam  peccavit, homo peccavit. Siquidem
non quia homo erat, ut vetitum praesumeret
impulsus est: sed propria voluntate, quam non
exigit  natura, sed persona concepit, attractus
est. Similiter fit in infantibus econverso. Nempe,
quod in illis non est justitia, quam debent habere,
non hoc fecit illorum voluntas personalis, sicut in
Adam; sed egestas naturalis, quam ipsa natura
accepit ab Adam. In Adam namque, extra quem de
 illa nihil erat, est nudata justitia quam habebat: et
 ea semper nisi adjuta caret  hac ratione, quia
natura subsistit in personis et personae non sunt sine
natura, facit  natura personas infantium peccatrices.
Sic spoliavit persona naturam bono justitiae
in Adam: et natura egens facta omnes personas,
quas ipsa de se procreat, eadem egestate peccatrices
et injustas facit. Hoc modo transit peccatum
Adae personale in omnes  qui de illo naturaliter
propagantur, et est in illis originale sive naturale.
Unde patet  magnam esse distantiam inter peccatum
Adae et peccatum eorum, quia ille peccavit
propria voluntate; illi naturali peccant necessitate,
quam propria et personalis meruit illius voluntas.
Sed cum nemo dubitet  quia par poena non sequatur
 imparia peccata, in hoc tamen similis est et
 personalis et originalis peccati damnatio, quia nullus
admittitur ad regnum Dei, ad quod factus est homo,
nisi per mortem Christi, sine qua  non redditur
quod pro Adae peccato debetur, quamvis non omnes
pariter in inferno torqueri mereantur. Nam post
diem judicii nullus erit angelus aut homo, nisi aut
in regno Dei, aut in inferno. Ita igitur et peccatum
105 infantium minus est quam peccatum Adae; et
nullus tamen sine illa universali satisfactione salvatur,
per quam et magnum  et parvum dimittitur
peccatum. Cur autem non sit sine illa  morte, et
quomodo per illam sit salus hominum, in praefato
libro, sicut Deus mihi dedit, quaesivi et dixi.