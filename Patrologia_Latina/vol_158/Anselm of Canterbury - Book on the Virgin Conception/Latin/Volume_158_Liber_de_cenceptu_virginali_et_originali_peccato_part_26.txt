CAPUT XXV .
Quomodo peccata   parentum noceant animabus
filiorum. 
Si autem peccata parentum aliquando nocent animabus
filiorum, hoc modo potius fieri existimo, non
quod ea illis Deus imputet, aut quod eos in aliqua
delicta propter parentes inducat, sed quoniam sicut
saepe  meritis parentum, filios justorum a peccatis
 eruit, ita filios justorum eorum meritis, in suis
aliquando derelinquit. Quoniam enim nemo liber
est a peccato, nisi Deo liberante, cum non liberat,
dicitur inducere, et cum non emollit, indurare. Namque
satis videtur susceptibilius , quod Deus animam
 peccatricem, cui nihil praeter poenam debet,
propter parentum peccata in suis dimittat peccatis,
ut pro ipsis puniatur, quam quod eam alienis
oneret, ut pro eis torqueatur. Ita igitur sine repugnantia
et originale peccatum est idem in omnibus,
et filius non portabit iniquitatem patris, et unusquisque
onus suum portabit et recipiet, prout gessit
in corpore sive bonum, sive malum, et reddit Deus
peccata parentum filiis in tertiam et quartam generationem,
etiam si hoc sit in anima; et quidquid
 aliud legitur, quod animabus filiorum peccata parentum
 nocere significare  videtur. Quippe non moritur
 anima filii peccato patris, sed suo; nec
portat quis iniquitatem patris, cum in sua relinquitur,
sed suam; nec onus alienum, sed suum; nec
recipit prout pater, sed prout ipse gessit in corpore.
Sed quoniam, propter peccata parentum, a suis
malis non est liberatus, ea quae portat eisdem peccatis
parentum imputantur.