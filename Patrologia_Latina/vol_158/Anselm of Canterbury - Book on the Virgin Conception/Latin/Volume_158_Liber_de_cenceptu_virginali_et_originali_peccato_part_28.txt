CAPUT XXVII  .
Quid sit originale peccatum, et quod in omnibus
sit aequale. 
Originale igitur peccatum non aliud intelligo,
 quam quod est in infante, mox ut animam habet
 rationalem; quidquid prius in corpore nondum sic
animato factum sit (ut aliqua membrorum corruptio)
vel post  sive in anima, sive in corpore, futurum
sit. Quod propter praedictas  aestimo rationes in
omnibus infantibus naturaliter propagatis esse
aequale , et omnes qui in illo solo moriuntur
aequaliter damnari. Siquidem quidquid peccati super
illud additur in homine, personale  est: et sicut
persona, propter naturam, peccatrix nascitur, ita
natura per personam  magis peccatrix redditur,
quia cum peccat persona quaelibet, peccat homo.
Hoc peccatum, quod originale dico, aliud intelligere
nequeo in eisdem infantibus, nisi ipsam quam 
supra posui, factam per inobedientiam Adae justitiae
debitae nuditatem, per quam omnes filii sunt irae,
 quoniam et naturam accusat spontanea, quam fecit
in Adam, justitiae desertio; nec personas excusat, ut
dictum est (cap. 2), recuperandi impotentia, quam
comitatur beatitudinis quoque nuditas, ut sicut sunt
sine omni justitia, ita sint absque omni beatitudine:
per quas duas nuditates in hujus vitae exsilio expositi
sunt , et patentes  peccatis et miseriis
incessanter ubique occurrentibus, et undique irruentibus,
nisi quantum divina defenduntur dispositione.