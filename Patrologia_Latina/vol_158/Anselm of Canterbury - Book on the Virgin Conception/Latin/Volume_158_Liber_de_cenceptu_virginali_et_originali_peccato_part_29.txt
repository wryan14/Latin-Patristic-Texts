CAPUT XXVIII  .
Contra illos qui non putant infantes debere damnari. 
Sunt quorum animus infantes debere damnari, qui
sine baptismo moriuntur, ob solam injustitiam quam
dixi, non vult accipere : quoniam nullus homo
judicat eos reprehendendos de peccato alienae personae,
 et quia nondum sunt justi et intelligentes in
tali aetate, nec putant Deum districtius innocentes
debere judicare, quam judicent homines. Quibus
dicendum est quod aliter Deus  erga infantes
exigit quid debeant agere, aliter homo. Nam homo
non debet exigere a natura quod ipse non dedit, et
quod sibi non debetur. Nec juste redarguit homo
hominem cum culpa nasci, sine qua ipse non nascitur,
et de qua non nisi per alium sanatur. Deus
vero recte exigit a natura quod dedit ei, et quod
sibi juste debetur. Sed et hoc judicium, quo infantes
damnantur, non est alienum multum, si
consideretur, ab hominum judicio. Si quis enim vir
et uxor ejus, ad magnam quamdam dignitatem et
 possessionem nullo suo merito, sed gratia sola provecti,
simul crimen grave inexcusabiliter committunt,
et pro eo juste dejiciuntur, et in servitutem
rediguntur, quis dicet filios, quos post damnationem
generant, eidem non debere subjacere servituti, sed
potius ad bona quae parentes juste perdiderunt,
gratis oportere restitui? Tales sunt primi parentes,
et filii eorum, quos juste pro culpa sua de beatitudine
in miseriam damnati, in eodem generant exsilio.
De similibus itaque simile debet esse judicium,
sed de illis tanto districtius quanto delictum 
eorum probari potest improbabilius . Denique
omnis homo, aut salvatur, aut damnatur: omnis
autem homo qui salvatur, ad regnum coelorum
admittitur, et omnis qui damnatur, ab eo excluditur.
Qui vero admittitur, provehitur ad similitudinem
 angelorum, in quibus nullum unquam fuit aut
erit peccatum, quod fieri nequit, quandiu est in eo
aliqua macula peccati. Impossibile itaque est aliquem
hominem cum aliquo, quamvis parvo, peccato
, salvari. Quare si, quod dixi , originale peccatum
est aliquod peccatum, necesse est omnem
hominem in eo natum, illo  non dimisso, damnari.