CAPUT II . 
Qualiter humana natura corrupta est.
Ergo Adam  et Eva si justitiam servassent originalem,
 qui de illis nascerentur originaliter, sicut
illi, justi essent. Quoniam autem  personaliter
peccaverunt, cum originaliter fortes et incorrupti
haberent potestatem semper servandi sine difficultate
justitiam; totum, quod erant, infirmatum et
corruptum est. Corpus quidem, quia tale post peccatum
98 fuit, qualia sunt brutorum animalium
corruptioni et carnalibus appetitibus subjacentia:
anima vero, quia ex corruptione corporis et eisdem
appetitibus , atque ex indigentia bonorum quae
perdidit, carnalibus affectibus infecta  est; et quia
tota natura humana in illis erat, et extra illos de illa
nihil  erat, tota infirmata et corrupta est. Remansit
igitur in ea debitum justitiae integrae sine
omni injustitia , quam accepit; et debitum satisfaciendi,
 quia eam deseruit; cum ipsa corruptione,
quam propter peccatum incurrit. Sicut itaque,
si non peccasset, qualis facta est a Deo, talis
propagaretur: ita post peccatum, qualem se fecit
peccando, talis propagatur. Quoniam igitur per se
nec satisfacere pro peccato, nec justitiam derelictam
recuperare valet, et corpus, quod corrumpitur, aggravat
animam (Sap. IX, 15): et tunc maxime, quando
infirmius est ; ut in infantia, et in utero matris, ut
nec intelligere justitiam possit: videtur esse necesse
 eam in infantibus  nasci cum debito satisfaciendi
 pro primo peccato, quod semper cavere
 potuit , et cum debito habendi originalem
justitiam, quam semper servare valuit . Nec impotentia
excusat eam in ipsis infantibus, quia in illis
non solvit quod debet, quoniam ipsa sibi  facit
eam, deserendo justitiam in primis parentibus ,
in quibus tota erat: et semper debitrix est habere
potestatem, quam ad servandam semper justitiam
accipit: hoc esse videri potest in infantibus originale
peccatum. Addamus etiam peccata proximorum
parentum, quae redduntur in tertiam et quartam
generationem. Quamvis enim quaeri possit  utrum
haec omnia intelligenda sint in originali peccato,
an non: tamen, ne propter hoc quod quaero videar
levigare illud, ponam istud esse tale, ut a nullo
 gravius ostendi possit.