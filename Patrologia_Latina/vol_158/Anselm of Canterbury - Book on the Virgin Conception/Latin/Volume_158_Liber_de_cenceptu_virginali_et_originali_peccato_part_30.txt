CAPUT XXIX  .
Quomodo impotentia habendi justitiam excuset eos
post baptismum. 
Dixi impotentiam habendi justitiam non excusare
injustitiam infantium. Quaeret ergo  aliquis forsitan
dicens: si in infante  peccatum, id est
injustitia, est ante baptismum; nec excusatur impotentia
 habendi justitiam, sicut dicis, et in baptismo
non remittitur peccatum, nisi quod prius erat: cum
post baptismum sit sine justitia, quandiu infans est,
nec intelligere potest justitiam quam servet (siquidem
justitia est rectitudo voluntatis propter se servata);
quomodo non est injustus, etiam postquam
baptizatus est? Si ergo baptizatus moritur in infantia,
non statim post baptisma, cum poenitere nondum
scit, quoniam non habet debitam justitiam nec excusatur
impotentia, injustus transit de hac vita, sicut
faceret ante baptismum, nec ad regnum admittitur:
quod catholica non tenet Ecclesia. Quod si in baptismo
peccatum in infantia futurum remittitur infantibus,
cur non et illa quae in sequenti fiunt aetate? Ad
 quod respondeo quod in baptismo peccata penitus
quae ante baptismum erant deleantur. Quapropter
originalis impotentia justitiam habendi, jam baptizatis
non imputatur ad peccatum, sicut prius.
Quemadmodum igitur impotentia habendi justitiam
prius excusare non  poterat absentiam justitiae,
quoniam ipsa  erat in culpa: sic post baptismum
illum omnino excusat , quia remanet sine omni
culpa. Unde fit ut justitia quae ante baptismum debebatur
ab infantibus sine omni excusatione post baptismum
ab illis non exigatur , quasi ex debito.
Quandiu ergo sola originali impotentia non habent
 justitiam, non sunt injusti, quoniam non est in eis
absentia debitae justitiae. Non enim est debitum quod
sine omni culpa est impossibile. Quare si sic moriuntur
 qui non sunt injusti, non damnantur, sed et
justitia Christi qui se dedit pro illis, et justitia fidei
matris Ecclesiae quae pro illis credit, quasi justi
salvantur. Haec breviter de originali peccato, pro
capacitate intellectus mei, non tamen affirmando
quam conjectando dixi, donec mihi Deus melius
aliquo modo revelet . Si cui vero aliter visum
fuerit, nullius respuo sententiam, si vera probari
poterit .<span class="text-blue-600 font-bold"