CAPUT III.
Quod non sit peccatum nisi in voluntate rationali. 
Verum sive hoc totum sit originale peccatum,
sive aliquid minus : puto nullatenus illud posse
asseri esse in infante antequam habeat animam rationalem;
sicut nec in Adam fuisse justitiam, priusquam
fieret homo rationalis. Nam si Adam et Eva
generassent sine  praecedenti peccato, non tamen
esset in semine justitia, nec esse posset priusquam
formarentur in viventem hominem. Si ergo semen hominis
non est susceptibile justitiae, priusquam fiat
homo, non potest suscipere originale peccatum antequam
homo sit . Nempe originale peccatum esse injustitiam
dubitari non debet. Nam si omne peccatum
 est injustitia, et originale peccatum est peccatum;
utique est et injustitia. Sed si dicit aliquis: Non est
omne peccatum injustitia, dicat posse simul in aliquo
et esse aliquod peccatum , et nullam esse
injustitiam: quod videtur incredibile. Si vero dicitur
originale peccatum non esse absolute dicendum
peccatum, sed cum additamento, originale peccatum;
sicut pictus homo non vere est homo , sed vere
est homo pictus ; profecto sequitur quia infans,
qui nullum habet peccatum nisi originale, mundus
est a peccato: nec fuit solus inter homines filius
Virginis in utero matris, et nascens de matre, sine
peccato: et aut non damnatur infans qui moritur
sine baptismo, nullum habens peccatum praeter originale;
aut sine peccato damnatur. Sed nihil horum
 accipimus. Quare omne  peccatum est injustitia,
 et originale peccatum est absolute peccatum: unde
sequitur quia est injustitia . Item si Deus non
damnat nisi  propter injustitiam, damnat autem
aliquem propter originale peccatum: ergo non est
aliud originale peccatum quam injustitia. Quod si
ita est, et injustitia non est aliud quam absentia debitae
justitiae : non enim videtur esse injustitia,
nisi in natura, quae, cum debet habere, justitiam
non habet; utique originale peccatum clauditur
sub eadem definitione injustitiae. At si justitia est
rectitudo voluntatis propter se servata, nec ista rectitudo
potest esse nisi in rationali natura: ergo
non est nulla natura debitrix justitiae, nisi rationalis;
sicut ulla natura susceptibilis est justitiae,
praeter rationalem . Quare quoniam injustitia
 non potest esse nisi ubi justitia debet esse, originale
peccatum, quod est injustitia, non est nisi in natura
rationali. Rationalis autem natura non est nisi
Deus, et angelus, et anima hominis per quam
homo dicitur rationalis, et sine qua non est homo.
Quoniam ergo non est originale peccatum nec in Deo
nec in angelo, non est nisi in hominis anima rationali.
Sciendum quoque est quia justitia non potest
esse nisi in voluntate, si justitia est rectitudo voluntatis
propter se servata: quare nec injustitia.
Non enim vocatur  absentia justitiae, injustitia;
nisi ubi debet esse justitia. Nihil itaque praeter
ipsam justitiam vel injustitiam dicitur justum vel
injustum, nisi voluntas, aut propter voluntatem justam
vel injustam. Per hanc dicimus justum vel injustum
 hominem, vel angelum; justam vel injustam
animam, sive actionem.