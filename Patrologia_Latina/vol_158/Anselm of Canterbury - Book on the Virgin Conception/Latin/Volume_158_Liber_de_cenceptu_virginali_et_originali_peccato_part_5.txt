CAPUT IV .
Quod nihil per se sit justum aut injustum, nisi ipsa
justitia, vel injustitia  , et quod nihil puniatur
nisi voluntas. 
Nihil enim, sive substantia, sive actio, sive aliquid
aliud per se consideratum, est justum, nisi justitia;
aut injustum, vel peccatum, nisi injustititia; nec ipsa
voluntas, in qua est justitia, sive injustitia. Aliud
enim est vis illa animae qua ipsa anima vult aliquid
: quae vis, instrumentum volendi potest dici
(sicut visus instrumentum videndi) quam voluntatem
nominamus: et aliud est justitia: quam habendo,
justa voluntas; et qua carendo, injusta vocatur:
 dicuntur etiam  voluntates ejusdem instrumenti,
 affectiones et usus : quod hic longum est inserere.
Nec ipsi appetitus, quos Apostolus carnem vocat,
quae concupiscit adversus spiritum (Rom. VIII);
et legem peccati, quae est in membris, repugnantem
legi mentis (Galat. V) justi vel injusti sunt, per se
considerati . Non enim hominem justum  faciunt,
vel injustum, sentientem; sed injustum, tantum
voluntate, cum non debet, consentientem. Dicit
enim Apostolus , nihil damnationis esse his qui
sunt in Christo Jesu, qui non secundum carnem ambulant
(Rom. VIII), id est , qui non carnis voluntate
 consentiunt. Nam si sentientem sine
consensu, injustum facerent, sequeretur  damnatio.
Quare non eos sentire, sed eis consentire, peccatum
est. Si enim per se injusti essent , quoties
 illis consentiretur, injustum facerent. Sed quando
bruta animalia illis consentiunt, non dicuntur injusta.
Item: si peccata essent, auferrentur in baptismo,
cum omne peccatum abstergitur: quod nequaquam
fieri palam est. Quare non est in eorum essentia
ulla injustitia; sed in voluntate rationali illos inordinate
sequente. Cum enim illis resistit voluntas,
condelectando legi Dei secundum interiorem hominem;
tunc est justa voluntas. Justitiam enim, quam lex
jubet, et legem Dei dicit, quia a Deo est; et legem
mentis, quia per mentem intelligitur: sicut lex vetus
lex Dei dicitur, quia a Deo est; et lex Moysi,
quia per Moysen ministrata est. Quod quidem dixi
nullam actionem per se injustam dici, sed propter
injustam voluntatem; in illis planum est, quae non
 injuste possunt fieri aliquando: ut est, hominem
 occidere, sicut fecit Phinees (Num. 25): et
utriusque sexus commistio, ut in conjugio: sive in
brutis  animalibus. In illis vero quae nunquam
nisi injuste possunt esse, ut est perjurium, et quaedam
alia, quae nec sunt nominanda, non ita facile
intelligitur. Sed si aliqua actio, qua fit aliquid :
quae non est, nisi dum fit aliquid  et peracto eo
transit, ut 99 jam non sit; aut opus, quod sit et
remanet (verbi gratia: cum in scribendo quod scribi
non debet, transit scriptio, qua fiunt scripturae 
quae remanet) esset peccatum transeunte actione,
ut jam non sit; transiret similiter peccatum, nec
jam esset; aut quandiu remaneret quod fit, nunquam
deleretur peccatum: sed videmus peccata
 saepe et non  deleri, actione delata; et deleri
 opere non deleto. Quare nec actio , quae transit;
nec opus, quod remanet, est aliquando peccatum.
Denique si de actionibus voluntariis quae injuste
fiunt, arguuentur membra et sensus quibus fiunt;
respondere possunt: Deus nos, et potestatem quae in
nobis est, subjecit voluntati; ut ad imperium ejus
non possimus non movere nos , et facere quod
vult; imo illa movet nos, velut instrumenta sua, et
facit opera quae videmur facere; nec nos possumus
illi per nos resistere; nec opera, quae facit, possunt
non fieri; dominae, quam  Deus nobis dedit, nec
possumus, nec debemus non obedire; quando illi
obedimus, Deo qui hanc legem nobis dedit, obedimus.
Ergo quid peccant membra, vel sensus, vel
opera, quae Deus sic subjecit voluntatis, si servant
 quod Deus illis ordinavit? Quidquid igitur faciunt,
totum imputandum est voluntati. Quod cum ita sit,
miratur forsitan quis cur pro culpa voluntatis
membra puniantur et  sensus. Verum non ita
est, non enim punitur nisi voluntas. Nam nihil est
alicui poena, nisi quod est contra voluntatem; et
nulla res poenam sentit, nisi quae habet voluntatem:
membra autem et sensus per se nihil volunt. Sicut
igitur  voluntas in membris et sensibus operatur;
ita in illis ipsa torquetur aut delectatur. Quod
si quis non accipit; sciat in sensibus et membris
non nisi animam, in qua est voluntas, sentire
et operari; et ideo in illis torqueri aut delectari:
habet tamen usus ut actiones, quas facit  injusta
voluntas, vocemus peccata; quia in voluntate, qua
 fiunt, est peccatum. Dantur etiam quibusdam nomina,
quibus significatur eas injuste fieri, ut fornicatio,
mendacium. Sed aliud intelligitur , cum
ipsa actio , vel prolatio; aliud, cum utrum, juste
vel injuste fiat, consideratur.