CAPUT VIII.
Quod in semine sumpto de Virgine non sit peccatum
neque necessitas futuri peccati. 
Itaque perspicuum est quoniam in eo  quod Filius
Dei in personam suam assumpsit de Virgine,
nulla potuit esse peccati macula. Sed dictum est quia
semen a pareatibus trahitur cum necessitate peccati
futuri, cum fuerit animatum anima rationali: hoc
utique  non est propter aliud, nisi quia humana
natura nascitur in infantibus (ut dixi) cum debito
 satisfaciendi pro peccato Adae, et, secundum
 quod posui, proximorum parentum (quod nequaquam
facere potest: et quandiu non facit, peccat);
et quia sola per se non valet justitiam habere quam
deseruit ; et anima, quae aggravatur  corpore
quod corrumpitur, nequit eam saltem intelligere,
quae nec servari potest nec haberi non intellecta.
Quapropter si ab his necessitatibus semen assumptum
de Virgine liberum ostendi poterit, palam
erit quia nullam peccati necessitatem traxit. Quod
illa quidem  necessitas, qua humana natura sola
per se justitiam recuperare nequit, et illa qua corpus
quod corrumpitur aggravat animam, ut eamdem
justitiam nec acceptam in aetate perfecta sine auxilio
gratiae servare, nec in infantibus saltem  intelligere
queat, ab illo semine sint alienae facile monstrari
 valet per unitatem personalem assumentis et
assumptae naturae: si prius necessitas illa repellitur,
qua ad satisfactionem pro peccatis primorum et proximorum
parentum astringi videtur. Sed quod illud
nullum  sequatur a proximis parentibus debitum,
dubium non erit; si a debito primorum parentum
liberum intelligi  poterit. Hoc igitur, adjuvante
Deo, conabor primum quomodo cognosci possit, investigare:
quatenus hoc demonstrato, in aliis non
sit necesse multum laborare.