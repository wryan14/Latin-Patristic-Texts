CAPUT XIV.  
Item de processione Spiritus sancti, quid differat a
processione Filii, quoniam dixit Filius: Ego enim
ex Deo processi et veni.
Sequamur attentius cum glorificatione Trinitatis
majestatem hujus processionis, et hoc nobis sit formare
vel jure sacerdotali edere panes propositionis
de mensa sanctuarii coelestis, quam Dominus
in conspectu nostro paravit (Psal. XXII), quod Scripturas
veritatis fideliter tractando, dignas Deo, quoad
possumus, facere possumus hostias pulchrae laudationis.
Dicendum in primis, ipsa processio vel ipsum procedere
quid sit, deinde quid distet inter processionem
Spiritus sancti et processionem Filii, quoniam et
ipse de semetipso loquens, hoc verbo usus est, dicendo
 Judaeis: Si Deus Pater vester esset, diligeretis
utrumque. Ego enim ex Deo processi et veni.
Neque enim a meipso veni, sed ille me misit (Joan.
VIII). Duo verba dixit, processi et veni, et nimis
angustum est, si in his duobus verbis unum idemque
intelligere velis, scilicet nihil aliud quam quod
in hunc mundum veniens, qui invisibilis erat apud
Deum, visibilis per assumptam carnem apparuit.
Latior sensus et amplioris intelligentiae lumen est,
si duas nativitates ejus suscipias in his duobus verbis,
processi et veni; nativitatem humanitatis, qua
ex substantia Patris ante saecula genitus est;
et nativitatis, ipsius humanitatis, qua ex substantia
matris in saeculo natus est. Quamvis et
hoc quod venit prodiens ex Virginis utero, procedere
 fuerit, sicut scriptum est: Et ipse tanquam sponsus
procedens de thalamo suo (Psal. XVIII). Item, in
alio Psalmo dicitur ei: Intende prospere, procede
et regna (Psal. XLIV). Quod recte intelligitur de
praesenti humanitatis ejus vita, juxta quam veraciter
dictum est: Puer Jesus proficiebat aetate et sapientia
(Luc. II), videlicet, eo usque proficiens, ut
appareret dictis et factis, quod ipse esset ipsa Sapientia;
et sicut dictum ita et factum est, quia prospere
processit per annos paulo plusquam triginta et
tam brevi exacto tempore, ecce nunc regnat in potestate
magna, quemadmodum dicit: Data est mihi
omnis potestas in coelo et in terra (Matth. XXVIII).
Verum nos hic agimus de illo antiquiore processu
 ejus, de quo non sine magno pondere dixerit: Ego
enim ex Deo processi (Joan. VIII). Quisnam ille
processus, sive illa processio quae fuit, nisi illa mirabilis
atque ineffabilis dilectio dicentis: Fiat lux,
fiat firmamentum (Gen. I), fiant luminaria et caetera
omnia, de quibus Psalmista, contemplator illius
dicti sive verbi: Statuit, inquit, ea in saeculum et
in saeculum saeculi, praeceptum posuit et non praeteribit
(Psal. CXLVIII). Igitur ut supra propositum est,
in primis dicendum nobis, ipsa processio, vel ipsum
procedere quasi sit et deinde processio Filii qui dixit:
Ego enim ex Deo processi, in quo differat a processione
Spiritus sancti, de quo idem dixit: Quem
ego mittam vobis, Spiritum veritatis, qui a Patre
procedit (Joan. XV).