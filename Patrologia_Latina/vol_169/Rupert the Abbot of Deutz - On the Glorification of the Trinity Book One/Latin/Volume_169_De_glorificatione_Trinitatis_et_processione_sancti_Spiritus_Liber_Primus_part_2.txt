67 CAPUT PRIMUM. 
Quod mysterium sanctae Trinitatis thesaurus sit
desiderabilis, et quod thesaurus in agro absconditus
sit. 
Thesaurus desiderabilis tu nobis es, o admirabile
 mysterium Trinitatis, et thesaurus absconditus
quidem, sed taliter ut inveniri possis ab homine
attento qui te quaerit, illuminatos per fidem habens
suae mentis oculos. Ubi enim thesaurus ille absconditus
est? in agro. Sic etenim Dominus dicit in
 Evangelio: Simile est regnum coelorum thesauro
abscondito in agro (Matth. XIII). Mira res! Non in
sacculo, non in diversorio, non in cubiculo intra
cubiculum, ubi solent homines abscondere thesaurum
suum, quia de furibus solliciti sunt, sed in agro,
id est in propatulo. Qualis, rogo, haec est absconsio,
absconditum esse in publico? Attamen ita est, et
omnino verum est. Hoc opus nunc suscepimus, et
haec praesentis operis nostri est intentio, demonstrare
qualiter vel quo thesaurus iste sit absconditus in agro;
dicamus ergo quoniam thesaurum istum solis caecis
absconditum invenimus nos, et hunc oculos habentibus,
qui tamen forte nondum satis viderunt et
videre volunt, quasi praetento demonstremus digito.