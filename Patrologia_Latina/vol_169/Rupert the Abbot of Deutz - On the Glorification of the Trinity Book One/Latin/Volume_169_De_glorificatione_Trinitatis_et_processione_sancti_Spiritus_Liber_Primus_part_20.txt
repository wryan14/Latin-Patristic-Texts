CAPUT XIX. 
Item de eodem dicto, et quod Spiritus sanctus tunc
primum appellatus fuerit Paracletus, id est consolator,
eo quod sit ipse peccatorum remissio, quam
videlicet remissionem peccatorum non dabat prius,
nondum glorificato Jesu.
Igitur, ut aliquid dicamus dignum tanta gravitate
oris ipsius Domini, dicentis: Sed ego veritatem
dico vobis: expedit vobis (Joan. XVI), simul et
 illud perpendere operae pretium est, quia nusquam
ante illam sacratissimam Coenam, in qua sermonem
hunc habuit, Spiritum sanctum Paracletum nuncupavit.
Eruditae mentis est, persentire causam nominis
hujus, scilicet Paracleti, quod Latine dicitur
consolator. Quam videlicet causam sentiens, simul
etiam percipiet, quia multum pertinuit ad rem, ut
tali in tempore potissimum (quod ante non fecerat,
neque per semetipsum, neque per prophetas) Spiritum
sanctum Paracletum nuncuparet. Quale enim
tunc erat tempus, vel quid illo tempore agebatur?
Tempus erat passionis, tempus glorificationis; etenim
hora ejus instabat, ut per mortis passionem
transiret de hoc mundo ad Patrem, et idcirco tali
transitu mox transiturus erat, ut acciperemus peccatorum
 remissionem. Neque enim aliter nobis peccata
remitterentur aut remittuntur, nisi per sanguinem
 ejus. Et quae, rogo, prima vel maxima est
sanctorum omnium consolatio, nisi peccatorum
remissio? Cum igitur dicit: Si enim non abiero,
Paracletus non veniet ad vos, sic intelligi vult ac
si dixisset: Si enim per passionem mortis non
transiero ex hoc mundo, neque vobis, neque antiquioribus,
neque venturis post vos, dabitur Spiritus
sanctus secundum hoc datum, quod est peccatorum
remissio. Quam propter causam recte dicitur et vere
est consolator. Cumque protinus subjungit: Si
autem abiero, mittam eum ad vos, hoc patenter
enuntiat, quod ab ipso procedat hic consolator. Hic
Spiritus sanctus peccatorum remissor et ipsa remissio.
Et quis, nisi infidelis, dubitare aut nescire
vellet, quod de ista persona, de isto Filio Dei, peccatorum
 nobis remissio processerit? Nonne hoc
ipsum nobis luce clarius facit veritas Evangelii, cum
ipse qui dixerat; si autem abiero, mittam eum
ad vos; postquam abiit, rediens et stans in medio
discipulorum suorum, insufflans et dicens, accipite
Spiritum sanctum; statim subjunxit, quorum
remiseritis peccata, remittuntur eis (Joan. XX).
Et quidem Spiritus sanctus non est flatus corporeus,
verumtamen per hoc verbum quod dictum est,
insufflavit, duo haec nobis dat intelligi, et quod
ex ipso procedat ista paraclesis, et quod per hunc
Spiritum sanctum tam facile sit omnia peccata
dimitti, quam facile, cum vult, insufflare potest
aliquis. Succurrunt multa cum ratione famulantia
veritati huic, et idcirco, ut sermo prolixus minus
 fastidiosus sit, quasi respirandum est faciendo
finem praesentis libelli.
<span class="text-blue-600 font-bold"