CAPUT IV. 
Quod non in una parte agri, sed per totum agrum
sacrae Scripturae thesaurus iste, et indignis absconditus,
et a dignis sit inventus, vel cito inveniatur.
Qua tandem in parte, vel quibus in partibus agri
thesaurus iste absconditus debet inveniri? Nam
fortassis hoc quispiam putet, quod in parte seu in
partibus, et non in toto agro thesaurus iste absconditus
vel demonstrandus sit. Ad haec inquam: Non in
partibus, sive per partes, sed in toto, vel per totum,
per omnes terminos agri hujus, thesaurus iste absconditus
jamdudum inventus et adhuc inveniendus
 est. Quid illud totum est? Nimirum omne quod ab
initio creaturae usque nunc Deus operatus est. Breviter
hic percurrere libet terminos agri, distinctiones
operum utilium, de quibus omnis Scriptura sancta
consistit, jamque promittere quod nusquam in omnibus
his desit, per ipsam designata litteram, cooperatio
Trinitatis. Primum est creatio coeli et terrae,
sequens conditio creaturae angelicae, post haec plasmatio
hominis cum benedictione plasmatoris sive
Creatoris; deinde post diluvium benedictio reparandi
generis humani de hominibus paucis, post haec facta
ad Abraham promissio beati seminis, quod est
Christus, deinde descensus Dei in Aegyptum ad liberandum
populum suum, post haec modus benedictionis,
quo peracto tabernaculo Moyses filii Israel
 benedicere jussus est, deinde sermo qui de aedificanda
domo Domini ad David factus est, simulque sacramenta
psalmorum et praeconia prophetarum, post
haec consolatio sive reversio captivitatis de Babylone.
Deinde Machabaeorum victrices pugnae. Per hos
omnes terminos extenditur ille ager, et in his
omnibus iste thesaurus absconditus est, et ut manifestius
dicam, ex istis operibus Dei sancta vetus
Scriptura conscripta est, et in singulis horum sanctae
Trinitatis comparationem non defuisse certum est
et hoc praesenti opere demonstrandum est. Quod
cum demonstratum fuerit, subsequetur opus clarissimum
Dominicae Incarnationis, Passionis, Resurrectionis
atque Ascensionis, et adventus Paracleti
Spiritus sancti, quod videlicet opus nostra quantulacunque
 declamatione tanto liberius tantoque vehementius
personare poterit in gloria sanctae Trinitatis,
quae ab hinc praedicatione publica per totum
mundum coepit annuntiari, quanto pluribus corroborata
fuerit testimoniis ex dictis seu rebus gestis
praecedentium aetatum saeculi. Igitur ab initio
creaturae jam nunc exordiamur cursum suscepti
operis.