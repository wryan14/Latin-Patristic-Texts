CAPUT V. 
De capite libri: In principio creavit Deus coelum et
terram, qualis ibi sit absconsio hujus thesauri, et
quod filius principium sit, sicut ipse dixit: Ego
principium qui et loquor vobis.
In principio creavit Deus coelum et terram:
Terra autem erat inanis et vacua, et tenebrae erant
 super faciem abyssi, et Spiritus Dei ferebatur super
aquas (Gen. I). Ecce qualis absconsio thesauri.
Non nos pigeat, neque fastidium cuiquam pariat
frequentatio haec nominum istorum thesauri, et absconsionis
ejus. In inventione gaudium est, et gaudium
circa inventum, discurrens libenter eadem repetit;
facit enim loqui ex abundantia cordis (Matth. XII).
Ecce ergo qualis absconsio. Cum sanctae Scripturae
spiritus in isto capite libri sanctam Trinitatem
velit intelligi, unam tantummodo personam parvo
subtegens velamine, faciem ejusdem Trinitatis
sapientibus et prudentibus abscondit, revelaturus
eam parvulis. Quo sub velamine, quam personam
abscondit? Nimirum personam Filii, sub velamine
 nominis principii. Sapientes quippe et prudentes
id est superbi, qualium quidam dicebant eidem incarnato
Filio Dei, Tu quis es (Joan. VIII), in hoc
dicto: In principio creavit, nihil aliud invenerunt
aut invenire voluerunt, quam ac si diceretur, primo
vel primitus creavit, quo sensu et poeta ethnicus, licet
insignis, dicere potuit:
Principio coelum, terram, camposque liquentes.
Lucentemque globum lunae, titaniaque astra,
Spiritus intus alit.
(VIRG., VI Aeneid.)At ille parvulos attendens, qui eum erant audituri,
interrogantibus, ut jam dictum est, Tu quis es?
Principium, ait, qui et loquor vobis (Joan. VIII).
Hoc dicens, nimirum locum istum, caput istud sanctae
 Scripturae retexit, ita ut non dubites eum te velle
simul agnoscere illud quoque quod in Psalmo dicit
ipse: In capite libri scriptum est de me (Psal.
XXXIX). Quod est enim caput libri, nisi hoc initium
omnium Scripturarum veritatis? Omnis quippe
Scriptura sacra, Scriptura canonica, unus liber est,
qui ad unum tendit, et ab uno Deo profecta, uno
eodemque spiritu conscripta est. Econtra scripta
omnia quaecunque non veniunt ex eodem spiritu
veritatis, plures sunt libri. Propterea sapiens Ecclesiastes
dicit: Faciendi plures libros nullus est
finis (Eccle. XII). Igitur in
principio creavit Deus
coelum et terram, et Spiritus Dei ferebatur super
aquas (Gen. I): splendidum caput libri gloriam praedicat
sanctae Trinitatis. Fugiant qui oderunt eum a facie
 ista, sicut fugiebat tunc et accedere timebat Israel
carnalis, quando ex collocutione Dei splendida facta
est facies Moysi (Exod. XXIV).