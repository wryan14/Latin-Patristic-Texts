9 CAPUT VI. 
Quam ob causam Filium sive Verbum Dei principium
decuerit nuncupari.
Quam autem ob causam Filium sive Verbum Dei,
principium decuit nuncupari? Nimirum quia omnia
per ipsum facta sunt. Verumtamen adhuc pro causa
praesenti parum dictum est. Nam non solum per
ipsum, verum etiam propter ipsum omnia facta
sunt. Sic enim Apostolus dicit: Decebat enim
eum, propter quem omnia et per quem omnia, qui
multos filios in gloriam adduxerat, auctorem salutis
eorum per passionem consummare (Hebr. II). Haec
 est causa vera, causa digna tanti hujus nominis,
scilicet principii, quia ipse est propter quem omnia
et per quem omnia: ipse, inquam, est omnis
creaturae principalis et efficiens causa. Dicit aliquis:
Et Deus Pater, nonne principium est? Plane principium
Pater, principium Filius, principium Spiritus
sanctus. Verumtamen non tria principia, sed unum
principium, sicut non tres dii, sed unus est Deus.
Cur ergo in isto capite libri, solam Filii personam,
inspirator sanctae Scripturae, Spiritus Dei, principium
nuncupare voluit? Ad haec inquam: Omnis
iste liber, omnis sancta Scriptura, cujus caput hoc
est: In principio creavit Deus coelum et terram,
cui creaturae vel propter quam scriptus est creaturam?
 Nimirum propter creaturam humanam, ad
instructionem creaturae humanae sancta Scriptura
condita est. Huic creaturae sine dubio una haec persona,
Filius Dei, triplici modo principium est. Duobus
modis tam angelicae quam humanae creaturae
principium est, videlicet quia et propter ipsum et
per ipsum omnia, sicut jam superius dictum est;
tertio modo, solius creaturae humanae, quia per
passionem salutis nostrae auctor consummatus est;
salutis, inquam, nostrae princeps et principium est.
Quod futurum non latebat Moysen, cum istam Scripturam
digito Dei praedoctus scribere inciperet.
Bene igitur et venerabiliter secundum rei veritatem
pro Ben, id est pro filio, Bresith, id est principium,
posuit, principium nuncupans Filium Dei. Propter
 quem et per quem nos condidit, vidit, et salvandos
fore praevidit? Proinde considerandum quia, licet
Pater quoque principium sit, licet Pater et Filius et
Spiritus sanctus, sicut jam supradictum est, unum
principium sit, ex quo omnia, per quem omnia, in
quo omnia (Rom. XI), nusquam tamen vel Pater, vel
Spiritus sanctus legitur ita manifeste principium
se nominasse, sicut Filius se nominavit, dicendo
Judaeis: Ego sum principium, qui et loquor vobis
(Joan. VIII).