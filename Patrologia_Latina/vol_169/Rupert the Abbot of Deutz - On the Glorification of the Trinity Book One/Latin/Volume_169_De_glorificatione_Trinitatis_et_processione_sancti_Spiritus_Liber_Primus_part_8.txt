CAPUT VII. 
De eo quod in Psalmo dicit Pater Filio: Tecum
principium in die virtutis tuae in splendoribus sanctorum
ex utero ante luciferum genui te.
Et quidem in Psalmo Dominus Domino, Pater
 Filio dicit: Tecum principium in die virtutis tuae,
in splendoribus sanctorum, ex utero ante luciferum
genui te (Psal. CIX), et hoc ita intelligitur, ut
dicat filio David, Domino David: Pater Deus, ego
principium tecum sum, tecum operor in die virtutis
tuae, in processu victoriae vel resurrectionis tuae,
quo videlicet die sancti splenduerunt depulsis tenebris,
et accepta remissione peccatorum: ego,
inquam, principium, id est Pater, qui ex utero
ante luciferum, id est, ante omnem creaturam,
genui te. Nam Lucifer qui cecidit, quia principium
esse voluit, fuerit quidem principium viarum
Dei, sed junior te exstitit (Job XL). Verumtamen
expositio haec, qua Pater principium in hoc versiculo
 intelligitur, scrupulosa est infirmis intellectibus,
quod experimento didicimus. Putant enim ex hoc
libere posse dici quod Pater sit principium Filii, et
ad eumdem sensum pertrahere nisi sunt illud quod
dicit Apostolus: Caput autem Christi Deus (I Cor.
XI). Ut ergo scrupulum omnem amoveat, et illaeso
calle fides procedat, sciendum quia littera praescripti
versiculi nullam nobis necessitatem imponit, ut
Pater intelligatur nomine principii. Cum enim dicit
(Psal. CIX): Dixit Dominus Domino meo, id
est Pater Filio, Deus Christo, tecum principium,
hoc recte intelligitur ac si dicat: Idcirco sede a
dextris meis, idcirco dominare in medio inimicorum
tuorum, quia Deus es, et non homo tantum
Verbum et non caro tantum. Denique hoc
 idem sonat: Tecum principium. Cum natura
humana, secundum quam visus vel reputatus es
novissimus virorum, divina natura est in unitate,
antiquum et increatum principium (Isa. XXXV). Quid
aliud loquitur Petrus in Actibus apostolorum, dicens
de hoc eodem Domino: Qui pertransivit benefaciendo
omnes oppressos a diabolo, quoniam
Deus erat cum eo? (Act. X.) Nimirum non sicut
dici poterat, fuit Dominus cum Moyse, et sicut ad
Josue Dominus dicit: Sicut fui cum Moyse, ita
ero tecum (Josue I); non, inquam, ita dictum accipimus,
quoniam Deus erat cum illo, scilicet
Christo; sed ita ac si diceret, quoniam ille non tantum
homo, sed et Deus erat et homo. Similiter cum
hic audis dicentem Patrem Deum ad mediatorem
 Dei et hominum Jesum Christum: Tecum principium,
ne occasionem sibi porrectam arbitretur
Arius, ut dicat, quoniam principium se hic appellat
Pater, ergo ille principium Filii est, et hinc dicit
Apostolus: Caput autem Christi Deus (Ephes. V),
compendio fac litis finem: sentiens et principium,
id est Deum sive Verbum, et hominem assumptum
unam esse personam, Jesum Christum, cujus humanae
naturae ipsa, quae illi insita est, verbi Divinitas, et
principium, et caput, et Deus est. Amplius autem et
Pater, et Filius et Spiritus sanctus, indivisa Trinitas,
unum principium, unus Deus, unum caput est.