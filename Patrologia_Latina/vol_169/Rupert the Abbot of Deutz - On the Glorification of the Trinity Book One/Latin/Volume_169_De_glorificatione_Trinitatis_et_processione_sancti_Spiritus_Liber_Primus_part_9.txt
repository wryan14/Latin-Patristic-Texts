CAPUT VIII. 
Item de causa nominis principii, et de eo quod
Apostolus ait: Propter quem omnia, et per quem
 omnia.
Multa hinc jam dici poterant collectis de thesauro
Scripturarum testimoniis fidelibus, sed quoniam
secundum ordinem Scripturarum procedere nobis
propositum est, succingi oportet, jamque per aliud
simile demonstrare, quamobrem scriptori Moysi,
imo ipsi, qui per Moysen locutus est et scripsit
digito Dei, Filium seu Verbum Patris, principium in
isto capite libri nuncupare placuerit. Jam quidem
supradictum est, quia propter ipsum et per ipsum
omnia, et ob hanc causam recte illum hoc nomine
praescribi, sed adhibita similitudine melius eadem
causa complacebit. Virum esse caput mulieris Apostolus
dicit, idcirco quia non propter mulierem vir,
 sed propter virum mulier (I Cor. XI) facta est.
Dixit enim Deus: Non est bonum esse hominem
solum, faciamus ei adjutorium simile sui (Gen. II).
Illud isti simile est. Quod enim aliud habuit exemplar,
ut taliter prius virum, et deinde propter virum
ac de viro mulierem faceret, nisi Verbum suum,
Filium suum, propter quem et per quem omnia
facta sunt? Denique quod fuit uni viro mulier una,
hoc est, et hoc futura 10 erat uni Filio Dei, una
omnium sanctorum angelorum atque electorum hominum
Ecclesia. Differt tamen in facturis, sicut
praepositiones grammaticae, ita et veritas intelligentiae.
Nam et propter virum et de viro mulier
facta est, Ecclesia vero propter Filium, sed non de
Filio; non, inquam, de ipsa divina substantia creatura
 ulla creata est. Unde Apostolus recte dixit:
Propter quem omnia, et per quem omnia (Hebr.
II). Et evangelista: Per ipsum, inquit, facta
sunt omnia (Joan. I). Per hoc ergo simile valet
aliquatenus mente percipi, quam recte Filius Dei
principium in initio creaturae nominatus sit, quia,
si vir caput, id est principium mulieris recte dicitur,
idcirco quia propter eum mulier facta est,
multo magis sine dubio Filium Dei recte principium
Scriptura nuncupat, idcirco quia propter ipsum et
per ipsum omnia.