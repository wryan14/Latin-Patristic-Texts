CAPUT PRIMUM.<nobr><sub></sub></nobr>  </center></h4>
<p><em>Confessionem sive laudem sanctae Trinitatis canticum
esse Domini, quod ad interrogationem haereticorum
non debeat cantari in terra aliena, super flumina
Babylonis.</em></p>
<p>Canticum Domini jam cantare gestimus, hymnum
et de canticis Sion. Verba cantionum, quibus vel
qualibus sancta Trinitas Deus Deorum laudatur in
te, o superna Sion, sed cantum nostrum fletus intercipit,
dum adhuc sedemus hic super flumina
Babylonis <strong>(Psal. CXXXVI)</strong>. Quid ergo? Cessabimus
cantare, et in salicibus in medio ejus suspendemus
organa nostra, dicentes: Quomodo cantabimus
canticum Domini in terra aliena? <strong>(ibid.)</strong> Minime cessabimus,
imo non interrogati cantabimus ultro verba
cantionum Domini. Neque enim interrogamur, aut
<nobr><sub></sub></nobr> interrogari volumus ab his qui captivos duxerunt
nos. Solent Babylonii, scilicet filii hujus saeculi,
confusione digni, interrogare verba cantionum, non
ut ipsi capiant fidei fructum, vel ut nos pascamur,
sed ut oblectemus auriculas eorum; maxime ut pro
velle ipsorum in perversum trahamus voces Scripturarum,
quae cantiones Domini sunt, qualium videlicet
Babyloniorum deterrimi hostes sanctae Trinitatis
Ariani exstiterunt. Confortemur ad cantandum, non
obliti Jerusalem, id est intentionem non terrenam,
sad coelestem, et hanc videlicet supernam Jerusalem
propositam habentes, in principio laetitiae nostrae
quod est principalem causam hanc habere cantandi,
id est, praedicandi gloriam sanctae Trinitatis, ut non
hominibus ejusmodi, sed ipsi vero, uni ac soli Deo
<nobr><sub></sub></nobr> mereamur placere. Confortemur, inquam, et ut
constantes simus, recordemur quid hic acciderit,
quid vel qualiter in Babylone gestum sit. Primo ipsam
rem gestam sive Historiam sacram ponamus, et
deinde mysterium ad consolationem nostri subscribamus.</p>
<br> <h4><center>CAPUT II. </center></h4>
<p><em>De tribus pueris victoribus in medio Babylonicae fornacis,
quod in eis sancta Trinitas auxilii sui praesentiam
contra caput idololatriae demonstraverit
pariter et significaverit.</em></p>
<p>Nabuchodonosor rex fecit statuam auream, altitudine
cubitorum sexaginta et latitudine cubitorum
sex, et jussit praeconis voce clamari: Vobis
dicitur populis, tribubus et linguis: In hora qua audieritis
<nobr><sub></sub></nobr> sonitum tubae et fistulae, et citharae, et sambucae,
et psalterii, et symphoniae, et universi generis
musicorum, cadentes adorate statuam auream quam
constituit Nabuchodonosor rex. Si quis autem non
prostratus adoraverit, eadem hora mittatur in fornacem
ignis ardentis <strong>(Daniel. III)</strong>. Hoc edictum
contemnentes et hanc poenam non metuentes, tres
pueri, Sidrach, Misach, et Abdenago, missi sunt
<nobr><sub></sub></nobr> in caminum ignis, et non tetigit eos omnino ignis,
neque contristavit, nec quidquam molestiae intulit.
Tunc Nabuchodonosor rex obstupuit, et ait optimatibus
suis: Nonne tres viros misimus in medium ignis
compeditos? Quibus respondentibus: Vere, rex. Ecce,
inquit, ego video vivos quatuor solutos, et ambulantes
in medio ignis, et nihil in eis corruptionis, et
species quarti similis est Filio Dei <strong>(ibid)</strong>. Hoc miraculum
in tantum apud Nabuchodonosor valuit, ut
diceret: Signa et mirabilia fecit apud me Deus
excelsus. Placuit ergo mihi praedicare signa ejus,
quia magna sunt, et mirabilia ejus, quia fortia, et
regnum ejus, regnum sempiternum, et potestas ejus
in generatione et generationem <strong>(ibid)</strong>. Haec res
gesta, res tam victoriosa, nonne tam gloriose sanctam
<nobr><sub></sub></nobr> Trinitatem in istis tribus pueris praedicat, sicut
alia res gesta in tribus angelis, quos Abraham hospitio
suscepit, eamdem Trinitatem significaverat?
<strong>(Gen. XVIII)</strong>, perpulchra et delectabilis est consideratio
haec: Si perpendas, sive recogites, quia eatae
Trinitati, et in istis tribus pueris carneis, et in
illis tribus pueris angelicis, unum idemque negotium
fuit. Quod vel quale negotium? Nimirum istud valde
magnum negotium, et cura pergrandis, ut impleret
verbum promissionis; illic, ut nasceretur Isaac,
principium seminis vel genealogiae nascituri Christi;
hic ut consolationem haberet in illa captivitate Babylonis
genus Abrahae sive Judaea, parens nascituri
ejusdem Christi. Intendebat enim diabolus per impios
homines delere, ut non esset genus illud, unde
<nobr><sub></sub></nobr> nasciturum erat hoc semen, id est Christus, sicut
Abrahae promissum, et per prophetas multos jam
fuerat praedictum. Idcirco et multa signa, et Loc
signum maximum fecit Deus excelsus in oculis illorum,
qui captivaverant illum Dei populum, ut conservati
inter gentes, tandem remitterentur filii
peregrinationis illuc, ubi oportebat ex eis nasci Christum,
sicut jam dudum praecinebat congratulando
vox prophetica dicens: Virgo Israel, revertere
in civitates tuas <strong>(Jer. XXXI)</strong>, usquequo dolens
averteris? Generabis Dominum Salvatorem.</p>
<br> <h4><center>CAPUT III. </center></h4>
<p><em>Quomodo illi historiae sive rei gestae conveniant, et
voces, et sensus mystici psalmi CXXXVI: Super
</em><nobr><sub></sub></nobr> <em>flumina Babylonis illic sedimus et flevimus.</em></p>
<p>Operae pretium est pervidere, quomodo huic
historiae sive rei gestae conveniunt voces psalmi
supra memorati: Super flumina Babylonis
<strong>73</strong> illic sedimus et flevimus, dum recordaremur
Sion <strong>(Psal. CXXXVI)</strong>. Videbat namque
Spiritus propheticus jam temporibus David, qui
psalmum illum cecinit, futuram captivitatem illius
populi in Babylone. De quo videlicet populo implendam
<nobr><sub></sub></nobr> exspectabant sancti promissionem, scilicet
Christi Nativitatem, secundum quod dixerat Deus
ad Abraham: Et in semine tuo benedicentur
omnes gentes <strong>(Genes. XXII)</strong>, et secundum quod
dixerat idem Deus per os Jacob: Non auferetur
sceptrum de Juda, et dux de femore ejus, donee
veniat qui mittendus est <strong>(Gen. XLIX)</strong>. Secundum
haec verba constabat nasciturum esse Christum ex
semine Abrahae, de tribu Juda. Ubi? Non utique in
Babylone, sed in Sion, sive in Jerusalem, id est, in
terra cujus metropolis erat Jerusalem, scilicet in
Bethlehem. Et hoc ipsum Spiritus propheticus providebat
atque praedixerat. Ait enim idem David:
Ecce audivimus eum in Ephrata <strong>(Psal. XXXI)</strong>.
Denique Ephrata ipsa est Bethlehem. Post illum,
<nobr><sub></sub></nobr> videlicet David, scriptum est per alium prophetam:
Et tu Bethlehem Ephrata, sive terra Juda, parvulus
es in millibus Juda, ex te mihi egredietur, qui
sit dominator in Israel <strong>(Michae. V)</strong>. Medius horum
Isaias ita dixit, rem eamdem per Spiritum prospiciens:
Quia de Sion exibit lex, et verbum Domini
de Jerusalem <strong>(Isa. II)</strong>. Quam justum ergo
desiderium debuit esse hominibus illius captivitatis,
filiis illius peregrinationis revertendi in terram Juda?
Dixit ergo tam longe ante Spiritus propheticus in
persona illorum: Super flumina Babylonis illic
sedimus et flevimus dum recordaremur Sion <strong>(Psal.
CXXXVI)</strong>. Quaenam alia causa digna erat, nisi ista
quam diximus, propter quam illius terrenae Sion
recordarentur? Propter quam dicebat Spiritus propheticus
<nobr><sub></sub></nobr> in persona cujusque illorum, quibus revertendi
licentia dabatur: Si oblitus fuero tui, Jerusalem,
oblivioni detur dextera mea; adhaereat
lingua mea faucibus meis, si non meminero tui, si
non proposuero Jerusalem, in principio laetitiae meae,
subjungens: Memor esto, Domine, filiorum Edom
in die Jerusalem, qui dicunt: Exinanite, exinanite
usque ad fundamentum in ea <strong>(ibid.)</strong>. Illi namque,
scilicet filii Edom, maxime exsecrabiles fuerunt,
pro eo quod, cum fratres secundum earnem Israelis
existerent <strong>(Exod. XV)</strong>, ipsi praecipue adversati sunt
ab exitu Israel de Aegypto <strong>(Num. XX)</strong>, et gentes caeteras
adversus eos saepe concitaverunt, et adjuverunt,
et captivitati illorum, sicut et caeteris casibus
insultaverunt. Cujus furoris et indignationis perseverantis
<nobr><sub></sub></nobr> usque in finem, dicit in Lamentationibus:
Gaude et laetare, filia Edom, quae habitas in terra
Hus, ad te quoque perveniet calix, inebriaberis atque
nudaberis <strong>(Thren. IV)</strong>. Quibus nimirum in verbis,
eadem justitiae vindicta denuntiatur, quam in verbis
istis expetebatur: Memento, Domine, filiarum
Edom in die Jerusalem. Qui propter causam jam
dictam, scilicet propter spem Christi nascituri
recordatus est illius terrae Sion, non etiam recordatus
est coelestis Sion? Et qui propter desiderium
tantae spei, carnis appetitus, et Babylonicas
contempsit delicias, ut rediret in terram illam habens
revertendi licentiam: nonne illi beatitudo haec congruit.:
Beatus qui tenebit, et allidet parvulos suos
<nobr><sub></sub></nobr> ad petram? Non vacat singulis horum immorari,
transeamus ad eum qui magis ad nos pertinet, mysticum
sensum ejusdem psalmi, uti propositum est.</p>
<br> <h4><center>CAPUT IV. </center></h4>
<p><em>Quod non nobis aeque magna sit, ut fuit antiquis sanctis,
hujuscemodi conquaestionis causa: In salicibus,
in medio ejus suspendimus organa nostra, quomodo
cantabimus canticum Domini in terra aliena?</em></p>
<p>Sciendum in primis quia non aeque magna nobis
nunc est, ut antiquis erat, hujusce conquaestionis
causa, ut dicamus: In salicibus, in medio ejus suspendimus
organa nostra. Quomodo cantabimus canticum
Domini in terra aliena? Flendum quidem
nobis est quicunque spem habemus futuri saeculi,
qui filii sumus illius, quae sursum est Jerusalem,
civitas Dei viventis, in qua videtur gloria sanctae
<nobr><sub></sub></nobr> Trinitatis, secundum hoc ipsum nomen Jerusalem,
interpretatur enim <em>visio pacis.</em> Flendum, inquam,
quia, dum sumus in corpore, peregrinamur ab illa
visione, et totus mundus nobis est Babylon, sed in
ipso fletu hic plus habemus gaudii et consolationis,
quia quem nasciturum exspectabant flentes illi, jam
natus est Christus, sol generis humani. Et tanta est
flentium distantia, ut dicas: Quia illi fleverunt in
nocte, nos autem flemus quasi in die, et liberius
quam illi inter ipsos fletus possumus organa nostra
tangere, et canticum Domini cantare, id est, os nostrum
aperire et fidem sanctae Trinitatis palam praedicare.
Hoc facere illis non licebat, neque enim talis
praedicatio tunc portari poterat. Nam de solis dicimus
filiis illius captivitatis, horum notissimi sunt
<nobr><sub></sub></nobr> tres pueri supra memorati, quia suo numero praesentiam,
et curam adesse monstraverunt beatae Trinitatis,
dum tripudiavit in camino ignis ardentis
<strong>(Daniel. III)</strong>, sed et de omnibus sanctis antiquioribus,
patriarchis, et regibus, et prophetis, quicunque cognoverunt
mysterium ejusdem sanctae Trinitatis.
Salices enim erant non solum homines Babylonii,
sive Assyrii, sive Persae, et Medi, verum etiam homines
Israelitici sive Judaici generis, ita ut oporteret
maxime propter eos cantionis hujusce organa
suspendi, id est, gloriam sanctae Trinitatis, aut reticere
aut sic loqui, ut non audiretur foris, sic scribere,
ut signatus liber non posset vulgo legi. Quid
tandem accidit, vel quid actum est, ut vacaret nobis
<nobr><sub></sub></nobr> cantare canticum Domini, cantare, sive clamare
cum sanctis Seraphim: Sanctus, sanctus, sanctus
Dominus Deus exercituum, plena est omnis terra
gloria tua <strong>(Isa. VI)</strong>, atque hic modo fidem nominis
tui palam praedicare, o beata Trinitas? Quomodo
accidit, ut ita possemus cantare canticum Domini in
terra aliena?</p>
<br> <h4><center>CAPUT V. </center></h4>
<p><em>De magna Roma, quod ipsa fuerit magna Babylonia,
quandiu persecutionem effecit contra cultores ejusdem
Trinitatis, quae apud illam priorem Babyloniam
clarificata est in illis tribus pueris.</em></p>
<p>Mira res ipsa, quae fuerit Babylon, quaedam Jerusalem
facta est filia supernae Jerusalem, facta est
et nova Sion, quae fuerat Babylon: illam, quae dicitur,
<nobr><sub></sub></nobr> urbem Romanam dicimus, quia fuit Babylon, et
nunc est quaedam Sion: Est, inquam, secundum fidem
beati Petri apostoli mater civitatum fidelis
Sion. Tunc erat ista Babylon, quando scripsit
idem Petrus in epistola sua: Salutat vos Ecclesia
quae est in Babylone electa <strong>(I Petr. V)</strong>. Romam
quippe tropice percussit ista sententia. Cum adhuc
esset ista Babylon, et rex ejus Nabuchodonosor, scilicet
Nero, sive Decius, aut Diocletianus, vel <strong>74</strong>
quiscunque talium, ipsa cum Nabuchodonosor statuam
erexit magnam, et altam nimis, et populis,
tribubus et linguis edixit, ut cadentes adorarent
statuam, et si quis prostratus non adoraret, mitteretur
in fornacem ignis ardentis <strong>(Daniel. III)</strong>. Idololatriam
quippe quoad potuit illud caput orbis in
<nobr><sub></sub></nobr> sublime extulit, ex eo simulacra sua magis aemulatum
est, ex quo novam praedicationem audivit unius
Dei Patris, et Filii, et Spiritus sancti. Et ex eo universam
fere mundi latitudinem publicis edictis, legibusque
scriptis quasi unam fornacem ignis, velut
unum caminum multimodae tribulationis atque ardentissimae
persecutionis, contra Christianum nomen
effecit. Sed quid profecit? Sicut angelus Domini
descendens in fornacem, cum illis tribus pueris,
excussit flammam ignis de fornace, et fecit medium
fornacis, quasi ventum roris flantem, et non tetigit
eos omnino ignis neque constritavit, nec quidquam
molestiae intulit <strong>(ibid.)</strong>, sic Filius Dei, angelus
magni consilii, cunctis testibus suis confessoribus
sanctae Trinitatis, in illa tribulatione ita praesens
<nobr><sub></sub></nobr> interfuit, sic vel ex eo potest intelligi, quod uni ex
illis Petro visibiliter occurrens <small>[Note: <nobr><sub></sub></nobr> Vide Historiam Egesip. lib. III, c. 2.]</small>, adoratusque ab
eo, et interrogatus: Domine, quo vadis. Respondit,
dicens: Vado Romam iterum crucifigi, et sic excussit
flammam ignis de fornace, fecitque medium
fornacis, quasi ventum roris flantem, sicut expertum
sese ostendit ipse martyr Laurentius, qui cum
assaretur, dixit: O insania vestra, infelices non
cognoscitis, quia carbones vestri non ardorem mihi,
sed refrigerium praestant. Quid multa? Sicut ille
Nabuchodonosor, tunc quamvis instabilis et inanis,
cognovit et confessus est Filium Dei. Dixit enim:
Ecce ego video viros quatuor solutos, et ambulantes
in medio ignis, et species quarti similis est
<nobr><sub></sub></nobr> Filio Dei; sic et multo verius multoque constantius,
Romanum imperium tandem cognovit Filium
Dei, et nunc usque firmiter tenet tenendamque
pronuntiat illam vocem confessionis beati
Petri: Tu es Christus Filius Dei vivi <strong>(Matth. XVI)</strong>,
ita ut etiam ad confessionem istam compellat gentes
caeteras, et quodammodo dicit: A me ergo positum
est hoc decretum, ut omnis populus et tribus,
et lingua, quaecunque locuta fuerit blasphemiam contra
Deum Sidrach, Misach, et Abdenago, sive manifestius,
contra Deum Patrem, et Filium, et Spiritum
sanctum, dispereat, et domus ejus vastetur: neque
enim est Deus alius, qui possit ita salvare <strong>(Daniel. V)</strong>.</p>
<br> <h4><center>CAPUT VI.<nobr><sub></sub></nobr>  </center></h4>
<p><em>Quam pulchrum sit mysterium, in eo quod dictum est:
Tunc hi tres quasi ex uno ore laudabant, et glorificabant,
et benedicebant Deum, et de fornace succensa
septuplum, quam succendi consueverat, quid
ibi numerus septenarius valeat.</em></p>
<p>Tanguntur igitur organa, resonant verba concionum
praedicantia Deum in unitate Trinum, in Trinitate
unum, succinente voce psalmi: Quoniam omnes
dii gentium daemonia; hic autem Dominus coelos
fecit <strong>(Psal. XCV)</strong>. Quam pulchrum mysterium,
quam judicium in coelo et in terra spectaculum.
Tunc, inquit, hi tres quasi ex uno ore laudabant,
et glorificabant, et benedicebant Deum <strong>(Daniel. III)</strong>.
Etenim nos omnes homines, quorum est una catholica
fides, sumus quasi tres, et unum os habemus
<nobr><sub></sub></nobr> omnes. Tres, inquam, sumus, quia de tribus pendemus.
Quibus de tribus? Tres sunt, ait Joannes
apostolus, qui testimonium dant in coelo, Pater, et
Verbum, et Spiritus sanctus, et hi tres unum sunt
<strong>(I Joan. V)</strong>. Canticum nostrum sive verba cantionum
nostrarum, laudationes sunt, glorificationes sunt, benedictiones
sunt, quasi ex uno ore trium flendo
canentium, canendo flentium, canendo et flendo
septenarium peccatum Babylonis accusantium.
Quomodo septenarium? ait littera Sacra: Et praecepit
Nabuchodonosor ut succenderetur fornax
septuplum quam succendi consueverat <strong>(Daniel, III)</strong>.
Septenarius numerus insolubilis est, neque enim in
aequas partes, praeter solas unitates dividi potest, et
plerumque in Scripturis universitatem significat,
<nobr><sub></sub></nobr> alias malorum, alias bonorum. Malorum, ut illic
de qua ejecerat septem daemonia <strong>(Marc. XVI)</strong>.
Bonorum, ut illic: Septies in die laudem dixi tibi
<strong>(Psal. CXVIII)</strong>. Significat et cor impoenitens ut illic:
Septies ultio dabitur de Cain <strong>(Gen. IV)</strong>. Cum
hac significatione libet hic accipere, quod dictum
est: Et praecepit ut succenderetur fornax septuplum,
quam succendi consueverat, ut intelligamus
irremissibile peccatum Babyloniorum, id est, omnium
impiorum, qui quoad potuerunt, sanctos persecuti
sunt, et corde impoenitenti perduraverunt.
Qua voce, quibus verbis accusat nostrum canticum
peccatum illorum: Memento, Domine, filiorum
Edom in die Jerusalem <strong>(Psal. CXXXVI)</strong>, et caetera,
<nobr><sub></sub></nobr> de quibus jam supra dictum est.</p>
<br> <h4><center>CAPUT VII. </center></h4>
<p><em>De quatuor bestiis, leaena, urso, pardo, et alia sine
nomine terribili atque admirabili, quod contra
singulas earum oppositum fuerit auxilium Trinitatis
sub sacramento numeri ternarii.</em></p>
<p>Quoniam de mysterio numeri ternarii sermonem
coepimus demonstrantes, quia sancta Trinitas per
hunc numerum captivorum in fornace laudantium
Deum, auxilii sui praesentiam illi populo praeclare
significavit, libet adhuc longius prosequi. Sciendum
quippe: Quia cum quatuor fuerint grandes bestiae,
quae ascendebant, ait Daniel, de mari diversae inter
se: prima, quasi leaena, quod fuit regnum Babyloniorum;
<nobr><sub></sub></nobr> alia similis urso, quod fuit regnum
Persarum atque Medorum; alia quasi pardus,
quod fuit regnum Graecorum; quarta sine nomine
terribilis atque mirabilis, et fortis nimis <strong>(Daniel, VII)</strong>,
quod fuit regnum Romanorum. Contra singulas
bestias, sive regna bestialia invenies oppositum
ternarii numeri Sacramentum, id est, auxilium Domini
per tres homines impensum, ad reservandum
sive liberandum illum tunc temporis peculiarem
Dei populum. Magnum quippe tunc, ut superius
jam dictum est, negotium agebatur, pro quo sancta
Trinitas sollicita esse, et sollicitudinis signum tali
numero, scilicet ternario, demonstrare laudabiliter
dignaretur. Nunquid enim parum quis putat, quod
de populo illo Christus Deus et homo secundum
<nobr><sub></sub></nobr> promissionem nasciturus erat? Nimirum pro causa
ista dignum se beata Trinitas faciebat, in eo quod
de reservatione gentis illius curare et sollicitam
esse significabat. Et ut de prima quidem bestia,
quod erat regnum Babylonicum, jam dictum est,
sed deest aliquid. Potest enim dicere aliquis, quia non
per solos tres pueros, sed et per quartum Danielem,
Nabuchodonosor victus, et Deus glorificatus est.
Determinanda ergo est causa trium puerorum diligentius
ab illa causa Danielis, propter quam Nabuchodonosor
cecidit in faciem suam, et Danielem
adoravit <strong>(Dan. II)</strong>, et ab illa propter quam, jubente
Deo, Baltassar indutus est Daniel purpura
et circumdata est torques aurea collo ejus <strong>(ibid., V)</strong>,
et praedicatum est de eo, et ab illa propter quam
<nobr><sub></sub></nobr> missus est idem Daniel in lacum leonum: Et Deus
ait: Misit angelum suum, et conclusit ora leonum,
et non nocuerunt mihi, quia coram eo justitia inventa
est in me <strong>(Dan. VI)</strong>. Ab istis, inquam, tribus
causis, in quibus unus idemque Deus trinus et unus,
<strong>75</strong> unum Danielem clarificavit, clare secernenda est
causa una, propter quam tres pueros in fornacem
ignis missos liberando, Deus idem semetipsum clarificavit.
Haec enim sola causa trium puerorum idololatria,
imo et caput idololatriae fuit, ante quod nullus
regum aut principum leges mortis legitur dictitasse
pro zelo idoli sui. Nonne igitur eo magis constat
quod non casu, sed providentia Dei, tantummodo
tres pueri sunt illi martyrio destinati, quo bestia
<nobr><sub></sub></nobr> leaena docta fuit saltem ad horam assumere vocem
hominis, et Deum confiteri.</p>
<br> <h4><center>CAPUT VIII. </center></h4>
<p><em>De urso, id est, regno Persarum et Medorum, quomodo
ibi Altissimus suam potentiam clarificavit sub eodem
sacramento numeri ternarii, id est, trium regum,
in reaedificatione templi vel civitatis.</em></p>
<p>Nunc demum de alia bestia, quae erat similis urso,
scilicet de regno Persarum et Medorum, accipe quomodo
Altissimus suam potentiam clarificaverit, eodem
sub sacramento numeri ternarii. In anno
primo Cyri, regis Persarum, ut impleretur verbum
Domini ex ore Jeremiae: Suscitavit Dominus Spiritum
Cyri, regis Persarum, et traduxit vocem in universo
regno suo, etiam per Scripturam, dicens:
<nobr><sub></sub></nobr> Cyrus, rex Persarum: Omnia regna terrae dedit
mihi Dominus Deus coeli, et ipse praecepit mihi, ut
aedificarem ei domum in Jerusalem, quae est in
Judaea <strong>(I Esdr. I)</strong>. Hac voce transducta cum ascendissent
omnes, quorum suscitaverat Deus spiritum,
ut descenderent ad aedificandum templum Domini,
cum vasis argenteis et aureis, quae tulerat Nabuchodonosor
de Jerusalem, et aedificare incoepissent templum
Domini; audierunt hostes, et impedierunt opus
domus Domini, et intermissum est, et non fiebat
usque ad annum secundum Darii, regis Persarum.
Ille, videlicet Darius, confirmans decretum, quod
propositum erat, hujusmodi: Omnis homo, qui eam
mutaverit jussionem, tollatur lignum de domo ipsius,
et erigatur, et configatur in eo, domus autem ejus
<nobr><sub></sub></nobr> publicetur. Deus autem qui habitare fecit nomen
suum ibi, dissipet omnia regna, et populum, qui extenderit
manum suam, ut repugnet et dissipet domum
Dei, illam quae est Jerusalem, ita subscripsit:
Ego, Darius statui decretum, quod studiose impleri
volo <strong>(I Esdr. VI)</strong>. Post haec verba tertius Artaxerxes
idipsum corroborans, ita scripsit: Artaxerxes rex
regum Esdrae sacerdoti, scribae legis Dei coeli doctissimo
salutem. A me decretum est ut quicunque
placuerit in regno meo de populo Israel, et de
sacerdotibus ejus, et de levitis ire in Jerusalem,
tecum vadat, et caetera usque sed et imperitos
docete libere, et omnis qui non facit legem Dei
tui, et legem regis diligenter, judicium erit de eo
<nobr><sub></sub></nobr> sive in mortem, sive in exsilium, sive in condemnationem
substantiae suae, vel certe in carcerem <strong>(I Esdr.
VII)</strong>. Nunquid casu hoc mirabile accidit, ut quem
verum et solum Deum contra caput idololatriae Babylonicae
testificata est, in camino ignis victoriosa
fides trium puerorum Judaeorum illius domum et
civitatem, quae destructa fuerat, reaedificare juberet
concordi decreto, benevolentia trium regum paganorum?
Non utique casu, sed coelesti industria, per
magnum ac semper providum sanctae et individuae
Trinitatis consilium. Difficile videtur, ac pene impossibile,
quod dicimus sanctam Trinitatem assimilatam
fuisse etiam in tribus praedictis regibus gentilibus,
imo nec nos istud suspicari auderemus, nisi
quia hoc ipsum primus auctoritate sua per os Isaiae
<nobr><sub></sub></nobr> prophetae declamavit longe ante Spiritus sanctus de
Cyro, qui fuit horum trium primus. Praemisso namque:
Ego Dominus faciens omnia, extendens
coelos, et stabiliens terram, qui dico profundo:
Desolare, et flumina tua arefaciam; qui dico Cyro:
Pastor meus es, et omnem voluntatem meam complebis;
qui dico Jerusalem: Aedificaberis, et templo
fundaberis <strong>(Isa. XLIV)</strong>, ita subjunxit: Haec dicit
Dominus christo meo Cyro, cujus apprehendi dexteram,
etc., usque ut scias quia ego Dominus,
qui voco nomen tuum Deus Israel, propter servum
meum Jacob et Israel electum meum, et vocavi te
nomine tuo, assimilavi te, et non cognovisti me;
accinxi te, et non cognovisti me <strong>(Isa. XLV)</strong>. Nisi,
<nobr><sub></sub></nobr> inquam, ante tot annos, istud auctoritate sua signasset
Spiritus sanctus dicendo illi Cyro tanto posterius
nascituro: Assimilavi te, et nisi ratio
conduceret, convenire vel congruere caeteris ejusdem
benevolentiae regibus Dario et Artaxerxi, quod
uni Cyro dictum est: Assimilavi te. Quis
auderet dicere sanctam Trinitatem in tribus paganis
regibus pro tali opere assimilatam fuisse?</p>
<br> <h4><center>CAPUT IX. </center></h4>
<p><em>Item, quomodo ex tribus tantum personis praevisum
est auxilium sanctae Trinitatis adversus Aman, ne
deleret genus Judaeorum, unde oportebat Christum
nasci</em></p>
<p>Veniam ad illam ejusdem ursi ferocitatem, id est,
ejusdem regni Persarum et Medorum crudelitatem
<nobr><sub></sub></nobr> ac saevitiam plus quam bestialem, quando sub rege
Assuero conatus est diabolus hoc efficere, ut salutis
nostrae radix fundibus extirparetur, agente Aman
superbissimo, et suggerente regi Assuero, quatenus
missis epistolis per omne (quod latissimum erat)
regnum ejus, universum Judaeorum genus una die
deleretur <strong>(Esther. III)</strong>. Quomodo vel per quantos
homines econtra praevidit Trinitas unus Deus, et
sollicitus fuit pro gente illa, quae arbor erat unica,
unde salutis fructus omni mundo, et vita aeterna
Christus erat nasciturus? Tantummodo per istos
tres, Esther et Mardochaeum, et ipsum regem Assuerum.
Nullatenus ergo dubitaverim illi quoque regi
Assuero in ratione ista congruere illud quod uni
Cyro, longe antequam nasceretur, prophetica voce,
<nobr><sub></sub></nobr> ut supra memoravimus, dictum est: Assimilavi te,
et non cognovisti me <strong>(Isa. XLV)</strong>. Quid enim? nonne
illum Deus Pater quodammodo assimilavit sibi in eo
maxime, quod cum diceret ei: En lignum quod
paraverat Aman Mardochaeo, stat in domo Aman,
habens altitudinis quinquaginta cubitos <strong>(Esther. VII)</strong>.
Appendite, inquit, eum in eo, et suspensus est
Aman in patibulo, quod paraverat Mardochaeo?
Nam ut cognoscas quam vera, quam pulchra sit
assimilatio, memento quod dixerit Apostolus de Domino
Jesu Christo: Et vos, inquit, cum mortui
essetis in delictis, et praeputio carnis vestrae, convivificavit
Deus cum Christo donans vobis omnia
delicta, delens quod adversum vos erat chirographum
decreti, quod erat contrarium vobis, et ipsum tulit de
<nobr><sub></sub></nobr> medio, affigens illud cruci, exspolians principatus
et potestates traduxit confidenter, palam triumphans
eos in semetipso <strong>(Coloss. II)</strong>. Ergo in rege
Assuero Deus Pater, in Mardochaeo autem Deus Dei
Filius mirabiliter assimilatus est. Porro, in Esther
gratiam Spiritus sancti sive Spiritum consilii, pro
tanto negotio assimilatum fuisse quis dubitet? Illa
namque mirabili usa consilio hoc effecit, ut regis
animus ad gratiam et misericordiam suae proscriptae
genti inclinaretur, et ille Aman superbissimus, in
quo diabolus homicida ab initio figurabatur, non
ubivis, sed in convivio super <strong>76</strong> mensam, crapulatus
et ebrius caperetur, et sententia mortis strangularetur,
in eodem ipso quod Mardochaeo paraverat
<nobr><sub></sub></nobr> patibulo appensus, nimirum secundum illius
dicti mysterium, quod de diabolo ad beatum Job
dixerat Dominus: An extrahere poteris Leviathan
hamo, et fune ligabis linguam ejus? <strong>(Job. XL.)</strong>
Quasi enim captus hamo et iste fuit, qui de reginae
convivio magnifice gloriatus, ita ut diceret amicis
suis, et Zares uxori suae: Regina quoque Esther
nullum alium vocavit cum rege ad convivium praeter
me, apud quam etiam cras cum rege pransurus sum
<strong>(Esther. V)</strong>, ita prandit, ita pastillos convivii
momordit, ut post molles edulii sapores, ferream
protinus sententiam mortis exciperet.</p>
<br> <h4><center>CAPUT X. </center></h4>
<p><em>Quod propter causam istam sancta Trinitas Cyrum et
regem Persarum ex nomine vocavit et assimilavit,
</em><nobr><sub></sub></nobr> <em>et in corde caeterorum regum Persarum sive Medorum
tantam benevolentiam dedit, et quod Dominus
noster Jesus Christus, propter quem nasciturum
illa facta sunt, primus instruitur in Scripturis.</em></p>
<p>Propter quid sancta Trinitas taliter et Cyrum ex
nomine vocavit et assimilavit, et in corde caeterorum
regum Persarum sive Medorum tantam benevolentiam
dedit. Propter Jacob, ait, servum meum et
Israel electum meum <strong>(Isa. XLV)</strong> Quem propter
Jacob, sive quem propter Israel? <strong>(Gen. XXIII.)</strong> Denique
parum est, si illum recipias Jacob, sive Israelem,
de quo scimus et legimus: Isaac autem genuit
Jacob <strong>(Matth. I)</strong>, sive illam quantulamcunque
multitudinem reliquiarum, quae reservatae sunt illius
populi, qui passim in Scripturis nomine paterno
vocatur Jacob, sive Israel: Et quidem nil altius
<nobr><sub></sub></nobr> Cyrus intellexit, nihil supra quaesivit, et hoc sufficit
ad captandum ejus benevolentiam populo illi, quod
Deus eorum ante tot annos per prophetam suum,
de ipso videlicet Cyro, tam magna praedixit tam
gloriosa praescripsit, et ea semetipsum illi facturum
promisit <strong>(Isa. XLV)</strong>. Verumtamen unus est verus
Jacob servus Domini, unus et verus est Israel electus
Dei, Dominus Jesus Christus, propter quem
tanta fuit cura summae Trinitati, quantam intelligimus,
aut intelligere cupimus in auxilio ejus, sub
sacramento numeri ternarii. Unde jam dictum est,
et adhuc dicendum est. Dum hic attendimus, dulciter
illud memoriae nostrae occurrit, quia iste servus
Domini primus est qui Deo gratias egit, ante quem
non facile quempiam invenies, sive in lege, sive in
<nobr><sub></sub></nobr> prophetis, de quo manifeste scriptum sit quod Deo
gratias egerit. Nondum quippe impleta fuerant beneficia
Dei, quorum omnium hoc summum est,
quod istum servum suum fecit, Christum Jesum
secundum formam servi, pro quo facto nimirum
gratiarum actio debetur illi. Denique quicunque
Deo gratias agit, causam istam in ipsa gratiarum
actione non habens prae oculis, quia Deus istum
servum suum fecit, et ut faceret tanta procuravit,
inter quae gentilium quoque regum animos ad benevolentiam
sui nominis inclinavit: nondum intellexit,
quomodo vel propter quid gratiae agendae sint, diximus,
quia primus iste Deo gratias egit, etenim ante
hunc nusquam in Scripturis auditam fuisse recolimus
<nobr><sub></sub></nobr> vocem gratiarum actionis, cum tot audias
maxime in psalmis voces exsultationis et confessionis,
voces benedictionis et laudationis, voces adorationis,
cantationis, jubilationis. Vox autem gratiarum
actionis, ubi, quaeso, prius audita est, vel
audiri debuit, quam ex ore hujus servi Domini,
hujus electi Dei?</p>
<br> <h4><center>CAPUT XI </center></h4>
<p><em>Gratiarum actio quid sit, et quando, et quomodo,
et ubi Dominus noster Jesus Christus gratias egerit.</em></p>
<p>Primo itaque diffiniendum est, gratiarum actio
quid sit, et tunc demum demonstrandum, ubi,
quando et quomodo iste gratias egerit, non lingua
tantum, sed opere et veritate, non verbis tantum,
sed et verbis et factis. Gratiarum actio est, divinis
<nobr><sub></sub></nobr> beneficiis respondens digna retributio tanta videlicet,
ut ei nihil ad perfectionem desit, vel qua major
esse non possit. Gratiarum, inquam, actio
est, et digna retributio respondens beneficiis Dei
charitas, qua majorem nemo habet aut habere
potest, ut animam suam ponat pro amicis suis
<strong>(Joan. XV)</strong>. Hujusce charitatis Spiritus dicit in
psalmo: Quid retribuam Domino pro omnibus
quae retribuit mihi? calicem salutaris accipiam, et
nomen Domini invocabo <strong>(Psal. CXV)</strong>. Hujus tantae
charitatis, quae vera, ut jam diximus, et perfecta
est gratiarum actio, conscius sibi iste servus Domini,
gratias egit. Primo, ubi secundum Joannem
multa locuturus de sacramento corporis et sanguinis
sui, accepit quinque panes, et cum gratias
<nobr><sub></sub></nobr> egisset <strong>(Joan. VI)</strong>, respiciens in coelum <strong>(Matth.
XIV)</strong>, ut alii evangelistae referunt, distribuit discumbentibus
<strong>(Marc. VI; Luc. IX)</strong>. Secundo, ubi Lazarum
mox suscitaturus, elevatis sursum oculis:
Pater, inquit, gratias ago tibi, quoniam audisti
me, ego autem sciebam quia semper me audis
<strong>(Joan. XI)</strong>, quae videlicet suscitatio Lazari maxima
invidentibus Judaeis, ut eum interficerent, causa fuit.
Tertio, ipsa nocte qua tradebatur, ubi accepto pane
et calice, gratias agens dedit discipulis suis: Hoc
est, inquiens, corpus meum. Hic est sanguis meus
Novi Testamenti, qui pro multis effundetur <strong>(Matth.
XXVI)</strong>. Hic ergo fidelis et verax libere profiteri
poterat quod ageret gratias, quia in veritate gratias
<nobr><sub></sub></nobr> agebat, paratus pro nobis <strong>(Rom. V)</strong>, cum adhuc inimici
essemus, calicem accipere, quem Pater illi
dabat. Quam ob causam ita gratias agere Patri
servus iste promptus erat? Debemus enim scire quia
gratias agere minoris est, scilicet formae servi, et
idcirco cum dicit: Pater, gratias ago tibi, non
unam personam, sed tres intelligimus personas
Patris, et Filii, et Spiritus sancti, qui unus Deus
est, et Pater omnium <strong>(Ephes. IV)</strong>, sicut Apostolus
dicit, cui nos quoque orantes dicimus: Pater
noster qui es in coelis <strong>(Matth. VI)</strong>. Caeterum ubi
dicit: Pater meus vel Patris mei, vel Patrem meum,
ipso possessivo pronomine proprietatem suam Filius
unigenitus discernit, et unam tantummodo personam
nomine Patris oportet intelligi. Quam ergo ob
<nobr><sub></sub></nobr> causam ita gratias agere promptus erat? Quoniam
audisti me, inquit: Ego autem sciebam quia
semper me audis. Ubi, quaeso, audierit eum?
Nunquid seorsum, antequam accesserat ad locum
ubi posuerant Lazarum, secretius oraverat, et responsum
acceperat quod posset suscitare eum, et
idcirco dixit: Pater, gratias ago tibi quoniam
audisti me, ego autem sciebam quia semper me
audis? <strong>(Joan. XI.)</strong> Exilis est ista suspicio, nec attingit
ipsam dignitatem gratiarum actionis, sive
majestatem ipsius gratias agentis: quia non in humilitate
precum, sed in potestate verbi sibi insiti
habeat omnem operationem virtutum. Longe aliam
multo excellentiorem magisque operosam auri audienti
memorat suimet exauditionem, quia longe
<nobr><sub></sub></nobr> antequam iste servus Domini fieret secundum formam
servi, aut formaretur ex utero Virginis,
exauditus est in cunctis necessitatibus humani generis,
exauditus in patriarchis, exauditus in regibus
vel judicibus justis, exauditus in prophetis, exauditus
in filiis captivitatis, de <strong>77</strong> quibus jam supra
diximus, exauditus in Machabaeis fratribus, de quibus
adhuc dicturi sumus, exauditus in omnium clamore
mulieris in utero habentis, et pariendo clamantis,
et cruciatum sustinentis ut pareret, id est,
in desiderio antiquae Ecclesiae Christum ipsum in
promissione habentis, et ipsum venire desiderantis,
et quasi parturientis et parturiendo dolentis, donec
ille veniret <strong>(Apoc. XII)</strong>. Nonne clamor ille, cum tui
causa fieret, tuus erat clamor, o Jesu Christe? Propterea
<nobr><sub></sub></nobr> tibi, quasi jam praesenti, quidam illorum
dixit: Exaudiat te Dominus, in die tribulationis
<strong>(Psal. XIX)</strong>. Vera causa haec digna gratiarum
actione, ut diceres: Pater, gratias ago tibi, quoniam
audisti me, quia omni mundo adversitatem
nasci fecisti. Et ego sciebam, inquis, quia semper
audis, Deus enim eras, et nunc es, et cuncta haec
fieri causa tui noveras, antequam ex Virginis utero
nascereris.</p>
<br> <h4><center>CAPUT XII. </center></h4>
<p><em>De bestia tertia, scilicet pardo, id est regno Graecorum,
quomodo sancta Trinitas contra illud auxilii
sui praesentiam per viros tres, per tres duces fratres,
Judam et Jonatham, et Simonem demonstraverit.</em></p>
<p>Diximus de duabus bestiis, leaena et urso, qualiter
<nobr><sub></sub></nobr> contra illas sancta Trinitas praesentiam sui in numero
auxiliatorem consignificaverit; nunc jam de
bestia tertia, scilicet de pardo, dicendum, qualiter
actum sit per auxilium ejusdem numeri. De illa bestia
hoc primitus memorandum, quia non sine arcu
et gladio de ore ejus ille populus Dei liberatus est.
Eatenus sicut evenerat, sic praedictum fuerat per
prophetam Osee: Et domui Juda miserebor, et
salvabo eos in Domino Deo suo, et non salvabo eos
in arcu et gladio, et in bello, et in equis, et in equitibus
<strong>(Ose. I)</strong>. Denique quod Nabuchodonosor
coram servis Dei excelsi prosterneretur, et eum solum
ac verum esse Deum semel et iterum ac tertio
victus confiteretur <strong>(Dan. XI, XIV)</strong>; itemque ut domus
Dei in Jerusalem, quam ille destruxerat, reaedificatur
<nobr><sub></sub></nobr> <strong>(Esdr. I, VII)</strong>, similiterque ut Aman malitia in
caput ejus reverteretur, et in patibulo quod paraverat
Mardochaeo ipse appenderetur <strong>(Esth. III. V, VII)</strong>;
non in arcu et gladio factum est, non in bello, neque
in equis et equitibus, sed in Domino Deo, qui solus
habens corda regum in manu sua, inclinavit quo voluit
<strong>(Prov. XII)</strong>, quatenus illius populi reliquiae salvarentur
<strong>(I Mach. I)</strong>, et propositum ejus adimpleretur.
Porro ut istius bestiae ferocitas, id est, regnum
Graecorum cessaretur, in eo maxime, quod scripsit
rex Antiochus, et misit libros per manus nuntiorum
in Jerusalem et in omnes civitates Judae, ut sequerentur
leges gentium <strong>(Dan. VIII)</strong>; et in arcu, et
in gladio, in bello factum est, attamen sicut
per Danielem praedictum fuerat, auxilio parvulo
<nobr><sub></sub></nobr> <strong>(Dan. XI)</strong>. Tres fratres fuere duces bellorum,
Judas et Jonathas, et Simon, et armis quidem
paucis pugnaverunt, sed magna fide vicerunt.
De istis latius a nobis tractatum est in opere,
quod de victoria verbi Dei scripsimus, et idcirco
nunc supersedendum est. Tantum enim ad praesens
propositum hoc pertinet considerare in auxilio
Domini, sacramentum numeri ternarii, quia more
suo fecit Trinitas Deus, ut auxiliando illis curam et
sollicitudinem suam praesentem adesse, per hunc
numerum significaret, nimirum digne pro magnitudine
negotii, scilicet propter spem promissionis positam
omnibus sanctis in adventu, qui tunc exspectabatur,
Salvatoris Christi Filii Dei.</p>
<br> <h4><center>CAPUT XIII. </center></h4>
<p><em>De rectitudine judicii, quo dictum fuerat per prophetam
Osee: Quia non addam ultra misereri domui
Israel, et domui Juda miserebor; et quod domus
Juda tres habuerit reges justos, domus autem
Israel ne unum quidem.</em></p>
<p>Ad causam eamdem pertinet quaerere nunc et scire
rectitudinem judicii, in eo quod paulo ante memoravimus
dictum a Domino per prophetam Osee: Et
domui Juda miserebor. Praemiserat enim: Quia
non addam ultra misereri domi Israel, sed oblivione
obliviscar eorum, et nunc demum istud edixit:
Et domui Juda miserebor, et salvabo eos in Domino
Deo suo <strong>(Ose. I)</strong>, et ita factum est. Nam
decem tribuum captivitas permansit irrevocabilis,
qua captivavit rex Assyriorum, et transtulit Israel
<nobr><sub></sub></nobr> in Assyrios, posuitque eos in Halla, et in Abor, juxta
fluvium Gozam, in civitatibus Medorum <strong>(IV Reg.
XVII)</strong>. Tribus autem Juda praefinito tempore salvata
in Domino Deo suo et de Babylonica captivitate
revocata est. Istud ergo quaerentibus vel scire volentibus
pro rectitudine judicii cito respondetur,
quia, quamvis peccaverit tribus Juda, regnum David
in multis, sicut et decem tribus, regnum Jeroboam,
quas ille scidit a domo David, attamen in hoc
bene fuit, quod secundum saepe dictum (quo valde
delectamur) ternarii numeri sacramentum, tribus
Juda causam decem tribuum in judicio superavit.
Tres quippe misericordiae viros, tres reges justos
Deus judicii Dominus in tribu Juda invenit, David et
<nobr><sub></sub></nobr> Ezechiam et Josiam. Nam praeter tres istos omnes
peccaverunt. De regibus autem decem tribuum constat,
quia omnes peccaverunt, nullusque excipi potuit,
quia nullus eorum recessit a peccatis Jeroboam,
id est, a vitulis quos fecit Jeroboam. In tribu Juda
tres, ut jam dictum est, ab ejusmodi peccato liberi
et justi fuerunt, et de aliis nonnulli de peccato suo
poenitentiam egerunt. In regibus autem decem tribuum,
unus et idem fuit idololatriae cultus, duntaxat
in illis vitulis; nam cultum Baal aliquis illorum delevit,
scilicet Jehu, filius Namsi <strong>(IV Reg. X)</strong>. Sed quantum
valuit, Baal delere, et nihilominus vitulos pro
Deo colere? Propterea dictum illud propheticum
valde congruit illis regibus Samariae: Qui optimus
in eis est, quasi paliurus, et qui rectus, quasi spina
<nobr><sub></sub></nobr> de sepe <strong>(Mich. VII)</strong>.</p>
<br> <h4><center>CAPUT XIV. </center></h4>
<p><em>Epilogus salvationum, quod a verbo promissionis
usque ad Nativitatem Christi septies salvatus sit
populus ille, de quo oportebat nasci Christum. et hoc
pertinere ad sanctae Trinitatis mysterium, quia
singulae salvationes factae sunt propter tres sive per
tres viros qui inventi sunt in medio eorum.</em></p>
<p>Ecce quoties gens illa salvata est propter tres
viros, qui inventi sunt in medio eorum sub magno
sanctae Trinitatis mysterio, sicut jam saepe dictum
est. Primo ubi serviebant in Aegypto propter peccatum
patrum suorum, qui vendiderant Joseph fratrem
suum <strong>(Gen. XXXVII)</strong>, clamantes ad Dominum, exauditi
sunt propter illos patres et maximos tres viros.
Abraham, Isaac et Jacob, dicente Scriptura: Ascenditque
clamor eorum ad Dominum pro operibus,
et audivit gemitum eorum, ac recordatus est foederis
quod pepigerat cum Abraham, Isaac et Jacob
<strong>(Exod. II)</strong>. Item cum dixisset ut disperderet eos,
propter vitulum quem fecerant, pepercit eis propter
eosdem viros, stante Moyse in conspectu <strong>78</strong> ejus
in confractione, id est in nimia mentis humilitate,
ac dicente: Cur, Domine, irascitur furor tuus contra
populum tuum? <strong>(Exod. XXXII.)</strong> Recordare Abraham,
Isaac et Israel servorum tuorum <strong>(ibid.)</strong>. Deinde
cum fecissent duos vitulos, secuti Jeroboam <strong>(III
Reg. XII)</strong>, et scissi a domo David, et tribus quoque
Juda coluisset deos gentium, et proinde pars utraque
juste tradenda esset in captivitatem <strong>(II Par.
<nobr><sub></sub></nobr> XXVIII)</strong>; salvata est eadem tribus Juda propter viros
tres, qui inventi sunt in medio eorum, David, Ezechiam,
et Josiam, praeter quos omnes peccatum
commiserunt, ait Jesus, filius Sirach. Nam reliquerunt
legem potentes reges Juda, et contempserunt
timorem Domini <strong>(Eccli. XLXIX)</strong>. Deinde cum in captivitatem
ducti communem haberent luctum, juxta
illud: Super flumina Babylonis illic sedimus et
flevimus, dum recordaremur Sion <strong>(Psal. CXXXVI)</strong>,
maximum consolationis incrementum adepti sunt per
viros tres, qui inventi sunt in medio, Sidrach, Misach,
et Abdenego; quia contempserunt iniqui regis
imperium, et in medio fornacis ardentis gloriose
triumphaverunt. Deinde ubi placuit Deo ut solveretur
<nobr><sub></sub></nobr> captivitas, et fundaretur templum quod destructum
fuerat, et reaedificaretur ipsa civitas Jerusalem,
hoc itidem per viros tres Deus effecit, per quales
voluit, et per quales fieri oportuit, scilicet non per
ipsos tantum captivos et inopes, sed per eos sub
quibus captivi tenebantur reges potentes, Cyrum,
Darium et Artaxerxem. Deinde ubi voluit superbissimus
Aman delere universum genus Judaeorum. per
istos tres salus facta est, Esther et Mardochaeum, et
ipsum regem Assuerum. Deinde cum idem agere conaretur
diabolus sub regno Graecorum, per trium
ducum Judae et Jonathae et Simonis bellicam virtutem
ac praeclaram fidem, illius populi reliquiae salvatae
sunt. Valde jucundum in istis numeris mysterium,
quia septies, sicut hic enarratum est, propter
<nobr><sub></sub></nobr> viros tres, sive per viros tres, Deus unus et trinus,
id est, quem confitemur et colimus, Pater, et Filius,
et Spiritus sanctus, populum illum salvavit et liberavit
usque ad implendum verbum promissionis, per
quod et nos salvi facti sumus.</p>
<br> <h4><center>CAPUT. XV. </center></h4>
<p><em>Non ita nunc esse populo illi post natum Christum,
sed si fuerint, ait Dominus, tres viri isti in medio
ejus, Noe, Daniel, et Job, vivo ego, quia ipsi soli
justitia sua liberabunt animas suas.</em></p>
<p>Accipe autem, quid nunc Dominus dicat per prophetam
Ezechielem: Fili hominis, terra cum peccaverit
mihi, ut praevaricetur praevaricans, extendam
manum super eam, et interficiam de ea hominem et
jumenta. Et si fuerint tres isti viri in medio ejus,
<nobr><sub></sub></nobr> Noe, Daniel et Job, vivo ego, quia ipso soli justitia
sua liberabunt animas suas <strong>(Ezech. XIV)</strong>. Nec semel
dixisse contentus, secundo et tertio et quarto sententiam
repetit vivo ego, quia nec filios nec filias liberabunt,
sed ipsi soli liberabuntur; vivo ego, non liberabunt
filios neque filias, sed ipsi soli liberabuntur, vivo
ego quia filium et filiam non liberabunt, sed ipsi soli
justitia sua liberabunt animas suas <strong>(ibid.)</strong>. Quatuor
judicia sua Dominus distinguens, famem, malas bestias,
gladium, et pestilentiam, de singulis eamdem
sententiam subscripsit. At non omni, sed cuidam
terrae, cum peccaverit; non omni, inquam, sed cuidam
terrae, nam post omnia haec, ita subjunxit:
Quod et si quatuor judicia mea pessima, gladium,
et famem, et bestias malas, et pestilentiam misero
<nobr><sub></sub></nobr> in Jerusalem, ut interficiam de ea hominem et pecus;
tamen relinquetur in ea salvatio educentium filios
et filias <strong>(ibid.)</strong>. Nisi istud decrevisset, nisi quamdam
terram in superioribus sententiis, quae longe
diversa sit ab Jerusalem, intelligi voluisset; nimirum
id quod ait: Noe, Daniel et Job, ipsi soli justitia
sua liberabunt animas suas, contrarium videretur
ei quod hactenus narratum est, quia multoties propter
viros tres et per viros tres gens illa liberata est.
Quomodo ergo separatienem fecit terrae ab Jerusalem,
quid nisi separationem intelligere debemus
terrae, id est Synagogae, quae nunc usque blasphemat
Christum, quem crucifixit ab Jerusalem id est
ab Ecclesia, quae in Christum credit? Sed dicit aliquis:
<nobr><sub></sub></nobr> Quomodo in medio terrae illius, id est Synagogae,
quae Christum crucifixit, unquam esse potuerunt
tres isti viri, Noe, Daniel et Job? Ad haec
inquam: Isti quidem tres viri, Noe, Daniel et Job
longe ante fuerunt, longe ante ab hac vita decesserunt,
quam illa terra maledicta crucifigeret Christum
Dei Filium. Sed si causam illorum rite discernas,
scilicet quia Noe arcam in communi periculo erexit,
et Daniel caelibem vitam duxit, et Job propriae
domui suae bene praefuit, maxime ex eo notus, quod
in tentatione inventus est fidelis, patenter intelligis,
quia in medio terrae illius fuerunt, et de medio terrae
illius ad nos venerunt tres viri isti, Noe, Daniel et
Job. Quod si parum videtur communiter demonstrare
in omnibus apostolis Christi, qui in medio terrae
<nobr><sub></sub></nobr> illius fuerunt, et inde venientes tres vivendi ordines
supra dictos nobis gentibus ordinaverunt, ecce quasi
digito demonstrare possumus quosdam ex illis, videlicet
apostolis, tres viros, Petrum, et Joannem, et
Paulum, valde similes illis, Noe, Daniel et Job. Denique
Petrus praecipuus rectorum Ecclesiae, ipse est
quasi Noe <strong>(I Cor. VII)</strong>; et Joannes praecipuum exemplar
caelibis, seu virginalis vitae, ipse est quasi
Daniel <strong>(Ephes. II)</strong>; et Paulus qui inter caetera, in
quibus plus omnibus laboravit, conjugalem quoque
vitam bene ordinavit, ipse est quasi Job <strong>(II Tim. III)</strong>.</p>
<br> <h4><center>CAPUT XVI. </center></h4>
<p><em>Quali a gladio et fame, qualibus a bestiis, quali a
pestilentia propinquos suos secundum carnem Judaeos
apostoli non salvaverunt, et quod ipsi fuerint
</em><nobr><sub></sub></nobr> <em>in medio eorum quasi Noe, Daniel et Job.</em></p>
<p>Nunc igitur demonstrandum est, quali a gladio et
fame, qualibus a bestiis, quali a pestilentia propinquos
suos secundum carnem Judaeos non salvaverint,
sed ipsi soli animas suas liberaverint, et quam ob
causam juste hoc fieri debuerit. Quod ut evidentius
fiat jam ordine accendendum est ad illam bestiam
quartam sine nomine, de qua sic scriptum est: Post
haec aspiciebam in visione noctis, et ecce bestia
quarta terribilis atque mirabilis et fortis nimis, dentes
ferreos habens magnos, comedens atque comminuens
et reliqua pedibus suis conculcans <strong>(Dan. VII)</strong>.
Quomodocunque regnum Romanum bestia magna,
terribiliter atque miribiliter dentibus magnis, dentibus
ferreis caeterarum gentium robur comederit
<nobr><sub></sub></nobr> atque comminuerit non adeo pertinuit ad illos captivos,
quorum uni haec revelata, per quorum unum
haec nobis scripta sunt. Cura enim erat illis tantum
de genere suo, cura erat Spiritui prophetico de illis
propter Christum, qui nasciturus erat ex eodem
populo. Sicut ergo de caeteris bestiis scimus quia
taliter demonstratae sunt, verbi gratia ut uni diceret:
Surge, comede carnes plurimas <strong>(ibid.)</strong>, propter
populum Judaicum, de quo Aman dixit regi Assuero:
Si tibi placet, decerne ut pereat <strong>(Esther. III)</strong>,
ita et de ista bestia quarta, bestia terribili atque
admirabili, <strong>79</strong> quod dictum est: Comedens atque
comminuens, et reliqua pedibus suis conculcans, ad
eumdem populum spectat, quem, ducibus sive principibus
<nobr><sub></sub></nobr> Tito et Vespasiano, regnum illud comedit
atque comminuit, tam terribili comestione, tam
mirabili comminutione, ut nulli unquam populo, vel
civitati ab initio saeculi taliter contigerit, sicut Josephus
scriptor admirando pariter et dolendo patenter
edisserit <strong>(lib. VII De bell. Jud.)</strong>, et reliqua sic pedibus
suis conculcavit, ut nunc usque patet quia in
omnes gentes ducti sunt captivi, qui reliqui fuerunt
ex eis. Nunquid tres viri isti, Noe, Daniel et Job, si
fuissent in medio eorum, liberassent eos? Fuerunt
autem similes istorum aliqui in medio eorum, scilicet
apostoli et multi credentes in Christum, sed non
liberaverunt eos, imo ut ipsi soli liberarent animas
suas per divinam jussi sunt revelationem imminente
obsidione, exire de medio eorum. Nonne hoc fuit
<nobr><sub></sub></nobr> quasi Noe, et Daniel et Job exire de medio eorum?
Remanserunt autem in medio eorum tres alii valde
contrarii Eleazarus et Joannes et Simon, auctores et
principes nimis crudeles seditionum inenarrabilium,
et ita mirabiliter evenit, et cum in Babylone audieris,
tres video viros ambulantes in medio ignis, et
aspectus quarti, similitudo est Filii Dei <strong>(Dan. III)</strong>
Hic econtra in ea, quae dicebatur Jerusalem, exclamare
possis: Tres video viros obtinentes miseram
Jerusalem, discindentes eam et excruciantes, gladio
et fame, miserabilibus modis; tres, inquam, viros
principes iniquitatis, et totius latrocinii, et aspectus
quarti similis est Barabbae latronis seditiosi. Nam
quia Barabbam sibi praeelegerunt, Christum autem
Dei Filium interfici petierunt <strong>(Matth. VII)</strong>, idcirco
<nobr><sub></sub></nobr> omnis Noe, et omnis Daniel, et omnis Job recessit
ab eis, et justo judicio, cum foris obsiderentur a
Romanis, intus dati sunt in praedam tribus illis auctoribus
seditiosis, qui contra semetipsos divisi,
communiter diruperunt, et certatim effoderunt viscera
jejuna et esurientia plenae civitatis.</p>
<br> <h4><center>CAPUT XVII. </center></h4>
<p><em>Quod vel quale fuerit peccatum terrae illius quam Noe,
et Daniel, et Job salvare non potuerunt, et quomodo
Judaei blasphemaverunt, vel dixerunt contra Spiritum
sanctum.</em></p>
<p>Hoc judicium terrae illius quae peccavit, non quomodocunque
sed ita quemadmodum dixit: terra cum
peccaverit mihi, ut praevaricans praevaricetur <strong>(Ezech.
XIV)</strong>. Quidnam est prevaricando praevaricari, nisi
<nobr><sub></sub></nobr> perseverare in proposito praevaricationis corde impoenitenti?
Hoc denique est peccatum terrae illius
gravissimae, scilicet Judaeorum, quibus maxime et
primo loco, et deinde haereticis illa redargutio congruit:
Filii hominum usquequo gravi corde <strong>(Psal.
IV)</strong>. Quomodo illi maxime praevaricati sunt, id est
in praevaricatione perseveraverunt? Filium Dei Dominum
Jesum Christum in praevaricatione sua reprobaverunt
et crucifixerunt. In praevaricatione,
inquam, id est, contra legem suam. Dixerat enim
in lege Moyses: Prophetam de gente tua et de
fratribus tuis, sicut me, suscitabit tibi Dominus Deus
tuus, ipsum audies. Qui autem verba ejus, quae loquetur
in nomine meo, audire noluerit, ego ultor
<nobr><sub></sub></nobr> existam <strong>(Deut. XVIII)</strong>. Ergo Dominum Christum
reprobando, praevaricati sunt, praesertim cum legitimum
haberent signum, per quod intelligere eum
possent esse prophetam illum, scilicet sufficiens in
opere et sermone ejus veritatis testimonium. Sed
forte aliqui de ignorantia se excusare potuerunt,
dicentes eum esse magnum. Proinde cum blasphemaretur
ait: Et quicunque dixerit verbum contra
Filium hominis, remittetur illi <strong>(Matth. XII)</strong>. Et
cum pateretur: Pater, inquit, ignosce illis, non
enim sciunt quid faciunt <strong>(Luc. XXIII)</strong>. Sed quid
post haec? Quomodo terra illa inexcusabilis facta est,
vel quomodo praevaricans praevaricata est, ut inexcusabilis
esset? Venit Spiritus sanctus super discipulos
ejus, quos nimirum significans dixerat illis: Et si ego
<nobr><sub></sub></nobr> in Beelzebub, principe daemoniorum ejicio daemonia,
filii vestri in quo ejiciunt? Ideo ipsi judices vestri erunt
<strong>(Matth. XII)</strong>.---Ejiciunt, dixit, id est, certissime
ejicient, magis quam nunc, cum Spiritus sanctus
advenit: Venit, inquam, Spiritus sanctus manifesta
virtute testimonium perhibere, quod ille esset Christus,
et tunc adimpletum est quod dixerat illis:
Cum autem venerit Paracletus, quem ego mittam
vobis a Patre Spiritum veritatis, quia Patre procedit
ille testimonium perhibebit de me, et vos testimonium
perhibebitis <strong>(Joan. XV)</strong>. Hoc facto nihilominus
in praevaricatione perseveraverunt et blasphemare
non cessaverunt, et tunc demum contra Spiritum
sanctum verbum dixisse judicati sunt, et illa
sententia venit super eos: Qui autem dixerit
<nobr><sub></sub></nobr> verbum contra Spiritum sanctum, non remittetur
ei, neque in hoc saeculo, neque in futuro <strong>(Matth. XII)</strong>.</p>
<br> <h4><center>CAPUT XVIII. </center></h4>
<p><em>De Jerusalem quae illa sit, de qua Dominus ibidem:
Quod si quatuor judicia mea pessima misero in
Jerusalem, tamen relinquetur in ea salvatio educentium
filios et filias.</em></p>
<p>Illa autem, quae est Jerusalem, qualem habet
proventum in medio cunctarum tribulationum? Quod
et si, inquit, Dominus, continuo in eodem propheta:
Quatuor judicia mea pessima, gladium, et famem,
bestias malas, et pestilentiam misero in Jerusalem,
ut interficiam de ea hominem et pecus, tamen relinquetur
in ea salvatio educentium filios et filias
<strong>(Ezech. XIV)</strong>. Mira distantia, mira oppositio illius
<nobr><sub></sub></nobr> terrae, id est, apostatricis Synagogae et istius Jerusalem,
id est, fidelis et catholicae Ecclesiae. In illa
terra, Noe, Daniel et Job, si fuerint in medio ejus,
non possunt ab uno quolibet judiciorum istorum
liberare filios et filias, sed solas animas suas; in
ista autem Jerusalem, sic cuncta haec quatuor judicia
Dominus judicat in eam, videlicet, ut probetur
patientia sanctorum quod saepe factum est, non
dico, quod minus est Noe, Daniel et Job, si fierint
in medio ejus, liberabunt filios et filias. Sed dico
quod plus est: Relinquetur in ea salvatio educentium
filios et filias. Plus namque est moriendo educere
filios et filias in vitam aeternam qui non erant, quam
orando liberare ab interfectione corporis filios et
<nobr><sub></sub></nobr> filias qui jam erant. Audivimus, vidimus, quanta
fecerit in ista Jerusalem totus mundus in maligno
positus <strong>(I Joan. V)</strong>, et maxime eadem illa bestia
superius memorata terribilis atque mirabilis quantis,
quam late diffusis persecutionibus, quasi magnis et
ferreis dentibus, istam Jerusalem comederit atque
comminuerit. Sed quid nocuit? Relicta est enim in
eis salvatio educentium filios et filias, quia nimirum
sicut frumentum seminatum et in terra mortuum,
in multiplicem resurgit fructum <strong>(Joan. XII)</strong>; ita
persaepe paucis pro testimonio fidei morientibus
multa millia rationabilem patientiam illorum considerando,
in Christum crediderunt. De quibus recte
dicas, quia priores illi morientes, istorum patres sive
matres fuerunt, eoque tanquam filios et filias, imo
<nobr><sub></sub></nobr> vere filios et filias suo sanguine pepererunt. Ista
ergo est vere Jerusalem et vere domus Juda, cui
dictum illud in Osee veraciter congruat: Et domui
Juda miserebor, et salvabo eos in Domino Deo suo, et
non salvabo eos in arcu, et gladio, et in bello, et <strong>80</strong>
in equis, et in equitibus <strong>(Ose. I)</strong>. Item in Zacharia:
Non in exercitu, nec in robore, sed in Spiritu
meo, dicit Dominus exercituum <strong>(Zach. IV)</strong>. Spiritus
tuus a te procedens. Domine exercituum, et ab coenaculo
incipiens, ubi exspectabatur, cum pauci homines
essent congregati in unum, venit usque ad illius
bestiae dentes magnos, dentes ferreos, quae nimirum
bestia, scilicet Romanum imperium vere erat Babylonia,
et per omnem persecutionis fornacem,
semetipsum exhibens piis martyribus tanquam
<nobr><sub></sub></nobr> ventum roris flantem tandiu Filius Dei cum illis
ambulavit per medium ignis et fidem illorum illaesam
custodivit; donec illa bestia homo fieret, id est,
rationem admitteret, et rationabilem esse Christianorum
fidem intelligens, vexillum crucis in sua
fronte susciperet, ac voce humana Patrem et Filium
et Spiritum sanctum unum et verum esse Deum
pronuntians, etiam patronum se cultoribus ejus
exhiberet.</p>
<br> <h4><center>CAPUT XIX. </center></h4>
<p><em>De tribus viris illis, quorum haec propria nomina
fuerunt, Noe, Daniel et Job, qualiter suis quisque
temporibus egressi fuerunt.</em></p>
<p>Exeant igitur de terra illa quicunque pertinere
<nobr><sub></sub></nobr> cupiunt ad tres viros istos, Noe, Daniel et Job, et
videant illius terrae quanta desolatio, et istius Jerusalem
quam fructuosa sit probatio. Nam ecce, inquit,
ipsi egredientur ad vos, et videbitis viam eorum
<nobr><sub></sub></nobr> et adinventiones eorum, et consolabimini super malo
quod induxit in Jerusalem et omnibus quae importavi
super eam, et consolabuntur super vos cum videritis
viam eorum, et adinventiones eorum, et cognoscetis
quod non frustra fecerim omnia quae feci in ea, ait
Dominus Deus <strong>(Ezech. XIV)</strong>. Magnum et pene inenarrabile
sacramentum. Quomodo de terra illa,
quam supra habuimus, Noe, Daniel et Job, toties
nominati ad nos exierunt, quoniam filios et filias
salvare non potuerunt? Dicamus in primis de tribus
viris illis, quorum haec propria nomina fuerunt Noe,
Daniel et Job, qualiter suis quique temporibus egressi
fuerint. Primus egressus est Noe cum tribus filiis,
Sem, Cham et Japhet <strong>(Gen. VIII)</strong>. Daniel vero cum
tribus pueris, Sidrach, Misach et Abdenago <strong>(Dan. III)</strong>.
<nobr><sub></sub></nobr> Job autem cum tribus amicis suis, Eliphaz Themanites,
Baldat Suites et Sopharna Amathites <strong>(Job II)</strong>. Qualis
fuit egressus illorum? Egressus Noe de congerie
mortuorum fuit ad reparationem generis humani de
tribus filiis, sub trina benedictione Dei dicentis
Crescite et multiplicamini <strong>(Gen. II)</strong>. Egressus Danielis
cum suis concaptivis ad consolationem ipsorum
cum tribus pueris, quos de medio Babyloniae fornacis
victores recepit, glorificatus ipse tribus gratiae incrementis
in conspectu trium regum, videlicet in
conspectu Nabuchodonosor, interpretatione somniorum;
in conspectu Balthasar, lectione et interpretatione
verborum, quae miro modo in pariete ab invisibili
visibiliter scripta sunt; et in conspectu Darii
victoria laudabili, quia misit Dominus, ait, angelum
<nobr><sub></sub></nobr> suum, et conclusit ora leonum, et non me
contaminaverunt <strong>(Dan. II, V, XIV)</strong>. Egressus Job
fuit in exemplum patientiae cunctis superventuris
saeculis, tribus modis tentati atque probati, scilicet
occulta potestate, quam adversus eum Satan accepit
<strong>(Job I, II)</strong>, sed aperta lingua conjugis, et nimia
trium amicorum sapientia quae illum valde afflixit,
quos non recta locutos ipse per sacrificium Deo
reconciliavit <strong>(Job. XLII)</strong>. Itaque tres viri isti, Noe
cum tribus filiis, Daniel cum tribus sociis, et Job
cum tribus amicis, fiunt duodecim, et hic numerus
eorum est, qui et arcam, scilicet Ecclesiam in aquis
baptismi regendam primi post Christum susceperunt,
et in gentibus, quasi in Babylonia Deum clarificaverunt,
et in cunctis tentationibus fortiter perstiterunt.
<nobr><sub></sub></nobr> Quod qui rite perpendit, nimirum ipse persentit hoc
dictum a Domino: Et cognoscetis quod non frustra
fecerim omnia quae feci <strong>(Ezech. XIV)</strong>.<span class="text-blue-600 font-bold"