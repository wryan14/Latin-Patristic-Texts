CAPUT PRIMUM.<nobr><sub></sub></nobr>  </center></h4>
<p><em>Propositio, dicere aliquid de humana creatura ad
laudem S. Trinitatis ad honorem Spiritus sancti de
Patre et Filio procedentis, cujus in ista creatura
valde clara rutilant bona.</em></p>
<p>Sapientis viri est, dum aedificat domum suam, fodere
in altum, et ponere fundamenta supra petram.
Descendit pluvia, ait Dominus; venerunt flumina,
et flaverunt venti, et irruerunt in domum illam, et
non cecidit, fundata enim erat supra petram <strong>(Matth.
VII)</strong>. Nimirum illi viro sapienti aliquatenus et nos
extremum cupimus assimilari. Quoties enim cupientes
exigere aliquod boni ac fidelis sermonis aedificium,
quaerimus ac tenemus aptum sive conveniens
quodlibet capitulum de auctoritate divina, auctoritate
<nobr><sub></sub></nobr> canonica, sive prophetarum, sive apostolorum,
ut aedificemus super fundamentum illorum,
profecto fodimus in altum et ponimus fundamenta
supra petram. Ac proinde si descendant loquaces
pluviae saecularium, maximeque sophistarum odibilium,
quibus sua stipula suumque placet fenum,
nostrum autem vile est aurum sive argentum. Et
nostri lapides pretiosi contemptibiles sunt, si, inquam,
veniant flumina haereticorum, et irruant in
domum nostram, non cadet, quia supra petram
fundata est. Igitur de humana creatura jam dicturi
aliquid, ad gloriam et laudem sanctae Trinitatis, ad
honorem Spiritus sancti de Patre et Filio procedentis,
cujus in ista creatura valde clara rutilant dona,
quaerimus hoc fundamentum, et in omni portiuncula
<nobr><sub></sub></nobr> sermonis nostri certum de sanctis Scripturis tenere
cupimus capitulum, quia videlicet hoc est, sicut jam
diximus, fodere in altum, et ponere fundamenta
supra petram. Primum capitulum hoc est.</p>
<br> <h4><center>CAPUT II. </center></h4>
<p><em>De proposito Dei dicentis: Faciamus hominem ad
imaginem et similitudinem nostram.</em></p>
<p>Faciamus hominem ad imaginem et similitudinem
nostram <strong>(Gen. I)</strong>. Hinc ait fidelis David:
Manus tuae fecerunt me, et plasmaverunt me
totum in circuitu <strong>(Psal. CXVIII; Job. X)</strong>. Fodiens
hic in altum ut fundamenta ponam, qualem invenio
petram, nisi ipsam beatae Trinitatis intentionem dicentis:
Faciamus hominem ad imaginem et similitudinem
nostram? Quaenam erat intentio vel quid
<nobr><sub></sub></nobr> erat in intentione ejus, nisi is qui nunc sedet ad
dexteram Patris mediator Dei et hominum, homo
Christus Jesus? <strong>(I Tim. II.)</strong> Si enim, quod saepe
dictum, semperque sciendum est, non solum per
ipsum, verum etiam, ut Apostolus ait, propter ipsum
omnia, quanto magis humana propter ipsum facta
est creatura! Cum ergo dicit: Faciamus hominem
ad imaginem et similitudinem nostram, parum
est ad consummationem propositi Dei hoc attendere,
<nobr><sub></sub></nobr> quod omnes electi <strong>(Hebr. II)</strong>, qui secundum
propositum vocati sunt sancti <strong>(Rom. VIII)</strong>, et
rationales creati, et similes Deo sunt futuri, tanquam
patri suo filii, juxta illud: Charissimi nunc
filii Dei sumus, sed nondum apparuit quid erimus;
scimus quia, cum apparuerit, similes ei erimus,
quoniam videbimus eum sicuti est <strong>(I Joan. III)</strong>,
parum, inquam, hoc est, nisi hunc hominem attendas
qui ipse est, ut Apostolus ait, imago Dei invisibilis
<strong>(Col. I)</strong>, et sicut idem alibi loquitur: Splendor
gloriae et figura substantiae ejus <strong>(Hebr. I)</strong>.
Nunquid enim cum haec diceret beata Trinitas.
Faciamus hominem, et caetera, de homine isto
nihil cogitaverat aut proposuerat, sed postquam
peccavit Adam, tunc demum istud cogitavit Deus,
<nobr><sub></sub></nobr> ut homo fieret Dei Filius, ob redimendum humanum
genus. Diximus de hoc in praecedentibus, cum
de angelis loqueremur, quia si verum dicit, imo
quia verum dicit Evangelista: Quod factum est
in ipso vita erat, nihil excipiens, praemiserat enim:
Omnia enim per ipsum facta sunt, et sine ipso
factum est nihil <strong>(Joan. I)</strong>, multo magis homo iste
ab ipso Verbo in unitatem personae assumendus,
antequam angeli fierent, in ipso vita erat, et
hoc erat propositum ejus deliciosum, sicut Sapientia
loquitur, quae non est aliud quam ipse Dei Filius:
Dominus possedit me initio viarum suarum, antequam
quidquam faceret, a principio, et caetera
quae ita concludit, et deliciae meae esse cum filiis
<nobr><sub></sub></nobr> hominum <strong>(Prov. VIII)</strong>.</p>
<br> <h4><center>CAPUT III. </center></h4>
<p><em>De eo quod ait beatus Job, et post eum David:
Manus tuae fecerunt me et plasmaverunt me.</em></p>
<p>Magnum igitur negotium, et res valde operosa,
magnum sanctae Trinitatis exigebat consilium ut
taliter diceret: Faciamus, et sic dicendo, quasi
semetipsam una Patris, et Filii, et Spiritus sancti
divinitas ad operandum hortaretur, tali modo ut
rem bene perpendentes, recte dicant sancti supra
dicti: Manus tuae fecerunt me et plasmaverunt
me, da mihi intellectum <strong>(Psal. CXVIII)</strong>;---manus
tuae fecerunt et plasmaverunt me totum in circuitu
<strong>(Job X)</strong>. Quid enim tale creatum est in diebus
primis? quid tale factum est in illis generationibus
<nobr><sub></sub></nobr> coeli et terrae? In illo die, quo fecit Dominus
Deus coelum et terram et omne virgultum agri?
Pulchre ergo dictum et magna cum reverentia est
<strong>35</strong> audiendum, quia cum de singulis operum Dei
speciebus, narrans Scriptura dixerit: Dixitque
Deus: Fiat hoc vel illud, de homine solo narrat
Deum dixisse: Faciamus <strong>(Gen. II)</strong>. De singulis
vero diebus, sive dierum operibus nos latius alio in
opere tractavimus, in quo nec illud diligentiam
<nobr><sub></sub></nobr> nostram praeterivit, quia septies Deus dixit: Fiat,
et si non eodem verbo, tamen eodem modo usus
dicendi quem <em>imperativum modum</em> appellant grammatici,
et septies bonitati ejus opus suum complacuit,
dicente Scriptura: Et vidit Deus quia bonum
est <strong>(Gen. I)</strong>, quae videlicet bonitas Dei non est
aliud, quam septiformis Spiritus Dei. De homine
autem non dixit: Fiat homo, sive producat terra
hominem, sed Faciamus, ait, ac deinceps ita scriptum
est: Formavit igitur Dominus Deus hominem
de limo terrae, et inspiravit in faciem ejus spiraculum
vitae <strong>(Gen. II)</strong>. Nimirum ubi dicit: Formavit
de limo terrae, quod est plasmare, locum
sive causam praebuit admirationi nostrae, scientiamque
suggessit humilitati nostrae, ut diceret: Manus
<nobr><sub></sub></nobr> tuae fecerunt me et plasmaverunt me. O igitur
magnum spectaculum, grande miraculum! Putasne
sancti angeli, qui jam fuerant conditi, sciebant quid
tanto molimine plasmator Deus inciperet operari?
Nimirum absconditum erat illi sacramentum, si verum
loquitur Apostolus, imo qui in Apostolo loquitur
Christus. Ait enim: Mihi minimo omnium
sanctorum data est gratia haec, in gentibus evangelizare
investigabiles divitias Christi, et illuminare
omnes, quae sit dispensatio sacramenti absconditi a
saeculis in Deo qui omnia creavit, ut innotescat
principibus et potestatibus in coelestibus per Ecclesiam
multiformis sapientia Dei <strong>(Ephes. III)</strong>. Solus
plasmator ipse sciebat et in semetipso absconditum
habeat tantummodo dignitatem futuri operis praesignans
<nobr><sub></sub></nobr> qualitate operationis, operando manibus
suis.</p>
<br> <h4><center>CAPUT IV. </center></h4>
<p><em>Quod manus aut pedes in Deo non sint, quemadmodum
in nobis, sicut putaverunt hi qui pro rustica simplicitate
dicti sunt humaniformii, et de eo quod
scriptum est in Isaia: Quis appendit tribus digitis
molem terrae, et libravit in pondere montes, et colles
in statera?</em></p>
<p>Nec vero hoc dicimus aut opinamur quod manus
aut pedes in Deo sint, quemadmodum in nobis,
sicut putaverunt hi qui pro rustica simplicitate
dicuntur humaniformii, sed pluralitate manuum,
dum dicitur: Manus tuae fecerunt me, pluralitas
innuitur personarum, sicut et alibi pluralitate trium
<nobr><sub></sub></nobr> digitorum. Scriptum quippe est in Isaia: Quis
appendit tribus digitis molem terrae, et libravit in
pondere montes, et colles in statera? <strong>(Isa. XL.)</strong>
Tribus enim digitis, id est, tribus personis unius
verae summae Deitatis. Cum ergo dicit: Quis appendit
tribus digitis, sapiens responsum expostulat
ut dicas: Tu, Deus, appendisti. Quod cum responderis,
placet illi ut quaeras adhuc et dicas: Ubi?
quomodo? qualem molem terrae? quos montes?
quales appendi atque libravi colles? <strong>(Psal. CXLVIII.)</strong>
Taliter percunctanti pulchrum est ut respondeas
illi: Domine, si dicam, quia terram inanimatam et
insensibilem, quam calcamus pedibus nostris, tu
appendisti super nihilum, neque enim aliquibus sustentatur
<nobr><sub></sub></nobr> columnis, sed tu eam positione praecepti
tui fundasti, ut stabilis sit, montes et colles (qui
sunt terrae tumores) consistere jussisti: verum quidem
dico, sed parum est ad gloriam et laudem Trinitatis,
quam per tres digitos nobis insinuatam esse
vis, cujus capax non est terra haec inanimata et
insensibilis. Plus ergo dicam, quia ubi vel quando
dixisti: Faciamus hominem, et de limo terrae
masculum et feminam creasti sive plasmasti, et benedixisti
eis, dicens: Crescite et multiplicamini
<strong>(Gen. I)</strong>; ibi sive tunc tribus digitis molem terrae
appendisti, montesque in pondere, et colles
in statera librasti. Tunc illam terrae molem appendisti,
quae nimirum digna erat appensione trium
digitorum tuorum, scilicet montem illum magnum,
<nobr><sub></sub></nobr> qui secundum visionem Danielis implevit orbem
terrarum <strong>(Daniel. II)</strong>. Et illos montes in pondere,
atque illos colles in statera librasti, de quibus Apostolus
dicit: Nam quos praescivit, et praedestinavit
conformes fieri imaginis Filii sui, ut sit ipse primogenitus
in multis fratribus. Quos autem praedestinavit,
hos et vocavit; et quos vocavit, hos et justificavit;
quos autem justificavit, hos et magnificavit
<strong>(Rom. VIII)</strong>. Verissime nihil horum in praescientia
et praedestinatione defuit, quando dixisti: Faciamus
hominem ad imaginem et similitudinem
nostram, et creasti masculum et feminam, et benedixisti
dicens: Crescite et multiplicamini.
Praefinitum habebas numerum multiplicitatis eorum,
praecognitum habebas modum crementi, id
<nobr><sub></sub></nobr> est, meriti singulorum, et appendebas pondus meriti
in libra sive statera justae remunerationis. Quid
autem illi, quos non tetigerunt hi tres digiti in appensione
ejusmodi, id est, quos non praedestinasti
in hoc Verbo benedictionis: Crescite et multiplicamini,
quorum superflua multiplicitas de peccato,
vel propter peccatum venit te dicente ad mulierem:
Multiplicabo aerumnas tuas, et conceptus tuos
<strong>(Gen. III)</strong>. Si filii benedictionis quos nasci jussisti,
dicendo: Crescite et multiplicamini, recte dicuntur
et sunt montes et colles tribus digitis appensi
sive librati, quid de illis protinus censet in eodem
propheta Spiritus sanctus, quos vitiata caro protulit,
aut profert ultra modum et multiplicati sunt super
<nobr><sub></sub></nobr> numerum? Ecce, inquit, gentes quasi stilla situlae
et quasi momentum staterae reputatae sunt; ecce
insulae, quasi pulvis exiguus. Omnes gentes quasi
non sint, sic sunt coram eo, et quasi nihilum et inane
reputatae sunt ei <strong>(Isa. XL)</strong>. Quid rogo, vel quantum
est stilla situlae ad magnos montes? quid pulvis
exiguus, qui levi vento aufertur ad colles stabiles,
qui de loco suo nec per terraemotum, nec per tonitrua
moventur? Sic omnes filii hujus saeculi quantumlibet
alti videantur et magni sint in oculis suis,
nihil sunt in comparatione filiorum benedictionis,
qui, secundum propositum tuum, Trinitas Deus,
vocati sunt sancti <strong>(Rom. III)</strong>, quos ante saecula
praescitos et praedestinatos, suis quemque temporibus
in nomine tuo vocasti, justificasti et magnificasti,
<nobr><sub></sub></nobr> quorum magnitudo tunc clarissime apparebit,
quando constitutus dicetur eis: Venite, benedicti
Patris mei, possidete regnum, quod vobis paratum
est a constitutione mundi <strong>(Matth. XXV)</strong>.</p>
<br> <h4><center>CAPUT V. </center></h4>
<p><em>De eo quod ait Dominus Deus: Ecce Adam quasi
unus ex nobis factus est, sciens bonum et malum;
ad ipsum Adam: Quia pulvis es, et in pulverem
reverteris.</em></p>
<p>Procedamus ulterius. Propositum quippe nobis
est sanctae Scripturae agrum perambulare et quaerere
et demonstrare thesaurum sancti nominis hujus,
Patris, et Filii, et Spiritus sancti, sic in agro
<nobr><sub></sub></nobr> isto absconditum, ut tamen inveniri posset ab his
qui Deo divites esse volunt. Ecce, inquit Deus,
Adam factus est quasi unus ex nobis, sciens bonum
et malum <strong>(Gen. III)</strong>. Nunc ergo ne forte mittat
manum suam, et sumat etiam de ligno vitae, et vivat
in aeternum, <strong>36</strong> emisit eum Dominus Deus de
paradiso voluptatis, ut operaretur terram, de qua
sumptus est. Et ad ipsum Adam dixit: Quia pulvis
es et in pulverem reverteris <strong>(ibid.)</strong>. Quodque
uni dixit, nimirum omni generi humano dixit: Et
concedit dictioni vel judicio, imo misericordissimae
providentiae ejus, humilitas hominis, dum in psalmo
dicit: Mane sicut herba transeat, subauditur
homo sive natura humana, mane floreat et transeat,
vespere decidat, induret et arescat, quia defecimus
<nobr><sub></sub></nobr> in ira tua, et in furore tuo turbati sumus
<strong>(Psal. LXXXIX)</strong>. Et est sensus: Dixi, ne avertas
hominem in humilitatem, tamen non id oro ut
homo statim ex quo natus est, fiat immortalis et
impassibilis, sed potius concedo divinae sententiae,
qua dixisti: Quia pulvis es, et in pulverem reverteris,
scilicet, ut ipse apparens sicut herba
mane, nimirum viridis et pulchra, transeat, id
est, ad modum ipsius herbae deficiat. hoc modo
sive tali ordine. Sicut herba mane, ita homo in
juventute positus floreat, id est vigeat, et postea ab
ipso matutino flore juventutis transeat in vesperum
senectutis, et in illo vespere positus decidat, id est,
moriatur et post mortem induret, id est rigidum
cadaver fiat. Et deinde arescat, id est, aridus pulvis
<nobr><sub></sub></nobr> existat. Recte et valde prudens concessio, quia videlicet
non solummodo concedendum, verumetiam
omnibus modis laudandum est providum sanctae
Trinitatis consilium, cujus est vox ista secundum
pluralem numerum: Ecce Adam quasi unus ex
nobis factus est, sicut et illa de qua supra jam
tractatum est: Faciamus hominem ad imaginem
et similitudinem nostram. Laudare vel satis
considerare mens humana non sufficit ad altitudinem
hujus divini consilii, quo beata Trinitas homini
mortuo morte peccati, quae mors animae est, necessariam
providit mortem corporis, praeparatum habens
apud se bonae artis instrumentum, quo posset
per mortem corporis mors animae destrui.</p>
<br> <h4><center>CAPUT VI.<nobr><sub></sub></nobr>  </center></h4>
<p><em>Exclamatio supra prophetae, qui post illud supra
dictum: Quis appendit tribus digitis molem terrae,
protinus subjunxit: Quis adjuvit Spiritum
Domini, aut quis consiliarius fuit et ostendit
illi?</em></p>
<p>Hic igitur exclamare libet cum propheta, qui cum
dixisset: Quis appendit tribus digitis molem terrae,
et libravit in pondere montes, et colles in statera
cujus capituli supra meminimus, protinus
subjunxit: Quis adjuvit Spiritum Domini? aut
quis consiliarius ejus fuit, et ostendit illi? Cum quo
iniit consilium, et instruxit eum, et docuit eum semitam
justitiae, et crudivit eum prudentia, et viam
prudentiae ostendit illi? <strong>(Isa. XL.)</strong> Exclamatio sive
admiratio haec, nimirum et si in aliis mirabilibus
<nobr><sub></sub></nobr> tuis, Deus, congrua est, maxime in isto, vel pro isto
consilio tuo locum habet, quo sic bene consuluisti
humano generi, ut diceres ironia quidem gravissima:
Ecce Adam quasi unus ex nobis factus
est, quia videlicet sic serpens dixit: Eritis sicut
dii <strong>(Gen. III)</strong>, statimque subjungeres: Nunc
ergo, ne forte mittat manum suam, et sumat etiam
de ligno vitae, et comedat, et vivat in aeternum <strong>(ibid.)</strong>.
Hoc denique cum consilio locuta es, o beata Trinitas!
Est enim consilium apud te; si non esset apud
te consilium, non diceret propheta: Domine, consilium
tuum antiquum verum fiat, et Psalmista
dicat: Consilium autem Domini in aeternum manet
<strong>(Psal. XXXII)</strong>. Est ergo consilium apud te Deus in
Spiritu sancto sicut et fortitudo; unde idem Spiritus
<nobr><sub></sub></nobr> sic dicitur Spiritus consilii, sicut et Spiritus fortitudinis
<strong>(Isai. XI)</strong>. Viderit quid sentiat aliquis, ego in nullo
magis admiror, in nullo magis amplector altitudinem
consilii divini quam in isto dicto vel facto,
quod dixit homini: Pulvis es, et in pulverem reverteris
<strong>(Gen. III)</strong>, et emisit eum, ne comederet
de ligno vitae et viveret in aeternum. Audebo igitur
circa illud consilium versari et respondere percunctationibus
istis, quoniam et si verum Apostolus
dicit: Quis enim cognovit sensum Domini? <strong>(Rom.
XI.)</strong> et ut subaudias nullus, tamen idem alibi loquitur:
Nos autem sensum Christi habemus <strong>(I Cor.
XII)</strong>. Denique antequam consilium istud antiquum
iniret Deus, nullus sensum ejus cognovit et nullus
<nobr><sub></sub></nobr> extrinsecus consiliarius ejus fuit, nunc autem postquam
factum est, cognoverunt multi, et ut verbis
utar ejusdem Apostoli, manifeste magnum est pietatis
sacramentum, quod manifestatum est in carne,
justificatum est in spiritu, apparuit angelis, creditum
est mundo, assumptum est in gloria. Percunctabor
igitur sicut percunctando ipse propheta percunctari
nos docuit, et respondebo prout Christiana
fides ad respondendum nos instruxit.</p>
<br> <h4><center>CAPUT VII. </center></h4>
<p><em>Item de eadem exclamatione: Quis adjuvit Spiritum
Domini? et de obedientia Filii, quod ipsa adjuverit
Spiritum Domini.</em></p>
<p>Quis adjuvit Spiritum Domini? Laborabat enim
Spiritus Domini. Denique si quis alius eum laborare
<nobr><sub></sub></nobr> fecit, ut dicat ei: Laborare me fecisti in iniquitatibus
tuis; si quis hominum contristavit eum, ut recte
dicat Apostolus: Et nolite contristare Spiritum
sanctum Dei, in quo signati estis in die redemptionis
<strong>(Ephes. IV)</strong>, maxime Adam illum contristavit
et laborare fecit in iniquitatibus suis, quibus omnem
posteritatem suam antequam nasceretur involvit et
praedamnavit. Quis in hujusmodi labore adjuvit
Spiritum Domini, volentem supplantare auctorem
peccati et reformare justitiam nascituris filiis benedictionis,
ne periret benedictio qua benedicens dixerat:
Crescite et multiplicamini. Quis, inquam,
illum adjuvit: Vere nullus extrinsecus, sed sola intrinsecus
sapientia Dei, obedientia Filii Dei. Puta
ergo dixisse in illo consilio Spiritum Domini. Ecce
<nobr><sub></sub></nobr> homo, sive humanum genus cum sit mortuum secundum
animam, si vita corporis vixerit in aeternum,
non erit quo recuperetur. Quid autem ad haec
sapientia Dei? Filius Dei? Holocaustum, ait, pro
peccato non postulasti, tunc dixi: Ecce venio <strong>(Psal.
VII)</strong>. Ego ego ex antiquis, antequam terra fieret, et
dum haec vel illa fierent, dum tecum essem cuncta
componens, jamdudum pro deliciis meis habebam
esse cum filiis hominum <strong>(Prov. VIII)</strong>. Sed ecce
oportet ut omnes moriantur morte carnis filii hominum,
quoniam morte animae mortui sunt. Non ego
subterfugiam propositum, et renuam esse cum filiis
hominum. Imo in majore necessitate majorem confirmabo
charitatem. Et ecce venio, taliter ut
causa illorum fiam holocaustum et pro peccato.
<nobr><sub></sub></nobr> Quis in hoc consiliarius fuit, et ostendit illi? Vere
nullus extrinsecus, sed ipse Dei Filius spontaneam
offerens obedientiam consiliarius fuit, imo est. Unde
propheta loquitur: Et vocabitur nomen ejus Admirabilis,
Consiliarius <strong>(Isa. IX)</strong>. Cum quo iniit consilium
et eum? Vere cum nullo extrinsecus, sed intrinsecus
instruxit in abscondito Trinitatis rationabiliter
diffinitum est decere eum, sicut Apostolus dicit:
Propter quem omnia, et per quem omnia, qui multos
filios in gloriam adduxerat <strong>(Hebr. II)</strong>, jam per praescientiam
et praedestinationem ante omnia saecula auctorem
salutis eorum per passionem consummari. Quid
rogo ista consummatione decentius? quid ista rationabili
<strong>37</strong> charitate pulchrius? Haec est semita justitiae
quam nullus extra docuit eum; haec est scientia
<nobr><sub></sub></nobr> qua nullus erudivit eum; haec est via prudentiae
quam nullus ostendit illi, sed ipse adinvenit. Vide
ergo. Nisi praecautum fuisset ne sumeret homo etiam
de ligno vitae, et viveret in aeternum, quales fierent
vel fieri possent deliciae huic sapientiae Dei, esse cum
filiis hominum? <strong>(Prov. VIII.)</strong> Si enim nec filii hominum,
qui mortui erant secundum animam, secundum
carnem morerentur, nec ipse Dei Filius dignatus
esse cum filiis hominum, secundum carnem moreretur,
quid deliciosum illi aut quae utilitas nobis,
illum esse cum filiis hominum? Nulla, sicut enim
granum frumenti cadens in terram, nisi mortuum
fuerit ipsum solum manet <strong>(Joan. XII)</strong>, ita nisi et nos
omnes filii hominum secundum carnem moreremur,
<nobr><sub></sub></nobr> et ipse volens esse cum filiis hominum, fuisset nobis
locutus hoc unum de similibus, ut secundum carnem
moreretur, maneret ipse solus, nec esset in
quo, vel per quid Divinitas nobis propitiaretur.
Nunc autem quia dixit Deus homini: Pulvis es, et
in pulverem reverteris. Dicit Job: Inveni in quo
propitier ei <strong>(Job XXXIII)</strong>, et quid est illud? Nimirum
ut debeam per omnia fratribus assimilari,
subauditur absque peccato, sicut dictum est alio
loco: Tentatum autem per omnia pro similitudine
absque peccato <strong>(Hebr. IV)</strong>. O inventio mirabilis!
ob hoc tradendum esse morti Filium, ut servo Dominus
deberet repropitiari.</p>
<br> <h4><center>CAPUT VIII. </center></h4>
<p><em>Item de eo quod ibidem in propheta scriptum est:
</em><nobr><sub></sub></nobr> <em>Cum quo iniit consilium, et instruxit eum, et
docuit eum semitam justitiae, et erudivit eum scientiam
et viam prudentiae ostendit illi. Et responsio
ad illam percunctationem secundum Apostolum dicentem:
Sapientiam loquimur inter perfectos.
Et alibi: Nobis autem revelavit Deus per Spiritum.</em></p>
<p>Istam justitiae semitam quis eum docuit? istam
prudentiae viam quis ostendit illi? Est enim ibi et
semita et via, et via sancta vocabitur <strong>(Isa. XXXV)</strong>,
ait idem propheta. Et aliis quidem semita, id est
angustior via; aliis autem via, subauditur plana sive
amplificata, et quibus vel qualibus est semita?
quibus itidem vel qualibus est via? Nimirum semita
illis est, qui non sapiunt ea quae Dei sunt, scilicet
sapientibus hujus saeculi, de quibus vel qualibus
<nobr><sub></sub></nobr> Apostolus cum dixisset: Quoniam Judaei signa
petunt, et Graeci sapientiam quaerunt; nos autem
praedicamus Christum crucifixum, Judaeis quidem
scandalum, gentibus autem stultitiam <strong>(I Cor. I)</strong>,
postmodum ait: Sapientiam autem loquimur inter
perfectos; sapientiam vero non hujus saeculi, neque
principum hujus saeculi, qui destruuntur; sed loquimur
Dei sapientiam in mysterio quae abscondita est,
quam praedestinavit ante saecula in gloriam nostram,
quam nemo principum hujus saeculi cognovit: si
enim cognovissent, nunquam Dominum gloriae crucifixissent
<strong>(I Cor. II)</strong>. Nimirum istis vel omnibus
qui ejusmodi sunt, ista ratio justitiae, de qua nunc
loquimur: Semita est, id est, via tamque arcta, ut
pauci sint vel fuerint ex eis qui invenirent eam.
<nobr><sub></sub></nobr> Porro via prudentiae, via, inquam, id est, plus quam
semita istis est, qui diligunt illum, quorum vel qualium
est unus idem Apostolus qui protinus subjungit:
Nobis autem revelavit Deus per Spiritum
suum, et caetera usque spiritualis homo judicat
omnia, et ipse a nemine judicatur; quis enim cognovit
sensum Dei qui instruat eum? nos autem
sensum Christi habemus <strong>(I Cor. II)</strong>. O ergo quam
pulchra via prudentiae, quanta pulchritudo justitiae
in verbis crucis, de quo tunc loquebatur Apostolus
dicens: Verbum enim crucis pereuntibus quidem
stultitia est, his autem qui salvi fiunt, id est nobis,
virtus Dei est <strong>(I Cor. I)</strong>, et de quo videlicet verbo
crucis mentio nunc nobis occurrit, contemplantibus
<nobr><sub></sub></nobr> illud concilium Trinitatis, quod admiramur cum
propheta dicente: Quis consiliarius ejus fuit, et
ostendit illi? <strong>(Isa. XL.)</strong> Audemus nos adjungere his
qui dicunt: Nobis autem revelavit Deus per Spiritum
suum, audivimus enim dicentem Dei Filium,
cum dignaretur baptizari a Joanne, nimirum baptismo
poenitentiae: Sic enim decet nos implere omnem
justitiam <strong>(Matth. III)</strong>. Audivimus et Apostolum
dicentem: Quia decebat eum auctorem salutis
per passionem consummari <strong>(Hebr. II)</strong>, quae
videlicet passio poenitentiae illius, quam ob implendam
omnem justitiam suscepit, consummatio fuit.</p>
<br> <h4><center>CAPUT IX. </center></h4>
<p><em>De illa ironia Dei sive sanctae Trinitatis, qua dixit:
</em><nobr><sub></sub></nobr> <em>Ecce Adam quasi unus ex nobis factus est, sciens
bonum et malum, cum jam praemisisset: Quia
pulvis es, et in pulverem reverteris, et quomodo
illa ironia in serium conversa est, quando novus
Adam Jesus Christus factus est una persona ex
tribus personis sanctae Trinitatis.</em></p>
<p>Non ergo dubitamus, quia simul ut sancta Trinitas
hanc ironiam edixit: Ecce Adam, quasi unus ex
nobis factus est, sciens bonum et malum, cum jam
praemisisset, Quia pulvis es, et in pulverem reverteris,
jamque fecisset Adae et uxori ejus tunicas
pelliceas, et induisset eos, taliter in eodem
consilio pertractatum est, ut diceret: Non est Adam
factus ut putabat, quasi unus ex nobis, imo amisit
illud quod habuerat, vel habere potuerat ex nobis.
Sed decet nos implere omnem justitiam, taliter ut
<nobr><sub></sub></nobr> unus ex nobis fiat quasi Adam, id est, ita fiat homo,
ut sit etiam mortalis secundum carnem sicut Adam,
et tali morte moriatur, quasi sceleratus, sicut est
Adam, et inter iniquos reputetur <strong>(Isa. LIII)</strong>, qualium
omnium exemplum est Adam. Per hoc enim fiet ut
quam multi filii Adam fiant, quasi unus ex nobis,
nequaquam a sua spe decepti, sicut deceptus est
Adam; fiant, inquam, quasi unus ex nobis, id
est, fiant filii Dei per gratiam, fratres et cohaeredes
unici Filii, qui est unus ex nobis. Nonne sic factum
est? Non ergo dubitamus in illo Trinitatis consilio
sic fuisse dictum sive tractatum, Filius Dei unus ex
illis tribus personis, bonum pro malo, id est, gratiam
pro rapina reddidit homini, factus quasi Adam. Unde
et dicit: Oblivioni datus sum, tanquam mortuus a
<nobr><sub></sub></nobr> corde, id est mortuus morte animae, et factus
sum tanquam vas perditum <strong>(Psal. XXX)</strong>, nimirum
ut fuit Adam, et aestimatus sum cum descendentibus
in lacum, qualium primus factus est Adam, et factus
sum, id est, reputatus sum sicut homo, sine
adjutorio, subauditur divino, et sicut vulnerati dormientes
in sepulcris, id est, oppressus tam actualibus
peccatis quam et peccato originali, quod fecit
Adam cum esset inter mortuos liber, videlicet potestatem
habens sumendi animam meam post mortem,
quae libertas mortuorum non est. Ita plane
factum est, ac perinde conversa est ironia illa in
serium, ut veraciter dicas: O Trinitas Deus, ecce
Adam quasi unus ex nobis factus est, id est, homo
<nobr><sub></sub></nobr> in unitate personae provectus est in Filio, qui unus
est ex nobis; homo, inquam, Filius Dei factus est,
et hic est novus Adam multorum filiorum pater,
quorum universitas, quasi unus ex nobis est, id
est, Filio Dei similis. Hinc est illud <strong>38</strong> quod dicunt:
Scimus quia, cum apparuerit, similes ei erimus,
quia videbimus eum sicuti est <strong>(I Joan. III)</strong>.</p>
<br> <h4><center>CAPUT X. </center></h4>
<p><em>De fide, quae est unum et praecipuum donorum Spiritus
sancti; quod ipsa in sanctis antiquis Patribus
primis tanti sacramenti tantae salutis praeparatio
fuerit.</em></p>
<p>Ad tam mirum tamque ineffabile sacramentum
nimirum grandi praeparatione opus erat. Qua vel cujusmodi
praeparatione, nisi fide? denique per culpam
<nobr><sub></sub></nobr> perfidiae et ambitionis nimiae, sese indignum Deo
fecerat Adam, credendo serpenti magis quam Deo,
et ambiendo celsitudinem illam, quam primus ambivit
ille, dicens in corde suo: Ero similis Altissimo
<strong>(Isa. XIV)</strong>. Quid enim aliud mendax ille promisit,
dicendo: Eritis sicut dii? Econtra, praeparatione
opus erat fidei et humilitatis, ut salvo
ordine justitiae, dignos se redderent filii hominum
illa gratia quam proposuerat sapientia, quam intelligimus
et simus ipsum esse Dei Filium dicens, ut
superius memoratum est, et deliciae meae esse cum
filiis hominum <strong>(Prov. VIII)</strong>. Unde haec praeparatio,
scilicet fides, nisi ex dono tuo venit, o Spiritus Domini?
Haec enim de divisionibus gratiarum, quas tu
<nobr><sub></sub></nobr> operaris, una et optima est, dicente Apostolo: Alii
quidem per Spiritum datur sermo sapientiae, alii
autem sermo scientiae secundum eumdem Spiritum,
alteri fides in eodem Spiritu <strong>(I Cor. XII)</strong>, et caetera
quarum videlicet gratiarum numerum novenarium
pulchre, ut arbitror, superius assimilari diximus
novem nominibus ordinum angelorum. Cum igitur
dicit idem Apostolus: Fide plurimam hostiam
Abel quam Cain obtulit Deo, per quam testimonium
consecutus est justus, testimonium perhibente Deo
muneribus ejus et per illam defunctus adhuc loquitur;
fide Henoch translatus est, ne videret mortem,
et non inveniebatur, quia transtulit illum Deus; ante
translationem enim testimonium habebat placuisse
Deo: sine fide autem impossibile est placere Deo
<nobr><sub></sub></nobr> <strong>(Hebr. XI)</strong>. Cum, inquam, haec et caetera dixit:
Admirationem nobis adauget, ut dicamus magis ac
magis, sicut supra memoratus propheta dicit: Quis
adjuvit Spiritum Domini? <strong>(Isa. XL.)</strong> Imo ubi erant
illi adjutores tui, o Spiritus Domini. Quorum vel qualium
unus loquitur Apostolus: Dei enim sumus
adjutores, subjungens: Dei agricultura estis,
Dei aedificatio estis secundum gratiam, quae data est
mihi, ut sapiens architectus fundamentum posui,
alius autem superaedificat <strong>(I Cor. III)</strong>. Ubi, inquam,
erant, quando ponebas illa fundamenta terrae, illos
primo secundum fidem Patres Ecclesiae? Nam hodie
ubicunque fundamentum hoc ponitur, ubicunque
fides fundatur, multi ejusmodi adjutores sunt, multae
<nobr><sub></sub></nobr> voces praedicatorum, multi libri prophetarum et
apostolorum, multa signa frequentia ad confirmationem
dictorum. At vero tunc quis te adjuvit, o
Spiritus Domini? quid habuisti hujusce adjutorii?
Tu solus absque libris, absque signis vel portentis
scripsisti, ut es digitus Dei in cordibus eorum Scripturam
hanc, id est fidei scientiam, per quam, vel
in qua testimonium consecuti sunt senes <strong>(Hebr.
XI)</strong>, ait idem Apostolus, scilicet Abel, et caeteri
antiqui Patres usque ad Moysen, quorum in cordibus
absque libris caeterisque adjumentis fundamentum
hoc, te ponente, fundatum est.</p>
<br> <h4><center>CAPUT XI. </center></h4>
<p><em>Quod illo tempore non solum fides, verum etiam prophetia
ante diluvium sanctis illis a sancto Spiritu
</em><nobr><sub></sub></nobr> <em>data fuerit, prout voluit, et de sacramento numeri
quo ait Lamech: Septuplum ultio dabitur de Cain,
de Lamech vero septuagies septies.</em></p>
<p>Caeterorum quoque charismatum nonnihil jam tunc
temporis senibus sive patribus illis divisit idem Spiritus
sanctus prout voluit, scilicet prophetiam, sive
scientiam divinam. Nam scientiam humanam non
adeo nos hic attendimus, quam humano plerumque
ingenio consequuntur et illi, qui sunt sine fide, vel
exspectatione hujus Paracleti. Verbi gratia, musicam,
cujus ita meminit Scriptura in illo qui septimus
fuit a Cain, et nomen fratris ejus, videlicet Jubal,
fuit Tubal, ipse fuit pater canentium cythara et
organo <strong>(Gen. IV)</strong>. Divinam autem scientiam dicimus,
quae divinum aliquid sive spirituale sapit, ut
est illud: Septuplum, inquit Lamech, ultio dabitur
<nobr><sub></sub></nobr> de Cain; de Lamech vero septuagies septies <strong>(ibid.)</strong>.
Hujus namque dicti meminisse, et huc respicere dignatus
est ipse Dominus, qui fere nihil absque Scripturarum
auctoritate loquebatur, dum Petro dicenti:
Domine, quoties peccabit in me frater meus
et dimittam ei? usque septies? ita respondit: Non
dico tibi, Petre, usque septies, sed usque septuagies
septies <strong>(Matth. XVIII)</strong>. Divinus namque sensus in
verbis istis latet, qui ex ratione numerorum facile
colligi potest. Nam septenarius numerus, in quo est
positum peccatum Cain, dicendo: Septies ultio
dabitur de Cain, insolubilis est, neque enim partes
habet mediam aut tertiam; aut alias praeter solas
unitates. Numerus vero septuagesimus septimus
<nobr><sub></sub></nobr> praeter unitates habet etiam alias partes, in quas resolvatur,
scilicet septenarium et undenarium; denique
septies undecies, sive undecies septies, septuaginta
septem sunt. Recte ergo et pulchre, sicut per septenarium,
in quo numero, sicut jam diximus, signatum
est peccatum Cain, insolubilis intelligitur ultio, quae
de ipso data est, eo quod impoenitens fuerit, et per septuaginta
septem, in quo numero positum est vulnus
sive livor Lamech, dicendo de Lamech vero LXXVII,
solubilis intelligitur ultio, id est, quam aliquando terminet,
vel finiet remissio, et hoc esse quod Dominus
Petro dixit: Non dico tibi septies, sed usque septuagies
septies, id est, non cuiquam impoenitenti,
sed omni poenitentiam agenti dimittes. Prophetiam
quoque aevi illius hominibus non omnino defuisse,
<nobr><sub></sub></nobr> vel illud pro exemplo sive testimonio sit, quod in
canonica legimus Epistola Judae apostoli: Prophetavit
autem de his septimus ab Adam Henoch dicens:
Ecce venit Dominus cum sanctis millibus
suis facere judicium contra omnes inique agentes
<strong>(Jud. XIV)</strong>, etc. Quae prophetia et si de notis non
habet exemplum litteris ante illam Epistolam apostoli,
non tamen leviter potest contemni, quod
Apostolus Christi, prophetatum fuisse scripsit, et
per Spiritum sanctum scire potuit.</p>
<br> <h4><center>
<strong>39</strong> CAPUT XII. </center></h4>
<p><em>Item de charismatibus Spiritus sancti, quod illo
tempore et post illud tempus ante adventum Spiritus
sancti in remissionem peccatorum datus non
fuerit, quodque datae ejus tunc praeparationes fuerint
regenerationis, qua nunc sunt filii Dei, et de
</em><nobr><sub></sub></nobr> <em>eo quod ait beatus Job de illis, quia concepti non
viderunt lucem.</em></p>
<p>His et aliis charismatibus suis Spiritus sanctus homines
illustrando, sine dubio multitudinem jam
tunc fecit filiorum Dei, quamvis paucos, quamvis
tantum duos aut tres ante diluvium manifeste Scriptura
nominaverit. Cum enim coepissent, ait, homines
multiplicari super terram, videntes filii Dei
filias hominum quod essent pulchrae, acceperunt sibi
uxores ex omnibus quas elegerant <strong>(Gen. VI)</strong>, filios
Dei illos qui de stirpe Seth, et filias hominum
illas nominans quae de stirpe Cain procreatae fuerunt.
Verumtamen, quamvis filii Dei jam tunc nominati
fuerint, propter fidem et propter caetera, de
quibus diximus, charismata Spiritus sancti, non jam
<nobr><sub></sub></nobr> tunc eadem charismata hoc perfecerunt, ut essent
filii Dei, sed praeparationes erant generationis, imo
regenerationis filiorum Dei, in quo consummati sunt
tam veteres quam novi, Deo providente, ait Apostolus,
ut non sine nobis consummarentur <strong>(Hebr. XI)</strong>.
Nam per sanguinem hujus solius, tam illi quam nos,
Spiritum sanctum in ista gratia, quae est remissio
peccatorum, accepimus. In quorum, videlicet veterum
et novorum distinctione, illud perpendere pulchrum
est, quia cum, sicut alio in loco diximus, duo
sunt data sancti Spiritus, alterum in remissionem
peccatorum, alterum in divisiones gratiarum; veteres
prius in divisiones gratiarum quam in remissionem
peccatorum acceperunt, novi autem, scilicet
nos, qui post passionem Christi renascimur aut renati
<nobr><sub></sub></nobr> sumus, prius in remissionem peccatorum
quam in divisiones gratiarum accepimus, praeter
Cornelium de Actibus apostolorum, et eos qui cum
illo erant, super quos, antequam baptizarentur in
remissionem peccatorum, cecidit Spiritus sanctus,
et erant loquentes linguis, et magnificantes Deum
<strong>(Act. X)</strong>. Ratio quippe temporis hoc exigebat,
propter eos qui crediderant ex Judaeis, et gentiles
nisi circumciderentur, ne liceret illis, videlicet
credentibus ex Judaeis pertinacius dicere: Quare introistis
ad viros praeputium habentes? magisque daretur
libertas Petro, ut diceret ad eos: Quis prohibet
baptizari eos, qui Spiritum sanctum acceperunt
sicut nos? Itaque de illis, scilicet de veteribus sanctis
sive filiis Dei, maxime qui ante diluvium fuerunt,
<nobr><sub></sub></nobr> recte dicas illud mysticum beati Job, quia concepti
non viderunt lucem. Gratia namque Spiritus
sancti, qui est ipsa benedictio Patris et Filii, qua
benedixit Deus masculum et feminam, dicens: Crescite
et multiplicamini, sterilis quidem deinde
nunquam fuit, qum tanquam maternus uterus conciperet
filios Dei; sed quia non pervenerunt ad jam
dictae remunerationis diem, imo nec cogniti sunt
mundo per alicujus Scripturae narrationem, nimirum
quasi concepti non viderunt lucem. Proinde his
omissis, jam ad caetera transeamus.</p>
<br> <h4><center>CAPUT XIII. </center></h4>
<p><em>De tribus filiis Noe, ex quibus reparatus est orbis, et
quod valde notandum est, trina enuntiatione renovatum
super eos verbum benedictionis, quod Deus
</em><nobr><sub></sub></nobr> <em>super primos homines edixit, et quod Cain potius
pater quam ipsum Cham maledixit.</em></p>
<p>Noe vir justus atque perfectus in generationibus
suis. Cum Deo ambulavit, et genuit tres filios, Sem
et Cham et Japhet <strong>(Gen. VI)</strong>. Ex istis tribus hominibus
reparatus est orbis, et quod valde notandum
est, trina enuntiatione renovatum est super eos
verbum benedictionis, quod Deus super homines
primos edixit: Egredere, inquit Deus ad Noe, de
arca tua, et uxor tua, filii tui et uxores filiorum
tuorum, et ingredimini super terram. Crescite et
multiplicamini super eam <strong>(Gen. VIII, IX)</strong>. Itemque
secundo: Benedixitque Deus Noe et filiis ejus, et
dixit ad eos: Crescite et multiplicamini, et replete
<nobr><sub></sub></nobr> terram. Ac deinde tertio: Vos autem crescite et
ingredimini super terram et replete eam <strong>(ibid.)</strong>.
Nonne ergo Trinitas quae illic se ostenderat in sermone,
ipsa hic sese ostendit in opere? Nam illic
dicendo: Faciamus hominem ad imaginem et
similitudinem nostram, et ecce Adam quasi unus ex
nobis factus est, nimirum se ostendit in sermone,
et hic reservatos habens tres filios Noe, et benedicens
eis trina benedictione, ut essent initia tantae
rei, scilicet reparandi generis humani, profecto sese
ostendit in opere. Nec vero sacramentum hoc
imminuit culpa unius ex illis tribus viris, sicut nec
praevaricatio Adae destruit Sacramentum verborum
ejus, quae dixerat: Hoc nunc os ex ossibus meis,
et caro de carne mea <strong>(Gen. II)</strong>. Unde Apostolus:
<nobr><sub></sub></nobr> Sacramentum, inquit, hoc magnum est, ego autem
dico in Christo et in Ecclesia <strong>(Ephes. V)</strong>. Quapropter
valde notandum quod pater Noe, cum didicisset
quae fecerat ei filius suus Cham, non dixit: Maledictus
Cham, sed: Maledictus, ait, Chanaan, servus
servorum erit fratribus suis <strong>(Gen. IX)</strong>. Neque
enim decebat ut in illum maledicti plagam mitteret
homo sapiens, in quo Deus benedictionem dederat
inter fratres suos, benedicendo simul omnibus illis
tertio, sicut jam dictum est, et dicendo: Crescite
et multiplicamini, sicut nec ipse Deus, postquam
eodem modo benedixit Adam et Evae, dicens: Crescite
et multiplicamini <strong>(Gen. III)</strong>, verbum benedictionis
ita in contrarium mutavit, ut diceret ad eum,
quod postea dixit ad Cain: Nunc igitur maledictus
<nobr><sub></sub></nobr> eris super terram, et ad serpentem: Quia
fecisti hoc, ait, maledictus eris inter omnia animantia,
et bestias terrae, sed maledicta, inquit,
terra in opere tuo <strong>(Gen. IV)</strong>. Nimirum sicut Deus
incommutabilis non ad ipsum, cui benedixerat,
dignum judicavit dicere: Maledictus, sed: Maledicta
terra in opere tuo dicere maluit, sic homo
Dei vitavit dicere: Maledictus Cham, cui Deus benedixerat,
et maluit dicere: Maledictus Chanaan.
Quare autem cum habuerit Cham etiam alios suos
filios, sicut Scriptura dicit: Filii autem Cham:
Chus et Mesraim, Phuth et Chanaan <strong>(Gen. X)</strong>, istum
potius sub maledicto esse Moyses scripserit, dicere
nunc ex abundanti est, tamen breviter dicendum
quia tunc temporis Israel egressus ex Aegypto ducebatur
<nobr><sub></sub></nobr> in terram Chanaan, et implebantur peccata
Chananaeorum; idcirco, ut sciret Israel auxilium
Domini ad delendum eos sibi non defuturum, scire
etiam debebat genus illud fuisse maledictum antequam
natum.</p>
<br> <h4><center>
<strong>40</strong> CAPUT XIV. </center></h4>
<p><em>De illius intentione judicii, scilicet diluvii, quod in
illa subluceat splendor sanctae Trinitatis, textum
litterae diligentius inspicienti.</em></p>
<p>Ut sciamus autem certius quia non casu, sed per
providentiam sanctae Trinitatis, Noe tres filios
genuit, et ex hujusce numeri hominibus reparatus
est orbis, ipsam diligentius litteram perspiciamus
in illius intentione judicii, scilicet diluvii. Nam ubi
<nobr><sub></sub></nobr> dictum est: Videntes filii Dei filias hominum,
quod essent pulchrae, acceperunt sibi uxores ex omnibus
quas elegerant, continuo sequitur: Dixitque
Deus: Non permanebit spiritus meus in homine in
aeternum, quia caro est. Moxque repetita querela
de illa permistione filiorum Dei cum filiabus hominum,
protinus sequitur: Videns autem Deus
quod multa malitia hominum esset in terra, et
caetera, usque Poenitet enim me fecisse eos.
Continuo subjungens Scriptura: Noe vero invenit
gratiam coram Domino, et genuit tres filios, sic
ait: Cumque vidisset Deus terram esse corruptam,
dixit ad Noe: Finis universae carnis venit coram me;
fac tibi arcam de lignis levigatis <strong>(Gen. VI)</strong>. Quem
non delectet pro modo sive intentione praesentis
<nobr><sub></sub></nobr> operis, quod etiam hic ubi forte non putabatur lucere,
splendor apparuit sanctae Trinitatis. Denique
in tam brevi, ecce tertio nomen Dei, dum dicitur:
Dixitque Deus. Videns autem Deus. Cumque vidisset
Deus. Quid hic deest de manifestatione
Trinitatis, nisi quod idcirco, quia oportebat, sicut
in exordio diximus, hunc thesaurum in isto agro
Scripturarum esse absconditum, tacitum est de relativis
nominibus, ut non diceretur: Dixitque Deus
Pater. Videns autem Deus Dei Filius. Cumque vidisset
Deus Patris et Filii Spiritus. Denique si hoc totum
scriberetur, tunc non potuisset portare mundus,
faciesque Moysi, nimis cornuta <strong>(Exod. XXXIV)</strong>, sive
splendida fuisset, et longius ab eo fugisset scandalizatus
Israel. Nunc velamen vultus ejus sublevare
<nobr><sub></sub></nobr> licet, et demonstrare quia sedentem in throno judicii
sanctam Trinitatem praedicat littera haec, pro
magno judicio videlicet ad faciendum tam terribile
judicium super illos gigantes, nimisque multiplices
homines, quorum malitia et iniquitate terra repleta
est. Sententias ergo judicii, sententias libet hic perpendere
singularum personarum sanctae Trinitatis.</p>
<br> <h4><center>CAPUT XV. </center></h4>
<p><em>De prima sententia ilius judicii: Non permanebit
spiritus meus in homine in aeternum, quia caro est,
quod congruat personae Patris.</em></p>
<p>Dixitque Deus: Non permanebit spiritus meus
in homine in aeternum, quia caro est. Nimirum
personae illi quae dixerat, quod superius tractatum
est: Ecce Adam quasi unus ex nobis factus est,
<nobr><sub></sub></nobr> nunc ergo ne forte sumat etiam de ligno vitae, et
vivat in aeternum, ipsi congruit dixisse: Non
permanebit spiritus meus, id est, a me factus sive
datus, in homine in aeternum. Denique priorem sententiam
istam confirmat, et quodammodo satisfacit
audientibus, quod vere sapienter et valde utiliter
occluserit homini lignum vitae, ne viveret in aeternum.
Ac si dicat: Quid facerent homines, si viverent
in aeternum, quandoquidem propter longiusculam
vitam (verbi gratia, nongentorum aut octingentorum
annorum) tam corrupti, tamque superbi sunt?
Ergo sicut nunc dixi, ne sumat de ligno vitae, et
vivat in aeternum, ita et nunc dico: Non permanebit
spiritus meus in homine in aeternum, quia caro
est, id est quia corruptus est, imo et annos ejus
<nobr><sub></sub></nobr> diminuam, ut non amplius tot annorum, sed erunt
anni centum viginti annorum. Et quidem alii paucioribus
annis vixerunt post diluvium, sed Moyses,
qui scripsit hanc Scripturam, hujus fuit numeri,
quando mortuus est, scilicet centum viginti annorum.
Est et alia de hoc numero sententia, sed haec potior
videtur. Sed nos proposito tenemur, et in hujusmodi
immorari non possumus, praesertim quia alio in
opere latius tractavimus. Ergo cui magis congruat
haec judicii sententia, persona Patris est. Nam ea
quae sequitur, nimirum personae Filii congruit, et hoc
perpendere, nobis dulce ac delectabile est.</p>
<br> <h4><center>CAPUT XVI. </center></h4>
<p><em>De secunda sententia: Videns Deus, poenituit eum
</em><nobr><sub></sub></nobr> <em>quod hominem fecisset in terra, et praecavens in
futurum, et tactus dolore cordis intrinsecus, delebo,
inquit, hominem quem creavi, quod personae congruat
Filii.</em></p>
<p>Videns autem Deus, quod multa malitia hominum
esset in terra, et cuncta cogitatio cordis intenta
esset ad malum omni tempore, poenituit eum quod
hominem fecisset in terra. Et praecavens in futurum,
et tactus dolore cordis intrinsecus: Delebo,
inquit, hominem quem creavi a facie terrae, ab homine
usque ad animantia, a reptili usque ad volucres
coeli, poenitet enim me fecisse eos <strong>(Gen. VI)</strong>.
Haec, inquam, sententia personae Filii magis congruit,
scilicet judicium facere de hominibus, quia Filius
hominis erat futurus, quemadmodum in Evangelio
dicit: Et potestatem dedit ei judicium facere,
<nobr><sub></sub></nobr> quia Filius hominis <strong>(Joan. V)</strong>. Non enim quia
nondum erat factus ille Filius hominis, idcirco illud
de hominibus facere judicium, id est, diluvium
inducere, minus illi congruit, cum certissime futurus
esset Filius hominis jamque esset opus istud
coram eo, sicut scriptum: Ecce merces ejus cum
eo, et opus illius coram eo <strong>(Isa. XL, LXII)</strong>. Similiter
poenitentia sive baptismus poenitentiae quo
baptizandus erat in forma servi eamdem poenitentiam
consummaturus, passione et morte crucis, nonne
jam tunc erat coram illo? Et languores atque dolores
nostros, quos ipse portaturus erat, vulnera quibus
vulnerandus erat propter iniquitates nostras,
attritio qua atterendus erat propter scelera nostra
<strong>(Isa. LIII)</strong>; disciplina et livor sive flagella et vibices,
<nobr><sub></sub></nobr> quibus sacratissimum corpus ejus secandum
erat, nonne jam tunc erant coram illo? Si propheta,
cum adhuc essent futura, quasi jam praeterita vidit
et haec omnia verbis praeteriti temporis enuntiavit:
Vidimus eum, consideravimus eum, nec reputavimus
eum; languores nostros tulit, dolores nostros
portavit, vulneratus est, attritus est, livore
ejus sanati sumus <strong>(ibid.)</strong>, quanto magis
coram illo erant praesentia, quamvis nondum
facta! Quod ergo dicit Scriptura: Poenituit eum
quod hominem fecisset in terra, sive hoc dictum,
poenitet enim me fecisse eos, nimirum huic personae
congruit, scilicet Filio, et recte hanc sententiam,
tanquam prophetiam, et six dictum, poenitet enim
me fecisse eos, ac si diceret: Poenitentiam agam
<nobr><sub></sub></nobr> usque mortem, mortem autem crucis <strong>(Philip. II)</strong>,
quia feci eos, sive vapulo, id est, certissime vapulabo,
non ob aliam culpam meam, nisi quia feci
eos, quod nimirum erit retribuere mala pro bonis.
Propterea delebo eos, scilicet et nunc istos praesenti
diluvio, et omnes impios futuro per ignem
judicio. Propterea, inquam, quia videlicet propter
<strong>41</strong> hoc ipsum justam habeo potestatem facere
judicium, quia Filius hominis sum; vel simul intelligendum
est, et ab eis vel ab horum similibus mortificatus,
id est, certissime mortificandus sum. Quid
vero est, quod dicit Scriptura, tactus dolore cordis
intrinsecus? quid est illud intrinsecus? Non enim
est Deus ut homo, cujus corpus extrinsecus et
<nobr><sub></sub></nobr> anima intrinsecus. Ergo quod dictum est intrinsecus,
illud secretum significat, de quo Apostolus ad
Ephesios: Et illuminare, inquit, omnes quae sit
dispensatio sacramenti absconditi a saeculis in Deo,
qui omnia creavit, ut innotescat principibus et potestatibus
in coelestibus <strong>(Ephes. III)</strong>. Nam quia
dolor ille, quo futurus erat dolens pro nobis et quem
ipse quasi jam praesentem videbat, ut jam dictum
est, absconditus erat et angelis et hominibus, recte
dictum est, et tactus dolore cordis intrinsecus.
Quid illud quoque est, quod dicit: Et praecavens in
futurum? Nimirum secundum eumdem sensum idem
est ac si diceret: Providens ut dolor ipsius multum
haberet fructum. Ad eamdem provisionem sive providentiam
et illud pertinet, quod in psalmo dicit:
<nobr><sub></sub></nobr> Quae utilitas in carne mea, dum descendo in corruptionem?
<strong>(Psal. XXIX.)</strong> Nisi enim et illo diluvio
deletum et aliis multis miseriis repletum fuisset
genus humanum, et nisi cito cervices nostrae redigerentur
in lutum, quomodo susciperemus humilitatis
Christi jugum? cum etiam nunc vix vexatio
auditui det intellectum <strong>(Isa. XXVIII)</strong>, quando homo
natus ex muliere, brevi vivens tempore, repletur
multis miseriis <strong>(Job XIV)</strong>, et dies annorum
nostrorum in ipsis septuaginta anni <strong>(Psal. LXXXIX)</strong>.</p>
<br> <h4><center>CAPUT XVII. </center></h4>
<p><em>De tertia sententia: Cumque vidisset Deus, dixit
ad Noe: Finis universae carnis venit coram me,
fac tibi arcam; quod personae congruat Spiritus
sancti.</em></p>
<p><nobr><sub></sub></nobr> Ea quae sequuntur: Cumque vidisset Deus terram
esse corruptam, dixit ad Noe: Finis universae
carnis venit coram me, fac tibi arcam de lignis
levigatis <strong>(Gen. VI)</strong>, et caetera, inter quae scriptum
est, quia columba venit ad eum ad vesperam
portans ramum olivae virentibus foliis in ore suo
<strong>(Gen. VIII)</strong>, nimirum personae congruit Spiritus
sancti, ita ut jam hic veraciter dicas illud Davidicum:
Misericordia et veritas obviaverunt sibi,
justitia et pax osculatae sunt <strong>(Psal. XLVIII)</strong>; denique
Spiritus sanctus ipse est misericordia, sicut in
psalmo canimus: Deus meus misericordia mea
<strong>(Psal. LVIII)</strong>, et Dei Filius ipse est veritas, sicut ipse
dixit: Ego sum veritas <strong>(Joan. XIV)</strong>. Et quis
nesciat quia sicut veritas fuit, quod Deus videns,
<nobr><sub></sub></nobr> ut jam dictum est, quod multa malitia hominum
esset in terra: Delebo, inquit, hominem quem creavi,
a facie terrae, ab homine usque ad animantia, a
reptili usque ad volucres coeli <strong>(Gen. VI)</strong>, ita, et
misericordiae fuit, quod dixit ad Noe: Ponam
foedus meum tecum et ingredieris arcam tu et filii
tui, uxor tua et uxores filiorum tuorum tecum, et
ex cunctis animantibus universae carnis bina induces
in arcam, ut vivant tecum masculini sexus et
feminini, ut salvetur semen super universam faciem
universae terrae <strong>(ibid.)</strong>. Igitur tam verbis quam
factis, in illo tanto negotio tam magni judicii Trinitas
sese ostendit pariter et abscondit, et in caeteris
hujus agri, id est, sanctae Scripturae locis praecipuis
idem speramus, quod thesaurus iste ab illis, qui
<nobr><sub></sub></nobr> pie quaerunt, sine dubio possit inveniri. Proinde
sequamur, et vigilantibus oculis omnem, quoad possumus,
locum perspiciamus et perscrutemur.</p>
<br> <h4><center>CAPUT XVIII. </center></h4>
<p><em>De eo quod dixit Deus: Venite igitur, et descendamus,
et confundamus ibi linguas eorum, quia
sic vox Trinitatis, sicut et illud dictum pluraliter:
Ecce Adam, quasi unus ex nobis factus
est.</em></p>
<p>Descendit autem Dominus, ut videret civitatem
et turrim quam aedificabant filii Adam, et dixit:
Ecce unus est populus et unum labium omnibus.
Coeperuntque hoc facere, nec desistent a cogitationibus
suis, donec eas opere compleant. Venite igitur,
descendamus et confundamus ibi linguam eorum
<nobr><sub></sub></nobr> <strong>(Gen. XI)</strong>. Et revera sicut in praevaricatione
Adae res acciderat tam magna, cui sese deberet
opponere sancta Trinitas, ita et hic. Qualem enim
erat quod intendebant filii Adam, dicentes: Venite,
faciamus nobis civitatem et turrim, cujus culmen
pertingat ad coelum? <strong>(ibid.)</strong> Nimirum eodem
ausu superbiae decipiebantur, quo et ille deceptus
est, ambiendo ut esset sicut Deus, et ille agitabat
eos, qui dixit in corde suo: Ascendam super
altitudinem nubium, similis ero Altissimo <strong>(Isa. XIV)</strong>.
Propter ejusmodi superbiam quam imitabantur,
congrue Scriptura denotat eos nominans filios Adam.
Descendit autem, inquiens, Dominus, ut videret
civitatem et turrim, quam aedificabant filii Adam.
Denique hujusmodi locutio admirationi esse vult,
<nobr><sub></sub></nobr> quod filii adhuc tantam spirabant audaciam, jam
ferentes paternam poenam, quia profecto magis mirum
est superbire post poenam vel in poena quam
ante poenam. Ausum igitur illorum libet admirari
verbis quoque ethnici, scilicet poetae insignis, qui
poenas infernales describere gestiens dicit:
<br><em>Hic genus antiquum terrae, Titania pube</em>
<br><em>Fulmine dejecti, fundo volvuntur in imo,</em>
<br><em>Hic et Aloidas geminos immania vidi</em>
<br><em>Corpora, qui manibus magnum rescindere coelum,</em>
<br><em>Agressi, superisque Jovem detrudere regnis.</em>
<strong>(VIRG., Aeneid. VI.)</strong></p>
<p>Sed nunquid hoc Deum timuisse putabimus, et
idcirco dixisse: coeperuntque hoc facere, nec desistent
a cogitationibus suis, donec eas opere compleant?
<nobr><sub></sub></nobr> Denique et si hodieque viverent, et aedificare
non cessent, aut cessarent; nunquid vel
usque ad medium altitudinis coeli sive firmamenti,
pervenissent? minime. Sed, esto, pervenerint, sive
pervenire poterint usque ad illam firmamenti celsitudinem
quam dicunt Aplanen. Quid tibi nocere
possent invisibili majestati, etiam non deturbati
aut fulminati? Ergo praecavisse quidem Deum aliquid,
non sit dubium, quoniam sic superius scriptum
est <strong>(Gen. VI)</strong>: Et praecavens in futurum;
verumtamen non praecavisse manus eorum, imo
praecavisse linguas eorum. In quo? Simus attenti,
quia non minimam intelligentiam locus iste quaerit,
dicente Deo: Nec desistent a cogitationibus suis,
donec eas opere compleant, qui et non manus
<nobr><sub></sub></nobr> eorum praecidit, sed linguas eorum confudit. Dicamus
ergo qualem praecavit aedificationem superborum,
quia veraciter dictum est superius. Et praecavens
in futurum.</p>
<br> <h4><center>CAPUT XIX. </center></h4>
<p><em>De eo quod dixit: Nec desistent a cogitationibus
suis, donec eas opere compleant; qualiter eas
opere compleverint.</em></p>
<p>Scripturas veritatis conditurus erat propter homines
humiles Spiritus sanctus, quas nunc legimus,
et in illis recondere proposuerat thesaurum <strong>(Jer.
XLVIII)</strong>, quem nunc usque et invenimus et invenire
cupimus, thesaurum nominis sui, thesaurum <strong>42</strong>
sacramentorum Christi Filii Dei. Noverat enim
<nobr><sub></sub></nobr> altitudinem Satanae, regnantis super omnes filios
superbiae <strong>(Job XLI)</strong>. Et illius turris aedificationem
vanae et mendacis eorum scientiae sive loquacitatis
<strong>(II Thes. II)</strong>, extollentis se adversus veritatem Dei
<strong>(II Cor. X)</strong>, prospiciebat esse imaginem. Dixit ergo:
Coeperuntque hoc facere, nec desistent a cogitationibus
suis, donec eas opere compleant. Quibus
a cogitationibus suis non desisterent? Utique quas
vocibus istis enuntiat: Faciamus nobis civitatem
et turrim, cujus culmen pertingat usque ad coelum
<strong>(Genes. XI)</strong>. Nonne ita fecerunt? Denique mox ut
sacrae Scripturae illis pervulgatae sunt, contrariae
scientiae turrim usque ad blasphemandum Creatorem
erexerunt. Hinc est illud: Cogitaverunt et
locuti sunt nequitiam, iniquitatem in Excelso locuti
<nobr><sub></sub></nobr> sunt. Posuerunt in coelum os suum, et lingua eorum
transivit in terra <strong>(Psal. LXXII)</strong>, id est, cum
essent terreni, transivit lingua eorum blasphemando
omnia terrena usque ad ipsum Deum. Quippe qui
non solum de terrenis male locuti sunt, sed etiam
de Creatore eorum. Dico ergo: Si postquam divisa
sunt vel confusa sunt labia insurgentium et dissipatae
sunt cogitationes eorum, tanta fecerunt, tanta dixerunt,
ut vix subsistere aut resistere posset ille, cui
dicitur in Canticis: Sicut turris David collum
tuum, quae aedificata est cum propugnaculis; mille
clypei pendent ex ea, et omnis armatura fortium
<strong>(Cant. IV)</strong>, quid fecissent, quid dixissent, si nunquam
confusae linguae, nunquam divisa fuissent
labia eorum? Bene igitur et provide dum tempus
<nobr><sub></sub></nobr> immineret ut scriberentur Scripturae veritatis,
Scripturae legis et prophetarum, in quibus est thesaurus
veritatis, facta est divisio illa linguarum sive
gentium, ut in una tantum lingua, sive gente
thesaurus iste usque ad tempus posset abscondi.
Nunquid vero vel istud sufficere potuit? non utique
nisi in eadem una lingua gentis Hebraeae sub figuris
et aenigmatibus, in parabolis et allegoriis, peracta
fuisset subtilitas absconsionis. Neque enim vel ipsi
portare potuissent, quibus credita sunt eloquia
Dei, sicut significatum est in eo quod fugerunt
vel timuerunt prope accedere filii Israel, videntes
claritatem vultus Moysi <strong>(II Cor. III; Exod. XXXIV)</strong>.</p>
<br> <h4><center>CAPUT XX. </center></h4>
<p><nobr><sub></sub></nobr> <em>De plaga illa confusionis, in quo profuerit, et cui
personae magis congruit dixisse caeteris: Venite,
descendamus, et confundamus,</em> etc.</p>
<p>Igitur plaga quidem grandis accidit mundo, ubi
facta est linguarum confusio, sed in eo non minime
profuit, quod et pagani et judaei, maximeque haeretici,
per Asiam, Europamque, et Africam disseminati,
minus turrim suam confusibilem aedificare potuerunt
contra veritatem, quam si fuissent omnes labii
unius et sermonum eorumdem. Cui autem personae
magis congruit dixisse caeteris: Venite, descendamus
et confundamus linguam eorum? Putasne personae
Filii? Denique ubi plaga confusionis illius sananda
erat, persona haec, scilicet Filius loquens apostolis
suis: Et ego, inquit, rogabo Patrem, et alium
<nobr><sub></sub></nobr> Paracletum dabit vobis <strong>(Joan. XIV)</strong>. Et hoc ita
factum est, ita linguarum divisio, quae propter
superbiam acciderat, reformata est per ejusdem
Paracleti Spiritus sancti adventum, ut in ore eorum
omnium genera nascerentur linguarum <strong>(Act. II)</strong>.
Quia ergo rogante Filio sic futurum erat, sic factum
est, delectabile nobis est ascribere personae huic,
illud dictum ad Patrem et Spiritum sanctum:
Venite, descendamus, et confundamus linguam
eorum <strong>(Gen. XI)</strong>, quia videlicet, et ista nova, et
illa vetera omnia propter ipsum facta sunt <strong>(Hebr.
II)</strong>. Verumtamen verba illa: Venite, descendamus,
et confundamus, non jam sic accipimus tanquam
verba rogantis, quia videlicet rogare minoris est.
At ille, scilicet Filius, non tunc erat minor, sed
<nobr><sub></sub></nobr> quando factus est homo, tunc paulo minus minoratus
est non solum a Patre et Spiritu sancto, verum etiam
ab angelis <strong>(Psal. VIII; Hebr. II)</strong>, quia secundum
humanam naturam pati potuit et mori, quod nimirum
rogare fuit. Moriendo quippe sacrificium factus est
pro nobis. Melius igitur atque fidelius verba illa:
Venite, descendamus, confundamus, sic accipimus,
tanquam sapientiae consulentis et cum Deo
cuncta componentis, sicut habemus in parabolis,
quae videlicet sapientia <strong>(Prov. VIII)</strong>, ipse est Dei
Filius. Procedamus ulterius.</p>
<br> <h4><center>CAPUT XXI. </center></h4>
<p><em>De fide patris Abrahae credentis promissionibus beati
seminis, et de eo quod tres vidit et unum adoravit.</em></p>
<p><nobr><sub></sub></nobr> In parte agri, quam nunc attingimus, in loco
Scripturae, in quem nunc progredimur, splendet
fides patris nostri Abrahae, credentis promissionibus
beati seminis. Et hic, o beata Trinitas, Deus praeclare
fulget nec multum absconditus est thesaurus tui
nominis, videlicet, in tribus hominibus magnis et in
tribus designatus angelis. Tres homines principium
magnae gentis sunt, Abraham, Isaac, et Jacob, super
quibus hodieque audimus te profitentem: Ego
sum Deus Abraham, et Deus Isaac, et Deus Jacob
<strong>(Exod. III)</strong>. De tribus angelis taliter Scriptura dicit:
Apparuit autem Dominus in convalle Mambre
sedenti in ostio tabernaculi sui, in ipso fervore diei.
Cumque elevasset oculos, apparuerunt ei tres viri,
stantes prope eum. Quos cum vidisset, cucurrit in
<nobr><sub></sub></nobr> occursum eorum de ostio tabernaculi sui, et adoravit
in terra, et dixit: Domine, si inveni gratiam in
oculis tuis, ne transeas servum tuum <strong>(Gen. XVIII)</strong>,
etc. Illius diei festivitas quanto notior et quanto
est celebrior, tanto ad concelebrandum omnis sermo
noster est pauperior. Quis enim nescit, quis non
audivit quia noster secundum fidem pater Abraham
illo die in ipso fervore diei tres vidit, et unum
adoravit? Tres, quippe viros videbat, quibus occurrens,
et adorans non dixit: Domini, si inveni gratiam
in oculis vestris, sed: Domine, inquit, si
inveni gratiam in oculis tuis. Hoc fuit adorare
cum, in aspectu trium. Quid autem sibi vult illud
convivium trium angelorum, nasciturum Isaac promittentium,
<nobr><sub></sub></nobr> cum risu et gaudio tales hospites suscipientium? Paulo supra riserat senex Abraham,
sicut Scriptura dicit: Cecidit Abraham in
faciem suam, et risit, dicens in corde suo: Putasne
centenario nascetur filius, et Sara nonagenaria
pariet? <strong>(Gen. XVII.)</strong> Et hic, dicente Domino, qui
apparuerat in tribus personis angelorum, revertens
veniam ad te tempore isto, vita comite, et habebit
filium Sara uxor tua, risit Sara post ostium tabernaculi,
risit, inquam, occulte; et dicente Domino ad
Abraham: Quare risit Sara, dicens: Num vere
paritura sum anus? Sara timore perterrita negavit
dicens: Non risi. Dominus autem: Non est, inquit,
ita, sed risisti <strong>(Gen. XVIII)</strong>. Quid, inquam, sibi
vult illud convivium talium hospitum, risu senum,
<nobr><sub></sub></nobr> et jubilo celebratum, ubi qui et nasciturus promittitur,
vocari jubetur Isaac, id est <em>risus,</em> et eorum
quibus nasciturus promittitur hujus nominis filius,
alter Abraham, id est <em>Pater multarum gentium,</em> et
altera Sara, id est, <em>princeps</em> nominatur? Dicamus
aliquid fide dignum, ut cum risu aeterno mereamur
epulari cum beata Trinitate, secundum illius convivii
signatum mysterium.</p>
<br> <h4><center>
<strong>43</strong> CAPUT XXII. </center></h4>
<p><em>De tribus patribus, Abraham, Isaac et Jacob; quomodo
in illis tribus angelis convivantibus, et nasciturum
Isaac promittentibus, praesignatum fuerit sacramentum
fidei sanctae Trinitatis, qua per adventum
Christi mundus est illustratus.</em></p>
<p>In propheta Amos [Osee] Dominus dicit: Et locutus
<nobr><sub></sub></nobr> sum super prophetas, et ego visiones multiplicavi
et in manu prophetarum assimilatus sum
<strong>(Osee XII)</strong>. Porro, prophetarum praecipui, sive
maximi tres isti patres fuerunt, imo sunt, Abraham,
Isaac et Jacob, cum quibus sancta Trinitas, unus
Deus, testamentum suum disposuit, sicut Psalmista
canens, cum praemisisset: Memor fuit in saeculum
testamenti sui, quod disposuit ad Abraham, et
juramenti sui ad Isaac, et statuit illud Jacob in praeceptum,
et Israel, in testamentum aeternum <strong>(Psal.
CIV)</strong>. Postmodum ita subjunxit: Non reliquit hominem
nocere eis, et corripuit pro eis reges. Nolite
tangere christos meos, et in prophetis meis nolite
malignari <strong>(ibid.)</strong>. Ergo ut illius convivii mysterio
digni habeamur, scire debemus, quali assimilatione
<nobr><sub></sub></nobr> sancta Trinitas illic in hospitio patris Abrahae assimilata
sit, assertione nostra non indiget, nam fere
cunctis ubique notum est senis Abrahae filium Isaac,
<nobr><sub></sub></nobr> quod interpretatur <em>risus,</em> Domini nostri Jesu Christi,
Filii Patris antiqui et aeterni, nascendo et vivendo
gessisse typum, qui sanctorum risus hominum et
omnium beatorum gaudium est angelorum. Futurum
autem secundum dispensationem temporum, quae
praefinita fuerat apud Deum, ut non ante adventum,
sed in ipso adventus ejus meridie, sive fervore diei
clarissimo, sancta Trinitas mundo publica praedicatione
innotesceret ipso incipiente nostro Isaac Evangelica
voce. Exempli gratia, cum dicit: Ego et
Pater unum sumus <strong>(Joan. X)</strong>. Et: Paracletus
autem Spiritus sanctus, quem mittet Pater in nomine
meo, ille vos docebit omnia <strong>(ibid. XIV)</strong>. Et multa
ad hujus fidei regulam pertinentia, quorum notissimum
atque praeclarissimum est illud apud Matthaeum
<nobr><sub></sub></nobr> in calce Evangelii: Euntes, docete omnes gentes,
baptizantes eos in nomine Patris, et Filii, et Spiritus
sancti <strong>(Matth. XXVIII)</strong>. Pulcherrime igitur atque
sanctissime non ante, sed ubi jam venerat tempus,
ut conciperetur sive nasceretur ille Isaac, figura
sive forma hujus, apparuerunt patri Abrahae tres
viri illi, scilicet angeli, et currenti in occursum atque
adoranti ac dicenti: Domine, si inveni gratiam in
oculis tuis, et caetera usque ponam buccellam
panis, tam prompte respondentes dixerunt:
Fac ut locutus es, tamque familiariter comederunt
tria sata similae, vitulumque de armento tenerrimum
et optimum, butyrum quoque et lac <strong>(Gen. XVIII)</strong>.
Quo alio modo magis familiariter quam isto, cuperet
pater Abraham convivare civibus Patriae invisibilis,
<nobr><sub></sub></nobr> sive servire homo fidelis, et justus reputatus pro
merito fidei, sanctae et individuae Trinitati? Similiter
quo alio modo multarum gentium universitas, quarum
ille est Pater secundum fidem, familiarius
cupiat ministrare sanctae Trinitati, quam sacrificando
in sancto altari sacrificium Dominici corporis
et sanguinis; stando sub arbore, id est, crucis Christi
fide, sicut illic scriptum est: Abraham vero stabat
sub arbore? <strong>(ibid.)</strong> Multa hic materia sese offert,
et dicendi copiam flagitat magna res, sed nos in alio
loco pro posse diximus, et idcirco testimonium
sanctae Trinitatis, quod hic magnifice splendet, nos
secundum propositum memorasse sive demonstrasse
contenti, finem faciamus praesentis libelli, protinus
ad ulteriora progressuri secundum tenorem ejusdem
<nobr><sub></sub></nobr> propositi, quo proposuimus, in isto sacrae Scripturae
agro amplissimo thesaurum demonstrare credulis,
quem videre vel invenire non possunt increduli.<span class="text-blue-600 font-bold"