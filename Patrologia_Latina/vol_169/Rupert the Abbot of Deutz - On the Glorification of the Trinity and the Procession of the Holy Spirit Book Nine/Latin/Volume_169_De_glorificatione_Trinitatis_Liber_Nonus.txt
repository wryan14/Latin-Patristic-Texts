CAPUT PRIMUM.<nobr><sub></sub></nobr>  </center></h4>
<p><em>De eo quod scriptum est: Sicut qui mel comedit
multum, non est ei bonum; sic qui scrutator est
majestatis, opprimetur a gloria: et quod Scripturas
scrutari non idem sit quod scrutatorem esse
majestatis.</em></p>
<p>Glorificationem tuam loquentes, reverenda Trinitas
<nobr><sub></sub></nobr> unus Deus, jamdudum sub virga timoris tui
pavemus, dum et tua laude nunquam cessandum, et
nihilominus multiloquium esse cavendum non ignoramus.
Scriptum est enim: Sicut qui mel comedit
multum, non est ei bonum; sic qui scrutator est
majestatis, opprimetur a gloria <strong>(Prov. II)</strong>. Et alibi
<nobr><sub></sub></nobr> Deus enim in coelo, et tu super terram, idcirco
pauci sint sermones tui <strong>(Eccle. V)</strong>. Attamen nunquid
scrutari Scripturas, idem est quod scrutatorem
esse majestatis? aut ei, qui quod loquitur, non loquitur
extra regulam, sive auctoritatem Scripturarum
veritatis, nunquid recte dicas, non pauci, sed
multi sunt sermones tui? Coeptam igitur laudationem
Domini adhuc loquetur os meum, et hoc opus jam
octo libellis protractum, in isto nono libello concludam.
Quod cum fecero, o Spiritus Patris et Filii,
quae merces huic operi? imo quae gratia pro ista
gratia? Liceat homini interiori suam intentionem
sive exspectationem breviter et occulte significando,
uti verbis beati Job: Duo tantum, inquit, ne facias
mihi, et tunc a facie tua non abscondar. Manum
<nobr><sub></sub></nobr> tuam longe fac a me, et fortitudo tua non me
terreat <strong>(Job. XIII)</strong>. Quod est dicere: De
peccatis meis vindictam non sumas, et principes
<strong>81</strong> tenebrarum mihi non occurrant, et tunc in
exitu suo dicet anima mea beneficii largitate exhilarata:
Ecce quod cupivi jam video, quod speravi
jam teneo, ab ejus facie non sum abscondita post
exuvias corporis, quem in corpore posita tota dilectione
fidei dilexi. Hujus igitur libri ultimi materia
tu mihi esto, domus sanctissima, cum tuis septem
columnis, quam Sapientia sibi aedificavit <strong>(Prov. IX)</strong>.
Nam tui quidem in superioribus loco quodam memini,
sed septem columnarum sacramentum, quod
fere omnibus notum est, huc usque distuli, notitiae
<nobr><sub></sub></nobr> communi sibi usitatae lectioni supererogare cupiens
aliquid in domo ista, quae est templum corporis Dominici,
ad laudem Spiritus sancti, a Patre et Filio
procedentis.</p>
<br> <h4><center>CAPUT II. </center></h4>
<p><em>Quod domus illa, quam Sapientia sibi aedificavit, sit
corpus Christi, et quod in istam domum processio
Spiritus sancti tertio celebrata sit, primo ad aedificandum,
secundo ad exornandum, tertio ad dedicandum.</em></p>
<p>Hic ergo in primis illud memorare libet, quia in
domum istam processio Spiritus sancti tertio celebrata
est, secundum typum domus illius sive templi
manufacti, quod Salomon magna sapientia aedificavit,
mira gloria decoravit, magna solemnitate dedicavit.
<nobr><sub></sub></nobr> Etenim Spiritus sanctus domum istam non
manufactam templum Dominici corporis, sapienter
per semetipsum aedificavit, decenter exornavit,
gloriose ac feliciter dedicavit <strong>(III Reg. VII, 8)</strong>.
Aedificavit, inquam, in ipsa Verbi incarnatione,
exornavit in illius veri hominis manifestatione, dedicavit
in ejusdem sacrosancta resurrectione. Quam
videlicet dedicationem ille innuit psalmi vicesimi
noni titulus: <em>Psalmus cantici in dedicatione domus
David.</em> Mittit enim nos titulus ad historiam, et historiae
intelligentiam sacrae, quia sicut David impensa
et apparatu suo per manum Salomonis templum
Domino aedificavit, et postea cum jucunditate
et [<em>alias,</em> solemnibus] solemnitatibus verbis ad laudem
Domini dedicavit <strong>(I Par. XXII)</strong>; sic corpus
<nobr><sub></sub></nobr> Christi secundum singularem nativitatem, et immunitatem
a peccato, fuit aedificatum; post resurrectionem
vero secundum impassibilitatem et immortalitatem,
aeterna gloria manet dedicatum. Manifestationem
vero illam dicimus qua manifestavit eum
Spiritus sanctus in specie columbae, Joanne praedicante:
Et ego nesciebam eum, sed ut manifestetur
in Israel, propterea veni ergo in aqua baptizans
<strong>(Joan. I)</strong>. In istis igitur tribus splendoribus gratiae,
quae diffusa est in labiis tuis, speciosa forma prae
filiis hominum <strong>(Psal. XLIV)</strong>, sic sanctam Trinitatem
laudamus et glorificamus, ut sanctum Spiritum
de Patre et de Filio procedentem pariter praedicemus
opificem istius domus, quae videlicet domus
es tu secundum humanitatem, in qua requiescit ipse
<nobr><sub></sub></nobr> cum omnibus, quas tibi thesaurizavit, divitiis sive
thesauris sapientiae et scientiae.</p>
<br> <h4><center>CAPUT III. </center></h4>
<p><em>De septem ejusdem domus columnis; et quis primus
auctor fuerit hujus numeri ut scriberet septem
spiritus Dei.</em></p>
<p>Septem columnas, quas excidit Sapientia in ista
domo sua, sicut dicit Scriptura: Sapientia aedificavit
sibi domum, excidit columnas septem <strong>(Prov.
IX)</strong>, septem esse spiritus Dei, quis non audivit
consonantibus Scripturis aliis? Nam, exempli gratia,
propheta Isaias dixit: Et egredietur virga de radice
Jesse, et flos radice ejus ascendet, et requiescet
super eum Spiritus Domini, spiritus sapientiae et
intellectus, spiritus consilii et fortitudinis, spiritus
<nobr><sub></sub></nobr> scientiae et pietatis, et replebit eum spiritus timoris
Domini <strong>(Isa. XI)</strong>. Multa sunt in Scripturis consonantia
sanctum septiformem Spiritum, sub sacramento
numeri septenarii, videlicet septem lampades
ante thronum Dei, septem cornua agni, septem ejus
oculi <strong>(Apoc. IV, V)</strong>, quod non est aliud quam apud
Zachariam prophetam, in uno lapide septem oculi,
et in uno candelabro septem lucernae super caput
unius candelabri <strong>(Zach. III, IV)</strong>. Verum nos istud
quaerimus, et invenire delectabile est, quis primus
fuerit auctor numeri hujus, ut scriberet septem
spiritus Domini, et quam ob causam iidem septem
spiritus, nomine columnarum totidem debuerint
significari. Non est dubium quin omnia sint divinae
auctoritatis, quaecunque habentur in Scripturis
<nobr><sub></sub></nobr> canonicis; verumtamen tunc melius placet, et abundantius
laetificat ipsa divina auctoritas, cum divina
quaelibet Scriptura simul auctoritatem sive testimonium
habet de aliqua priore Scriptura. Exempli
gratia: Quod in Zacharia scriptum est, ut jam
memini: Quia super lapidem unum septem sunt
oculi <strong>(ibid.)</strong>, cum sit divinae auctoritatis; Spiritus
enim sanctus per os omnium, prophetarum locutus
est, attamen amplius ex eo delectat, quod ante
istum Isaias propheta, cujus jam meminimus, scripsit
apertissime septem Spiritus Domini, ita ut singulos
propriis quoque exprimeret vocabulis <strong>(Isa.
XI)</strong>. Hoc igitur quaerimus, utrum et iste, qui sine
dubio divina scripsit auctoritate Sapientia aedificavit
<nobr><sub></sub></nobr> sibi domum, excidit columnas septem <strong>(Prov.
IX)</strong> priorem quempiam legerit, sive audiverit
similia loquentem. Verbi gratia, David sive Moysen.
Quaerentes istud, cito invenimus quia praecessor
hujus et omnium prophetarum, in isto sacramento
numeri septenarii, Moyses fuit, cujus Scriptura
profluens, non ab homine, sive a litteratura
manuscripta cujuspiam hominis, sed ab ipsius ore,
quasi fons Scripturarum est, nam caeterae omnes
Scripturae propheticae, quasi rivi sunt ejusdem fontis.
Hoc demonstrare promptum est, si tamen paucis rem
tantam lingua verbis explicare potest.</p>
<br> <h4><center>CAPUT IV. </center></h4>
<p><em>De septem diebus primis, et quod Spiritus Domini
qui ferebatur super aquas, ex illis cognosci debeat,
quod sit spiritus septiformis, primum spiritus
</em><nobr><sub></sub></nobr> <em>timoris, secundum divisionem tenebrarum
et lucis, et in supremo spiritus sapientiae, secundum
diem septimum in quo Deus requievit.</em></p>
<p>In principio spiritus Domini ferebatur super
aquas <strong>(Gen. I)</strong>, qui videlicet spiritus Dei bonitas
ipsius Dei. Pro hac bonitate sua Deus sex diebus
cuncta creavit, et in septimo requievit. Et quoniam
a creatura cognoscitur Creator, sicut Apostolus
dicit: Invisibilia ipsius enim a creatura mundi
per ea quae facta sunt intellecta conspiciuntur;
sempiterna quoque virtus ejus et divinitas <strong>(Rom.
I)</strong>, idcirco nos maxime, qui cognoscentes Deum,
sicut Deum glorificare et gratias agere cupimus, a
creatura ipsorum dierum ipsum, qui ante omnem
diem ferebatur super aquas, debemus cognoscere
<nobr><sub></sub></nobr> Spiritum sanctum. Videlicet ab illo die, quo divisit
Deus lucem et tenebras, id est angelos bonos et
angelos malos, cognoscitur spiritus iste, quia timoris
est. Timorem quippe efficit credenti animae memoria
illius judicii magni et terribilis, quo angeli
tenebrarum ab angelis lucis tanta divisione divisi
sunt, ut ultra in aeternum recuperari non possint.
De quo videlicet timore, sive spiritu timoris, scriptum
est in Job: Potestas et terror apud illum
est, qui facit concordiam in sublimibus suis <strong>(Job.
XXV)</strong>. A die secundo quo fecit Deus firmamentum
<strong>82</strong> in medio aquarum, et divisit aquas ab aquis,
cognosci potest Spiritus Dei quod sit spiritus pietatis;
si rite perpendas, qua intentione fecerit Deus
fabricam hujus mundi, cujus initium fuit factura
<nobr><sub></sub></nobr> ejusdem firmamenti, quod coelum vocavit. Quidnam
intendebat, sic incipiens Deus, vel Sapientia Dei?
Quando, inquit, praeparabat coelos aderam; quando
certa lege et gyro vallabat abyssos, cum eo eram
cuncta componens, ludens coram eo omni tempore,
ludens in orbe terrarum, et deliciae meae esse cum
filiis hominum <strong>(Prov. VIII)</strong>. Et quid tam pium quam
idcirco praeparasse coelos et fecisse hunc mundum,
et in eo genus humanum, quia ipsa sapientia jam
deliciabatur, quandoque fieri homo, et esse cum
filiis hominum? A die tertio quo dixit Deus: Appareat
arida, quam vocavit terram; et germinet,
ait, herbam virentem, et facientem semen, et lignum
pomiferum faciens fructum juxta genus suum, cujus
<nobr><sub></sub></nobr> semen in semetipso sit super terram <strong>(Gen. I)</strong>, quod
fuit initium exornationis mundi, propter quod Scriptura
dicit: Plantaverat autem Dominus Deus
paradisum voluptatis a principio <strong>(Gen. II)</strong>, subauditur
enim ornatus, sive exornationis terrae; ab isto,
inquam, die tertio cognoscitur Spiritus sanctus quod
spiritus scientiae, imo et scientiarum sit Dominus.
Quam videlicet scientiam, quia jam in corde suo
aemulabatur Adam in paradiso positus, permissus
est accedere tentator qui diceret: Comedite, et
eritis sicut dii, id est, similes Deo, scientes bonum
et malum <strong>(Gen. V)</strong>. A die quarto, quo dixit
Deus: Fiant luminaria in firmamento coeli, et dividant
diem ac noctem, et sint in signa, et in tempora,
et dies, et annos <strong>(Gen. I)</strong>: cognoscitur Spiritus
<nobr><sub></sub></nobr> sanctus, quod sit spiritus fortitudinis. Quis autem
ecclesiasticorum aut gentilium philosophorum non
miratus est fortitudinem, sive potestatem in istis
duobus magnis luminaribus, sole, et luna, et stellis,
quas posuit Deus in firmamento coeli? Primus
Psalmista dicit: Qui fecit luminaria magna, solem
in potestatem diei, et lunam et stellas in potestatem
noctis <strong>(Psal. CXXXV)</strong>. Post hunc inquisitores
mundi, sapientes hujus saeculi tanta dixerunt,
tanta scripserunt de ista creatura tam mirabili, de
sole et luna et stellis, quae cursus suos tam certa
tamque firma lege custodiunt, constitutione Dei ex
praecepto quod ille posuit, ut ea etiam vivere et ex
eis fata hominum pendere crederent (VIRG. in <em>Georg,</em>
OVID. in <em>Metam.</em>), quod recipere nec voluit, nec
<nobr><sub></sub></nobr> debuit Ecclesia Dei. Sunt alia potestatum insignia
sano intellectu sufficientia ad comprobandum, quod
vere in his fortitudo magna sit. Quinque tenent coelum
zonae, ait poeta insignis (LUCAN. in <em>Phars.</em>),
quarum circa positiones vel causas temperamenti
sive intemperamenti, multa insignia sese expenderunt
[<em>addo</em> ingenia] saecularium. Nec ea reprobavit
discretio ecclesiasticorum, solem intelligentes diversitatis
hujus esse causam principalem, secundum
quod illi positum est praeceptum, ascendere sursum
et descendere deorsum. Oritur enim sol et occidit,
ait Ecclesiastes, et ad locum suum revertitur, ibique
renascens gyrat per meridiem, et flectitur ad aquilonem,
lustrans universa in circuitu, pergit spiritus,
<nobr><sub></sub></nobr> et in circulos suos revertitur <strong>(Eccle. I)</strong>: Nimirum
gyrando et regyrando duas temperat zonas, una,
quae et media est, nimium exusta, eo quod soli
semper sit subjecta, duabus autem extimis, a quibus
longius abest, vel quibus gyrando et regyrando non
appropinquat, frigore torpentibus et glacie perpetua.
Horum hic meminisse superfluum duceremus, nisi
pro fortitudine, quae in sole est, dicere aliquid oportuisset,
maxime quia Psalmista quoque horum meminit,
dicendo: Quia neque ab oriente, neque ab
occidente, neque a desertis montibus, subauditur,
patet locus effugii, quoniam Deus judex est <strong>(Psal.
LXXIV)</strong>. A die quinto quo dixit Deus: Producant
aquae reptile animae viventis, et volatile super terram
sub firmamento coeli, et benedixit eis, dicens:
<nobr><sub></sub></nobr> Crescite et multiplicamini, cognoscitur Spiritus
sanctus quod sit spiritus consilii. Cujus potentia,
dum super aquas fertur, hoc mirabile fecit in creatura
ejusmodi, quae rationem non habet, ita consulere
noverit suae posteritati, ut homo rationalis non sufficiat
admirari, idem animantibus etiam minimis,
quae sexto die terra produxit: Vade, inquit
Salomon, ad formicam, o piger, et considera vias
ejus, et disce sapientiam. Quae cum non habeat ducem,
nec praeceptorem, nec principem, parat aestate
cibum sibi et congregat in messe, quod comedat
<strong>(Prov. VI)</strong>. Denique in creatura humana non adeo
mirum est, quod sit consilii capax, videlicet quia in
homine inter sensualitatem et mortalitatem media
est rationalitas, aut in hujusmodi creatura, quaecunque
<nobr><sub></sub></nobr> est rationalitatis expers, cum quinque fungatur
sensibus, valde mirum est tantam inesse mortalitatem,
sive quasi consilii sollicitudinem, ut pro exemplo
possit esse homini, socordiam ejus in plerisque
redarguens. A die sexto, sive a creatura humana,
quae die sexto facta est, cognoscitur Spiritus sanctus,
quod sit spiritus intellectus, non solum quod
rationalis cognitus, verum etiam, quod maximum
est, spiritualis intelligentiae capax. Denique et si
tunc primus homo non intellexit, et post eum quamplurimi,
sicut scriptum est: Homo, cum in honore
esset, non intellexit, comparatus est jumentis insipientibus
et similis factus est illis <strong>(Psal. XLVIII)</strong>.
Et rursus: Animalis homo non percipit ea quae
fecit Deus <strong>(I Cor. II)</strong>, attamen spirituales fuerunt,
<nobr><sub></sub></nobr> et sunt multi, magnus enim Dominus, quos voluit,
multos spiritu intelligentiae replevit. A die septimo
cui Deus benedixit, et in quo requievit quem sanctificavit.
Propter hoc ipsum ut in ipso requievit, in
quantum jam in hac vita, vel percipi, vel gustari
potest requies ipsa cujusmodi sit, cognoscitur Spiritus
sanctus, quod spiritus sit sapientiae, quia vere
ad magnam sapientiam adducit illum quem docilem
facit illius dicti: Tollite jugum meum super
vos, et discite a me quia mitis sum et humilis
corde, et invenietis requiem animabus vestris
<strong>(Matth. XI)</strong>. Ista requies sapientia est, quam
Spiritus sanctus efficit, id est, participatio sapientiae
increatae, quae est ipsum Verbum Dei sapientia Patris.</p>
<br> <h4><center>CAPUT V.<nobr><sub></sub></nobr>  </center></h4>
<p><em>Quam ob causam idem sacramentum spiritus septiformis
congruum fuerit septem columnarum appellatione
designari; cur et Isaias ordine converso spiritus
eosdem ornans, a spiritu sapientiae descenderit
ad spiritum timoris.</em></p>
<p>In quantum potuit, sermo fidelis fontem lucidum
adivit, de quo rivus emanavit per ora multorum,
dicentium similia huic, qui cum dixisset: Sapientia
aedificavit sibi domum, secutus ait: Excidit
columnas septem <strong>(Prov. IX)</strong>. Quam vero ob causam,
jam dictum septiformis spiritus sacramentum
designari conveniebat appellatione septem columnarum?
Nimirum propter gloriam magnam et honorem
hujus altissimi Filii hominis, quia videlicet
<nobr><sub></sub></nobr> templum corporis ejus, ipsa est domus, quam Sapientia
sibi aedificavit. Domus autem quae super
columnas aedificata est, profecto ex ipsis columnis
firmitatem pariter et pulchritudinem habet, et alta
est. Si igitur columnas aspicis, quas nunc ordine
digestas domonstravimus, nonne talis positio domus
sapientiae, illa est exaltatio Filii hominis, de qua
scriptum fuerat jamdudum: Gloria et honore coronasti
eum, et constituisti eum super opera manuum
tuarum? <strong>(Psal. VIII.)</strong> Denique et Dominus
est angelorum sanctorum, et Dominus firmamenti,
id <strong>83</strong> est coeli, et Dominus terrae, sive paradisi et
maris, et Dominus solis et lunae et stellarum, et Dominus
omnium creaturarum, quas aquae produxerunt
et quae de terra productae sunt, et Dominus
<nobr><sub></sub></nobr> totius generis humani, et Dominus etiam Sabbati
<strong>(Matth. XII)</strong>, id est patriae coelestis, in qua est
plenitudo illius, quam speramus requiei. Vere magna
domus, pulchra, et altissima domus. Ipse septiformis
spiritus, in eadem domo plenarie habitat
quietissime, nullam enim unquam passus est ibi
offensam alicujus culpae sive negligentiae. Hoc est
quod Isaias dixit: Et requiescit super eum Spiritus
Domini <strong>(Isa. XI)</strong>. Quod autem eosdem spiritus
aliter subordinavit, primum ponens spiritum
sapientiae, septimum autem spiritum timoris,
causam sive rationem hanc habet; quia Dominus
noster Jesus Christus, cujus adventus praedicabatur
de altissimo sapiente secreto, et magna requie sua,
de sinu Patris huc descendit usque ad obedientiam
<nobr><sub></sub></nobr> et mortem crucis, quae videlicet obedientia religiosus
in ipso erat timor Domini; nos autem, quorum
ad eruditionem sive correptionem scripta sunt opera
illa, Patris, et Filii et Spiritus sancti a timore
incipimus, et in sapientia perficimur, sicut alia
Scriptura dicit: Initium sapientiae timor Domini
<strong>(Psal. CX)</strong>.</p>
<br> <h4><center>CAPUT VI. </center></h4>
<p><em>De aedificatione hujus domus Domini: et quod ibi factum
sit illud quod Psalmista dixit: Misericordia et
veritas obviaverunt sibi, justitia et pax osculatae
sunt.</em></p>
<p>Quomodo factum est istud? Quomodo aedificata
est ista domus? Malleus et securis et omne ferramentum
non sunt audita in domo, cum aedificaretur
<nobr><sub></sub></nobr> <strong>(III Reg. VI)</strong>, sed in secreto silentio, nulla
interstrepente humani operis inquietudine, Spiritus
sanctus, qui in principio ferebatur super aquas,
in beatam Virginem supervenit ejusque utero ineffabiliter
obumbravit <strong>(Luc. I)</strong>, in modum volucris
ovum subjectum desideratissima sessione calefacientis.
Qua tamen similitudine, nisi ante praesumpta
fuisset, forte nostra infirmitas in tanto mysterio uti
non auderet. Tunc itaque factum est illud quod Psalmista
canens praedixerat: Misericordia et veritas
obviaverunt sibi, justitia et pax osculatae sunt. Veritas
de terra orta est, et justitia de coelo prospexit
<strong>(Psal. LXXXIV)</strong>. Denique misericordia Spiritus
sanctus est, veritas Verbum Dei, Filius Dei est.
<nobr><sub></sub></nobr> Item, justitia Christus Dei Filius est: pax id est
remissio peccatorum Spiritus est. Quomodo, vel ad
quid talis misericordia, et talis veritas, et ubi obviaverunt
sibi? quomodo, vel ad quid talis justitia et
talis pax osculatae sunt? Quis me hoc interrogabit?
vel quis idonens, ut ad haec respondere possit? Interrogarem
et ego aliquid, quod longe minus est, et
tamen neque verbis explicari, neque sensu hominis
comprehendi potest. In nido volucris, ovo subjacente,
quomodo et ipsum corpus volucris, et concretus
ex ovo fetus obviant sibi? Neque enim subsidentis
corpus volucris in semen convertitur, aut a
natura sua diminuitur, ut similis illi fetus nascatur,
sed calore corporis subsedentis, ovum animatur,
et succus ejus in volucrem similem formatur
<nobr><sub></sub></nobr> sicque obviant sibi, et invicem osculantur, id est,
inseparabili amore consociantur. Quis de hujusmodi
disputare sufficiat? Legimus quidem, quia:
Disputavit Salomon super lignis e cedro, quae est
in Libano usque ad hyssopum, qui egreditur de
pariete et disseruit de jumentis et volucribus, et
reptilibus, et piscibus <strong>(III Reg. IV)</strong>, sed non legimus
eum disputando et disserendo haec eadem comprehendisse.
Quanto minus quis disputare vel disserere
sufficiat, quomodo Spiritui sancto in beatam Virginem,
et supervenienti in sua natura, sive substantia
permanenti, ne quis putet quod illic ipse pro semine
fuerit, Verbum Dei cum sementina substantia Virginei
ventris obviaverit juxta illud quod jam dictum
est: Misericordia et veritas obviaverunt sibi <strong>(Prov.
<nobr><sub></sub></nobr> XXV)</strong>. Non ergo haec nobis altiora quaeramus, ne
velut scrutatores majestatis arguamur. Hoc scire
contenti, quia sapientia domum istam, templum
sacrosanctum corporis sui, spiritu suo sibi aedificavit,
spiritu, inquam, suo, id est ex operatione, non
de substantia spiritus sui, et jam dictas septem columnas,
de sola Patris sui persona, quasi de alio monte
excidit, sed ipsa Sapientia sive Filius Dei et Pater
ejusdem Filii, sicut sunt una substantia, sic et ambo
inseparabiliter septiformem spiritum suum indiderunt
huic domui, huic homini Jesu Christo Filio
Dei, Filio hominis.</p>
<br> <h4><center>CAPUT VII. </center></h4>
<p><nobr><sub></sub></nobr> <em>Item de eadem re, ad quid misericordia et veritas obviaverunt
sibi, et quale consilium de salvando humano
genere illic habuerint, secundum illud beati Job:
Utinam appenderentur peccata mea, quibus iram
merui, et calamitas quam patior in statera.</em></p>
<p>Diximus pro posse, quomodo et ubi misericordia
et veritas obviaverunt sibi, jam dicendum etiam ad
quid, nam etiam hoc supra propositum est. Ad quid
ergo misericordia et veritas sibi obviaverunt? ad
quid convenerunt? ad quid justitia, quae est ipsa veritas,
et pax, quae est ipsa misericordia, osculatae
sunt? Nimirum ad consulendum et habendum de
rebus magnis consilium, ad pertractandum magnae
rei negotium, scilicet quomodo salvaretur genus
<nobr><sub></sub></nobr> humanum. Non enim leve erat pondus hujus rei,
quomodo salva ratione justitiae seu veritatis, quae est
ipsum Verbum, sive Filius Dei, hominem excusaret,
et saluti restitueret misericordia, quae est Spiritus
sanctus. Habitum ergo est consilium, imo
quod ante saecula fuerat consilium praefinitum, tunc
ex utero Virginis productum est ad effectum, agendo
scilicet, quatenus constaret ad hominem plus calamitatis
esse passum, quam peccatis suis promeruisset.
Haec ergo fuit summa consilii in illa conventione
obviantium sibi misericordiae et veritatis, sive osculantium
justitiae et pacis, hominem illum divinae
benignitatis, fructum terrae nostrae, scilicet Virginei
ventris oportere mortalem nasci, et mori, et
resurgere a mortuis, atque ita consummatum per
<nobr><sub></sub></nobr> fidem in cordibus nostris, ut essemus nos duo, videlicet
homo peccator, ac propter peccatum morti
addictus, et in unoquoque nostrum homo absque
peccato mortalis factus, et mortificatus, et idcirco
mortis victor effectus. Nonne ita, o mediator Dei et
hominum, homo Jesu Christe, ego et tu duo sumus?
imo nonne unus spiritus et unum corpus sumus?
<strong>(I Cor. VI.)</strong> Attamen alio respectu duo sumus, et de
nobis duobus Sapientia loquitur: Melius est duos
simul esse quam unum. Habent emolumentum societatis
suae. Si unus ceciderit, ab altero fulcietur: si
quispiam praevaluerit contra unum, duo resistunt
ei <strong>(Eccle. IV)</strong>. Ubi fit, aut fiet istud? Nimirum in
ista vita incipitur, et in porta, cujus meminit
Psalmista dicendo: Non confundetur cum loquetur
<nobr><sub></sub></nobr> inimicis suis in porta <strong>(Psalm. CXXVI)</strong>; in
porta, inquam, id est, in exitu vitae hujus perficitur.
Quomodo ibi perficitur? Astando ante tribunal
Christi, et parata ibi statera, quam beatus Job suis
temporibus nondum paratam suspirans, dicebat:
Utinam appenderentur peccata mea, quibus iram
merui, et calamitas quam patior in statera! quasi
arena maris haec gravior appareret <strong>(Job VI)</strong>. Statera
ista tunc parata est, quando misericordia et veritate,
<strong>84</strong> ut jam dictum est, obviantibus sibi, immortalis
Deus mortalis homo factus est. Cum ergo venitur ad
examen staterae hujus, dum statur ante tribunal judicis
hujus, ibi sunt duae lances, altera misericordiae,
altera judicii, et tamen duo sunt, ut jam diximus, scilicet
<nobr><sub></sub></nobr> homo qui peccavit, et habitans per fidem in corde
ejus Christus <strong>(Ephes. III)</strong>, qui non peccavit: appenduntur
peccata unius tantum in statera judicii,
appenditur calamitas duorum in statera misericordiae,
et calamitas mortis ejus qui peccavit, verbi
gratia, Job aut alterius viri fidelis, et calamitas
mortis ejus qui non peccavit, scilicet Jesu Christi.
Nonne itaque calamitas in lance misericordiae
gravior appareret quam peccata in lance judicii?
Plane gravior quasi arena maris, utpote
duplum contra simplum, quia cum simus duo, et
unus tantum peccaverit, ambo solvimus debitum
mortis. Quid igitur? profecto sicut scriptum est, et
nos jam meminimus: Si quispiam praevaluerit
contra unum, duo resistunt ei <strong>(Eccle. IV)</strong>, id est, si
<nobr><sub></sub></nobr> princeps mundi hujus contra steterit, ut accuset
animam egredientem, a Christo habitante in se defensionem
petit: Apprehende, inquiens, arma et
scutum, exsurge in adjutorium mihi <strong>(Psal. XXXIV)</strong>.</p>
<br> <h4><center>CAPUT VIII. </center></h4>
<p><em>Item de aedificatione domus ejusdem; quid mysterii
habeat dictum illud: Domus cum aedificaretur
lapidibus dedolatis atque perfectis aedificata est.</em></p>
<p>Sed jam propositum de domo tua, Domine, de
corpore tuo, Christe, quo proposuimus ordine sermonis,
persolvamus Proposuimus namque sermone
fidel concelebrare tria haec, aedificationem, exordinationem,
atque dedicationem domus hujus, in qua
inhabitat omnis plenitudo divinitatis corporaliter
<nobr><sub></sub></nobr> <strong>(Colos II)</strong>. Jam ergo de exordinatione dicendum
esset, nisi quod adhuc in aedificatione capitulum nos
illud tenet: Domus cum aedificaretur lapidibus
dedolatis atque perfectis aedificata est <strong>(III Reg VII)</strong>.
Hujus namque capituli mysterium intactum animus
praeterire non patitur. Quid ergo est, hujusmodi
domum aedificatam esse lapidibus dedolatis atque
perfectis, nisi mediatorem Dei et hominum,
hominem Christum Jesum, conceptum esse ex
utero, sive concretum in utero Virginis secundum
fidem sermonemque fidelem patriarcharum atque
prophetarum, qui utique fuerunt vel sunt lapides
magni, lapides perfecti. Huic etenim unus illorum
Isaias gratulatur et dicit: Et adhibui mihi testes
fideles, Uriam sacerdotem, et Zachariam filium
<nobr><sub></sub></nobr> Barachiae. Et accessi ad prophetissam, et concepit
et peperit filium. Et dixit Dominus ad me: Voca
nomen ejus, Accelera, Spolia detrahe, Festina praedari
<strong>(Isa. VIII)</strong>. Plane hic unus dixit, caeteris quoque
omnibus sanctis prophetis, quorum per os
Spiritus sanctus locutus est a seculo, dixisse vel
dicere congruit. Omnes enim ad illam prophetissam
accesserunt, omnium fides, omnium prophetiae
in illam beatam Virginem convenerunt,
et ipsa scivit quid ageretur secum secundum veritatem
Scripturarum. Domus igitur aedificata est lapidibus
dedolatis atque perfectis, id est, Incarnatio
Dominica secundum fidem et expositionem sanctorum,
et secundum Scripturas prophetarum, et
verum ex omnibus habet testimonium sancta domus
<nobr><sub></sub></nobr> tua, Domine, juxta illud praeconium magni Prophetae:
Testimonia tua credibilia facta sunt nimis,
domum tuam decet sanctitudo, Domine, in longitudinem
dierum <strong>(Psal. XCII)</strong>. Quam bene autem lapides
isti perfecti dicuntur etiam dedolati. Quis enim
illorum viam vitae hujus pertransivit absque dolatura
tribulationis? Denique plerique illorum fuere
dolati usque ad internecionem sui corporis. Hinc
ipse Deus dicit in Osee: Propter hoc dolavi in
prophetis, occidi eos in verbis oris mei <strong>(Ose VI)</strong>;
Et in Actibus apostolorum protomartyr Stephanus
ait: Dura cervice, et incircumcisis cordibus et
auribus, vos semper Spiritui sancto restitistis, sicut
patres vestri et vos. Quem prophetarum non sunt
<nobr><sub></sub></nobr> persecuti patres vestri? et occiderunt eos, qui praenuntiabant
de adventu Justi <strong>(Act. VII)</strong>.</p>
<br> <h4><center>CAPUT IX. </center></h4>
<p><em>De exornatione ejusdem domus, quali auro exornata
sit, descendente ad illam super Dominum Spiritu
sancto in specie columbae, cum baptizaretur a
Joanne.</em></p>
<p>Aedificata domo ista, sive templo Dominici corporis,
quid deinde factum est? quomodo exornata
sive decorata est? Domum, quoque ait Scriptura mystica,
ante oraculum operuit Salomon auro purissimo
et affixit laminas clavis aureis, nihilque erat in
templo quod non auro tegeretur; sed et totum oraculi
<nobr><sub></sub></nobr> altare texit auro, et fecit in oraculo duo cherubim
de lignis olivarum <strong>(III Reg. VI)</strong>.</p>
<p>Secundum typum illius manufactae exornationis,
quam totam hic perscribere nimis longum esset, et
exornata est domus non manufacta, de qua nunc
loquimur, scilicet humanitas Christi, nostri Salvatoris,
anno tricesimo suae aetatis. Nam usque ad
annum illum ignotus inter homines mansit. Illo
denique anno, sicut Evangelistae manifeste dicunt,
Ipse autem Jesus erat incipiens quasi annorum
triginta, cum baptizaretur a Joanne, descendit Spiritus
sanctus corporali specie, sicut columba in
ipsum, et ipse plenus Spiritu sancto regressus est a
Jordane <strong>(Luc. III, IV)</strong>. Quid, rogo, est plenum Spiritu
sancto regressum esse a Jordane, cum sine
<nobr><sub></sub></nobr> dubio plenus Spiritu sancto fuerit ab ipsa conceptione?
Quid, inquam, est vel erat plenum Spiritu
sancto a Jordane regredi, nisi quia jam tempus erat
opere exercere, quae prius in potestate habebat
charismata Spiritus sancti? <strong>(I Cor. X.)</strong> Hoc autem
aurum verum, aurum purissimum est, lapides pretiosi
sunt, videlicet sermo sapientiae, sermo scientiae,
operatio virtutum, gratia sanitatum, prophetia,
discretio spirituum, interpretatio sermonum <strong>(Joan.
VII)</strong>. Hujusmodi charismata sic extunc opere coepit
exercere, ut nunquam sic locutus fuerit homo sicut
hic, et nemo alius unquam talia fecit opera qualia
fecit hic <strong>(Joan. XV)</strong> Nonne igitur domus illa operta est
auro purissimo, nihilque erat in templo quod non auro
tegeretur? Tali namque auro, sive splendore auri,
<nobr><sub></sub></nobr> delectata sponsa ejus, dicit in Canticis. Manus ejus
tornatiles, aureae, plenae hyacinthis <strong>(Cant. V)</strong>.---
Tornatiles, id est, ad operandum citae vel faciles;
aureae, id est, operantes potentia Divinae naturae;
plenae hyacinthis, id est, coelestia sacramenta
spirantes in exterioribus signis. Eatenus non apparebat,
quod ornata esset domus hujuscemodi ornatu
usque adeo inusitatum fuerat per annos triginta, ut
cum discipulos eligeret, et illis quoque talium operum
faciendorum potestatem daret, fieret nimiae
admirationis stupor in eum, sicut Marcus evidenter
narrat. Et cum audissent, inquit, sui, exierunt
tenere eum, dicebant enim, quoniam in furorem
versus est <strong>(Marc. III)</strong>.</p>
<br> <h4><center>
<strong>85</strong> CAPUT X.<nobr><sub></sub></nobr>  </center></h4>
<p><em>Quo pertinuerit, quod ad hoc opus procedens Spiritus
sanctus, non in qualicunque specie, sed in specie
columbae apparuit</em></p>
<p>Quo pertinuit quod ad hoc opus Spiritus sanctus
non in qualicunque specie, sed in columbae specie
procedens apparuit? Revera ad magnum pietatis
sacramentum, quod manifestatum est, ut ait Apostolus,
in carne, justificatum est in spiritu, apparuit
angelis, praedicatum est gentibus, creditum est in
hoc mundo, assumptum est in gloria <strong>(I Tim. III)</strong>.
Non enim illud solum attendere debes, quod extunc
Verbum in carne, Deus in homine, miraculis coepit
clarificari, imo quod tunc poenitentiam pro nobis
<nobr><sub></sub></nobr> agendam suscepit, baptizatus baptismo Joannis,
videlicet in poenitentiam, quam protinus a jejunio
quadraginta dierum inchoavit, et in ea perseveravit
usque ad mortem, mortem autem crucis. Vere magnum
pietatis sacramentum, quia Dominus posuit
in eo iniquitates omnium nostrum in poenitentiam
<strong>(Isa. LIII)</strong>. Nam ejusmodi poenitentiam, morte crucis
consummatam, lex sacra et mystica in sacramento
sacrificii signaverat dicendo: Si holocausti oblati
fuerint Domino de turturibus et pullis columbae,
offerat eos sacerdos ad altare, et retorto ad collum
capite et rupto vulneris loco, decurrere faciet sanguinem
super crepidinem altaris. Non secabit, nec
ferro dividet eam, et adolebit super altare lignis
igne supposito, holocaustum est et oblatio suavissimi
<nobr><sub></sub></nobr> odoris Domini <strong>(Levit. I)</strong>. Quid enim in hac
oblatione turturis et columbae, quae pro peccato
jubetur offerri, atque ut post mortem hostiae caput
corpori inhaereat, nisi Mediatoris nostri persona
signatur? Redemptoris enim nostri mors, ad conjunctionem
sui corporis, id est, Ecclesiae valuit,
non ad separationem. Mediator etenim Dei et hominum,
id est, caput omnium nostrum, est vere
mundationis hostia. Unde pro nobis mortem pertulit,
unde nobis verius inhaesit. Post sectionem ergo caput
columbae suo corpori inhaeret, quia Christum et
Ecclesiam nec mors interveniens dividit. Multum
igitur pertinuit ad magnum sacramentum pietatis,
quod Spiritus sanctus in specie columbae super eum
apparuit, de quo Apostolus ait: Quia per Spiritum
<nobr><sub></sub></nobr> sanctum semetipsum immaculatum offerens Deo,
emundavit conscientiam nostram ab operibus mortuis
ad serviendum Deo viventi <strong>(Hebr. IX)</strong>. Adde
quod ibidem Joannes Baptista, ubi testimonium
perhibuit dicens: Quia vidi Spiritum sanctum
descendentem de coelo quasi columbam, et mansit
super eum; tali voce talique judicio mansuetudinem
ejus praedicavit: Ecce agnus Dei, qui tollit
peccata mundi <strong>(Joan. I)</strong>. Denique in sacrificio
Domini, sacrificio odoris suavissimi, eadem mansuetudo
agni, quam simplicitas columbae, mystice
significat innocentiam et pietatem Christi Filii
Dei.</p>
<br> <h4><center>CAPUT XI.<nobr><sub></sub></nobr>  </center></h4>
<p><em>De die illo quem determinavit Spiritus sanctus in
David, dicendo: Hodie si vocem ejus audieritis.</em></p>
<p>Extunc dies ille est bonae auditionis, dies vocis
audiendae in lenitate fidei, quem Spiritus sanctus
determinavit in David, et populus modo meminit.
Quapropter sicut dicit Spiritus sanctus: Hodie si
vocem ejus audieritis, nolite obdurare corda vestra,
sicut in exacerbatione secundum diem tentationis
in deserto <strong>(Psal. XXIV)</strong>. O vox dulcis et suavis,
vox dilectionis et gratiae, vox turturis et columbae,
quam apud Lucam taliter coepimus audire: Regressus
in virtute spiritus in Galilaeam, cum venisset
Nazareth, et intrasset in Synagogam, et traditus
<nobr><sub></sub></nobr> esset sibi liber prophetae Isaiae, locumque hunc
statim invenisset: Spiritus Domini super me,
propter quod unxit me, evangelizare pauperibus
misit me, praedicare captivis remissionem, praedicare
annum Domini acceptum, et diem retributionis
<strong>(Isa. XVI)</strong>: Hodie, inquit, impleta est haec Scriptura
in auribus vestris <strong>(Luc. IV)</strong>. Ab ista voce debent
corda nostra hodie mollescere sive mitescere; hodie,
inquam, id est, alio die, qui alius est ab illo die
quo exivit Israel de Aegypto per mare Rubrum, et
per quadraginta annos tentaverunt atque exacerbaverunt
Spiritum sanctum in deserto. Nunquid non
hoc vidit Joannes Baptista, qui in initio diei hujus
videns ad se Jesum venientem, dixit, ut supra meminimus:
Ecce Agnus Dei? <strong>(Joan. I)</strong>. Denique
<nobr><sub></sub></nobr> talis ejus dictio talem nobis sensum efficit. Ecce
cujus in figura immolatus est Agnus in Aegypto
sumpto sanguine qui erat in limine, et posito in superliminari,
et super utrumque postem, ut figuram
crucis exprimeret, factumque est phase, id est
transitus; transivit enim Dominus per Aegyptum,
Aegyptios percutiens, et filios Israel salvans <strong>(Exod.
XII)</strong>. Nunc alia percutietur Aegyptus, et aliud mare
dividetur, et aliud manna de coelo dabitur, et alia
petra sitientibus alias dabit aquas, et in aliam terram
intrabitur, et alia civitas Jerusalem inhabitabitur,
et omnia in novum restituentur, dicente isto,
qui Spiritu sancto baptizat: Ecce nova facio
omnia <strong>(Apoc. XXI)</strong>. Igitur dies sanctae novitatis
tunc illuxit, quando desuper in columbae specie
<nobr><sub></sub></nobr> apparente Spiritu pietatis Pontifex declaratus est
Christus Filius Dei: Pontifex, inquam, ipse, et
hostia, et templum, extunc optime ornatum, ut
supra diximus, secundum figuram templi illius
manufacti, auro videlicet non corruptibili, sed auro
vero splendidae divinitatis, quae tunc in eo splendere
coepit per operationem virtutum et gratiam
sanitatum, caeteraque opera digiti Dei Spiritus
sancti.</p>
<br> <h4><center>CAPUT XII. </center></h4>
<p><em>De ejusdem domus dedicatione, id est, resurrectione
secundum psalmum vicesimum nonum, cujus est
titulus: Psalmus David cantici in dedicatione
domus David.</em></p>
<p>Ad dedicationem domus juxta propositum properat
<nobr><sub></sub></nobr> animus, id est, ad gloriam resurrectionis
Domini nostri Jesu Christi, qua sine dubio dedicatum
est templum corporis ejus, ita ut omni mortalitatis
seu passibilitatis paupertate detersa solemnitas
aeterna, festivitas sempiterna, in voce exsultationis
et confessionis, in ea celebretur ab angelis, celebretur
ab hominibus, quotquot sunt vel erunt filii
resurrectionis. Hoc loco sensum et verba nostra
dirigat textus psalmi vicesimi noni cui talis praescriptus
est titulus: <em>Psalmus cantici in dedicatione
domus David.</em> Primum autem in fundamentum sermonis
illud ponere libet, quia domus illa manufacta,
quae in typum hujus aedificata fuit, ut supra diximus,
sub trina benedictione nominis Domini dedicata
est, sicut habet manifeste ipsa Scripturae
<nobr><sub></sub></nobr> series. Primo namque sic scriptum est: Convertitque
rex faciem suam, et benedixit omni Ecclesiae
Israel, et ait: Benedictus Dominus Deus Israel, qui
locutus est in ore suo ad David patrem meum, et
in manibus ejus perfecit <strong>(III Reg. VIII)</strong>, etc. Item
secundo: Stetit autem Salomon ante altare Domini,
in conspectu Ecclesiae Israel, et expandit
manus <strong>86</strong> suas in coelum, et ait: Domine Deus
Israel, non est similis tui Deus in coelo desuper, et
super terram deorsum, qui custodisti servo tuo
David patri meo quae locutus es <strong>(ibid.)</strong>, etc. Deinde
tertio: Factum est cum complevisset Salomon
omnem orationem, stetit et benedixit omni Ecclesiae
Israel voce magna dicens: Benedictus Dominus qui
dedit requiem populo suo Israel, juxta omnia quae
<nobr><sub></sub></nobr> locutus est <strong>(ibid.)</strong>, etc. Itaque sub trina, ut jam
dictum est, invocatione nominis Domini, Ecclesiam
sive domum Domini dedicavit, non utique casu,
sed magna cum ratione sapientiae, quam Deus dederat
illi, praesertim quia talis data fuerat regula
benedicendi. Sic enim scriptum est in libro Numeri:
Locutusque est Dominus ad Moysen dicens: Loquere
ad Aaron et filios ejus: Sic benedicetis filiis
Israel, et dicetis eis: Benedicat tibi Dominus, ut
custodiat te, ostendat Dominus faciem suam tibi, et
misereatur tui. Convertat Dominus suum vultum ad
te, et det tibi pacem <strong>(Num. VI)</strong>. Hoc dicimus pro
glorificatione Trinitatis, quia, sicut hactenus demonstrare
curavimus, fere nihil celebre sive memorabile
referunt Scripturae veritatis absque sacramento
<nobr><sub></sub></nobr> sancti hujus nominis.</p>
<br> <h4><center>CAPUT XIII. </center></h4>
<p><em>Item in eodem psalmo de trina appellatione nominis
Domini: Exaltabo te, Domine; Domine, clamavi
ad te; Domine, eduxisti ab inferno animam meam;
et de titulo alterius psalmi: In finem canticum
psalmi resurrectionis.</em></p>
<p>Nunc igitur perpende quod perpulchrum est, quia
in isto psalmo cantici cantati sive cantandi secundum
dedicationem domus David, id est corporis
Christi, similiter trina praepollet appellatio ejusdem
nominis Domini. Primo namque dicit: Exaltabo
te, Domine, quoniam suscepisti me, nec delectasti
inimicos meos super me. Deinde secundo: Domine
Deus meus, clamavi ad te, et sanasti me.
<nobr><sub></sub></nobr> Deinde tertio: Domine, eduxisti ab interno animam
meam, salvasti me a descendentibus in lacum.
Continuo sequitur concentus multitudinis sub admonitione
hujuscemodi: Psallite Domino sancti
ejus, et confitemini memoriae sanctitatis ejus
<strong>(Psal. XXIX)</strong>. Sic in dedicatione domus illius manufactae
post trinam adorationem nominis Domini a
Salomone praemissam, continuo sequitur admonitio
ad multitudinem, et magnae festivitatis universalis
communicatio, prosequente Salomone: Sit quoque
cor nostrum perfectum cum Domino Deo nostro.
Et subsequente Scriptura: Igitur rex et omnis
Israel cum eo immolabant victimas coram Domino
<strong>(III Reg. VI)</strong>. Generalis quippe festivitas est, festivitas
hujusce dedicationis, festivitas resurrectionis.
<nobr><sub></sub></nobr> Unde non praetereundum, quia titulum psalmi praescripti
qui sic sese habet: <em>Psalmus cantici in dedicatione
domus David,</em> titulus alterius psalmi, scilicet
sexagesimi quinti, pene exponit qui ejusmodi
est: <em>In finem, Canticum psalmi resurrectionis,</em> tali
praeeunte titulo: Jubilat omnis terra Deo, psalmum
dicit nomini ejus, dat gloriam laudi ejus, et
dicit inter caetera: Introibo in domum tuam in
holocaustis, reddam tibi vota mea, quae distinxerunt
labia mea; holocausta medullata offeram tibi cum
incenso arietum, offeram tibi boves cum hircis.
Quae omnia mystice significant combustionem vitiorum,
purificationem spiritus, omnimodamque intentionem
ad destructionem totius repugnantiae, quasi
arietum cornutorum, et totius excellentiae quasi
<nobr><sub></sub></nobr> boum cornupetarum, et totius foeditatis malorum
operum, quasi hircorum. Cum hujusmodi quippe
holocaustis introitur in domum resurrectionis, in
domum quam sapientissimus Salomon, id est Christus
Filius Dei, per seipsum aedificavit, id est, immortalitatem
et impassibilitatem, quam habent jam
coelestes spiritus, in quibus plenissime habitat majestas
sanctae Trinitatis, quo praecursor introivit per
viam quam illi columba, id est, Spiritus sanctus
demonstravit. Passus enim idem Christus, et resurgens
a mortuis festivitatem sibi et nobis inchoavit
hujusce dedicationis, tanquam caput corpori, et hanc
fidem tenere atque in hac spe per dilectionem operari,
hoc nimirum est legitime cantare canticum
<nobr><sub></sub></nobr> psalmi resurrectionis jamque stare cum cantico in
illa dedicatione domus David.</p>
<br> <h4><center>CAPUT XIV. </center></h4>
<p><em>Cur ab illa festivitate dedicationis, id est, a gloria
resurrectionis Spiritus sanctus non in specie columbae,
sed in specie ignis apparuerit; et de spiritu blasphemiae,
quod peccatum non remittetur, neque in
hoc saeculo, neque in futuro.</em></p>
<p>Magnam quidem habet haec dedicatio domus festivitatis
jucunditatem, sed magnum nihilominus species,
quae exinde apparuit, debet incutere timorem
et excitare sollicitudinem. Non enim hic in columbae
specie videndum se Spiritus sanctus exhibuit, sed
in specie ignis super beatos apostolos ab illa domo
processit <strong>(Act. II)</strong>, mittente illo secundum virtutem
<nobr><sub></sub></nobr> vel naturam divinitatis, quemadmodum dixit ad
illos: Si autem abiero, mittam cum ad vos
<strong>(Joan. XVI)</strong>. Quamobrem ergo non in specie columbae,
sed in specie ignis? Attendant tantam diversitatem
specierum istarum, scilicet columbae et
ignis, quicunque irreverenter istam, postquam dedicata
est, aspicere audent domum Domini, qualibus
ipse dixit: Ideo dico vobis: Omne peccatum et
blasphemia remittetur hominibus, spiritus autem
blasphemiae non remittetur. Et quicunque dixerit
verbum contra Filium hominis, remittetur ei; qui
autem dixerit contra Spiritum sanctum, non remittetur
ei, neque in hoc saeculo, neque in futuro
<strong>(Matth. XII)</strong>. Attendant, inquam, qui ejusmodi
sunt, imo quia tales attendere nolunt, attendamus
<nobr><sub></sub></nobr> nos quanta eum ratione tam diversas species, diversis
temporibus exhibuerit apparens unus et idem
Spiritus. Dicendum autem in primis, quid distet
inter blasphemiam et spiritum blasphemiae, quoniam
dixit: Blasphemia remittetur, spiritus autem
blasphemiae non remittetur. Blasphemia tantum,
et non etiam spiritus blasphemiae est, cum quis ignorans
loquitur aliter quam se habet veritas, vel agit
quidpiam contra justitiam, sicut exempli gratia:
Saulus ignorans et errans agebat <strong>(Act. IX)</strong>. Porro
spiritus blasphemiae est, ubi quispiam scienter et per
invidiam veritati repugnat <strong>(I Tim. I)</strong>, quod peccatum
Judaeorum est et haereticorum, quos Apostolus
vitandos esse denuntiat: Haereticum, inquit, hominem
post unam et secundam correptionem devita,
<nobr><sub></sub></nobr> sciens quia subversus est qui ejusmodi est, et delinquit,
cum sit proprio judicio condemnatus <strong>(Tit.
III)</strong>. Utriusque ergo reatus discretionem habens
Spiritus sanctus non in specie ignis, sed in specie
columbae super Dominum Jesum apparuit ante glorificationem
ejus, et econtra, non in specie columbae,
sed in specie ignis super apostolos post glorificationem
ejus. Adhuc enim qui dicebant verbum contra
Filium hominis, de ignorantia poterant excusari, et
idcirco decebat agere cum, vel pati cuncta in spiritu
mansuetudinis. Verbi gratia, ut non consentiret
discipulis suis dicentibus: Magister, vis dicamus
ut descendat ignis de coelo et <strong>87</strong> consumat eos?
Sed diceret: Filius hominis non venit animas perdere,
sed salvare <strong>(Luc. IX)</strong>. Amplius autem, ut
<nobr><sub></sub></nobr> diceret dum crucifigeretur: Pater, ignosce illis,
non enim sciunt quid faciunt <strong>(ibid. XXIII)</strong>.</p>
<br> <h4><center>CAPUT XV. </center></h4>
<p><em>Item de eodem Spiritus sancti judicio, cum illa
Apostoli sententia: Voluntarie enim peccantibus
nobis post acceptam notitiam veritatis, jam non
relinquitur hostia pro peccatis.</em></p>
<p>Usque illuc patientia et mansuetudo Agni, quam
columba significaverat circa vos, o oves domus
Israel, ad quos missus venerat, unde et dicebat:
Non sum missus nisi ad oves quae perierant domus
Israel <strong>(Matth. XV)</strong>. Ex tunc vobis peccantibus
peccatum vestrum in spiritu blasphemiae reputatur,
quod neque in hoc saeculo, neque in futuro remittatur.
Jam enim non est vobis hostia, quippe quibus Filius
<nobr><sub></sub></nobr> Dei, cum esset agnus, in leonem conversus est, et
Spiritus sanctus, qui ut columba visus fuerat, quasi
ignis demonstratus est, quia non per ignorantiam
delinquitis, sed voluntarie peccatis subversi et proprio
judicio condemnati. Hinc est illud Apostoli:
Voluntarie enim peccantibus nobis post acceptam
notitiam veritatis, jam non relinquitur pro peccatis
hostia, terribilis autem quaedam exspectatio judicii
et ignis aemulatio, quae consumptura est adversarios
<strong>(Hebr. X)</strong>. Quomodo nobis, scilicet natura Judaeis
non relinquitur hostia pro peccatis, si voluntarie
peccamus, id est, si vocem ejus audientes, et ex
Scripturis eum cognoscentes, corda nostra obdurare
voluerimus? Nimirum taliter, ut nec hostia, sive
sacrificium, nec locus sive templum remaneat, in
<nobr><sub></sub></nobr> quo sacrificetur. Sic enim et Danieli praemonstratum
fuerat: Occidetur Christus, et non erit ejus populus,
qui cum negaturus est, et civitatem et sanctuarium
dissipabit populus cum duce venturo,
subauditur Vespasiano sive Tito, et finis ejus vastitas,
et post finem belli statuta desolatio <strong>(Dan. IX)</strong>.
Et deficiet hostia sive sacrificium, et in templo erit
abominatio desolationis, et usque ad consummationem
et finem perseverabit desolatio <strong>(Luc. XV)</strong>.
Ecce quomodo jam non relinquitur hostia pro peccatis
voluntarie peccantibus, id est, dedicationem
istam odientibus, et sacrificium unicum, quod in ea
celebratur secundum evangelicam similitudinem
illius senioris fratris, qui sciens intus celebrari
convivium pro junioris fratris reversione, voluntarie
<nobr><sub></sub></nobr> foris stabat et nolebat introire. Quae autem est
illa quae adhuc superest terribilis exspectatio judicii,
et ignis aemulatio, quae consumptura est adversarios?
Non enim sola est illis poena, quam receperunt
jam in hoc saeculo, cadentes in ore gladii, et in
omnes gentes ducti captivi. Quae ergo illa est?
Ignis, ait ipse Dominus, succensus est in furore
meo, et ardebit usque ad inferni novissima <strong>(Deut.
XXXII)</strong>. Haec eadem sententia est duplicis poenae in
hoc dicto: Non remittetur ei neque in hoc saeculo,
neque in futuro; et juste, quia non habet excusationem
de peccato suo quis voluntarie, id est, scienter
peccans, et, ut ait Apostolus, Filium Dei conculcans,
et sanguinem testamenti pollutum dicens,
et spiritui gratiae contumeliam faciens <strong>(Hebr. VI)</strong>.</p>
<br> <h4><center>CAPUT XVI.<nobr><sub></sub></nobr>  </center></h4>
<p><em>Quomodo psallere, et quid psallendo confiteri debeamus
memoriae sanctitatis ejus, et quod ipsa memoria
missio sit Filii Dei dicentis apud Isaiam:
Antequam fierent, ibi eram, et nunc Dominus
misit me et spiritus ejus.</em></p>
<p>Igitur quemadmodum dicit, ut supra memoravimus:
Psallite Domino sancti ejus, et confitemini
memoriae sanctitatis ejus <strong>(Psal. XXIX)</strong>, cujus
psalmi titulus: <em>Psalmus cantici in dedicatione domus
David,</em> psallamus concorditer et confiteamur fideliter,
tanquam filii resurrectionis, tanquam sacerdotes
et levitae hujus dedicationis. Quid psallemus,
aut quid confitebimur? quid psallendo et confitendo
dicemus? Nunquid hoc solum quod hic audivimus
<nobr><sub></sub></nobr> eum dicentem: Exaltabo te, Domine Pater, quoniam
suscepisti me <strong>(ibid)</strong> dicentem: Pater in
manus tuas commendo spiritum meum? <strong>(Luc. XXIII.)</strong>
Denique hoc et totus fere ejusdem psalmi textus
humanitatis, sive humanae naturae voces sunt, cujus
Deus et Dominus est, et Pater et Spiritus sanctus,
et ipse qui illam sibi unitatem personae assumpsit
Filius. Altius psallimus et confitemur non aliud, sed
idipsum quod ab ipso accepimus, quod locutus est
ipse Propheta longe antequam in carne nasceretur:
Accedite, inquit, ad me et audite, hoc non a
principio locutus sum in abscondito, ex tempore
antequam fierent ibi eram, et nunc Dominus meus
misit me, et Spiritus ejus <strong>(Isa. XLVIII)</strong>. Altissima
namque est haec memoria sanctitatis ejus, cui necessario
<nobr><sub></sub></nobr> ad salutem nostram confiteamur, quia ibi
eram, inquit, ex tempore cujuscunque meminisse
potes, imo et antequam fierent, subauditur coelum
et terra. Praemiserat enim paulo ante: Manus
quoque mea fundavit terram, et dextera mea mensa
est coelos <strong>(ibid.)</strong>, sive ex tempore cujuscunque,
videlicet, Adae, Noe, vel Abrahae, vel antequam fieret
ipse Abraham, vel superiorum quispiam, ibi eram,
et a principio locutus sum, non in abscondito, sed
palam omni mundo, sive in Moyse, sive in prophetis;
imo et superius ad Abraham, sive ad Noe.
Nihil enim abscondi eorum quae futura erant, testante
propheta: Quia non faciet Dominus Deus
verbum nisi revelaverit Dominus secretum suum
ad servos prophetas <strong>(Amos III)</strong>.---Ibi, inquam,
<nobr><sub></sub></nobr> eram antequam fierent, et nunc Dominus Deus
misit me, et Spiritus ejus. Dominus, inquam,
Deus, Pater misit me, voluit enim me carnem induere,
sive hominem assumere, qui ante saecula
secundum naturam divinam generavit me, de ventre
matris meae vocavit me, et iterum in Jordane unxit
me et evangelizare pauperibus misit me. Et secundam
illa prima, et secundum haec novissima:
Psallite Domino, ut sitis sancti ejus, et memoria
sanctitatis ejus <strong>(Psal. XXIX)</strong>. Solemus basilicas
martyrum appellare memorias eorum, pro eo quod
ibi psallendo et confitendo memoramus martyria
illorum. Bene ergo et hic memoriam sanctitatis
Domini istam intelligimus domum, cujus dedicationem
<nobr><sub></sub></nobr> psalmus iste secundum praesentem titulum,
quem supra scripsimus, intendit. Huic itaque memoriae
sanctitatis Domini recte confitemur, dum
propter hoc opus memorabile, sanctum Dominum
praedicamus, laudamus et benedicimus: sanctum
Dominum Patrem qui Filium misit, sanctum Spiritum
ejus qui Virginis uterum Filio praeparavit,
sanctum ipsum Filium qui in sanctitate sua hominem
assumpsit. Et quis nisi voluntarie peccans, te,
o beata Trinitas, in verbis istis non intelligit: Et
nunc Dominus misit me et spiritus ejus? Non ergo
pars illis in dedicatione domus hujus, <strong>88</strong> sed foris
sunt extra mensuram templi sive regulam fidei, et
quamvis Christum confitendo, intus esse videantur,
sicut plerique haeretici foris sunt et cum paganis
<nobr><sub></sub></nobr> reputantur, juxta illud: Atrium autem quod foris
templum est, ejice foras, et ne metiaris illud, quoniam
datum est Gentibus <strong>(Apoc. XI)</strong>.</p>
<br> <h4><center>CAPUT XVII. </center></h4>
<p><em>De processione Spiritus sancti juxta subsequens capitulum
Isaiae: Non sitierunt in deserto cum
educeret eos, aquam de petra produxit eis, et scidit
petram, et fluxerunt aquae; et de voce exsultationis
qua istud jubemur annuntiare.</em></p>
<p>Libet aliquantulum progredi pro tenore propositi,
ut principio conveniens reddatur finis hujus operis
de glorificatione Trinitatis et processione Spiritus
sancti. Ubi dixit: Et nunc Dominus misit me et
spiritus ejus, paucis interpositis, ait: In voce
exsultationis annuntiate, auditum hoc facite, afferte
illud usque ad extrema terrae. Dicite: Redemit
<nobr><sub></sub></nobr> Dominus servum suum Jacob. Non sitierunt in deserto
cum educeret eos, aquam de petra produxit
eis, et scidit petram et fluxerunt aquae <strong>(Isa.
XLVIII)</strong>. Petra namque ista domus ipsa est, de qua
loquebamur, templum Dominici corporis est, de
cujus resurrectione sermo nobis habebatur. De quo
et alius propheta: Vidi, inquit, aquam egredientem
de templo a latere dextro <strong>(Ezech. XLVII)</strong>, et
omnes ad quos pervenit aqua ista salvi facti sunt.
Et hic et illic, aqua singulari numero Spiritus sanctus
est, ea gratia qua datur in remissionem peccatorum;
et aqua plurali numero idem spiritus est,
ea gratia qua datur in divisiones gratiarum. Hujusmodi
aquam sive aquas de petra, inquit, produxit
<nobr><sub></sub></nobr> eis <strong>(Isa. XLVIII)</strong>, quia Spiritus sanctus aqua viva,
quam qui biberit, non sitiet unquam, sed fiet in
eo fons aquae salientis in vitam aeternam <strong>(Joan. IV)</strong>;
nimirum ut de Patre, sic et de Filio procedit.
Cujus in figura contigit, quod petra percussa in
deserto, aquam sitienti populo dedit vel fudit
<strong>(Num. XX)</strong>. Unde et Apostolus: Bibebant autem
de spirituali consequente eos petra, petra autem
erat Christus <strong>(I Cor. X)</strong>.---Vox exsultationis,
inquam; annuntiate, inquit, et auditum hoc facite,
afferte illud usque ad extrema terrae <strong>(Isa. XLVIII)</strong>.
Vox, inquam, praedicatio est exsultationis Evangelii.
Unde et nomen accepit ut vocaretur Evangelium,
quod interpretatur <em>bonum nuntium,</em> quia veraciter
magna exsultatio, magnum et verum in isto nuntio
<nobr><sub></sub></nobr> est gaudium, cujus videlicet, nuntii summa haec
est: Redemit Dominus populum.</p>
<br> <h4><center>CAPUT XVIII. </center></h4>
<p><em>Quod hujus non manufactae domus dedicatio fuerit
illius veteris et manufactae abdicatio, secundum
illam Isaiae visionem, qua clamantibus Seraphim:
Sanctus, sanctus, sanctus Dominus Deus, domus
impleta est fumo.</em></p>
<p>Tandem et illud sciendum, quia hujus non manufactae
domus dedicatio, illius manufactae est abdicatio,
quemadmodum et Apostolus testatur, dicens:
Reprobatio quidem est praecedentis mandati propter
infirmitatem ejus et inutilitatem <strong>(Hebr. VII)</strong>.
Ipsam, quam dicimus abdicationem, fumus ille
significabat, quem vidit Isaias: Clamabant, inquit,
<nobr><sub></sub></nobr> seraphim alter ad alteram, et dicebant: Sanctus,
sanctus, sanctus Dominus Deus exercituum
plena est omnis terra gloria ejus. Et commota sunt
superliminaria cardinum a voce clamantium, et
domus impleta est fumo <strong>(Isa. VI)</strong>. Sic enim futurum
erat, et sic factum est, quemadmodum haec
sacra praenotavit prophetia. Sedente Domino super
solium excelsum et elevatum, id est, postquam
Dominus Dei Filius ascendit in coelum, et sedet a
dextris Dei, quod nimirum solium est excelsum.
Seraphim, quod interpretatur <em>ardentes</em> sive <em>intendentes,</em>
ter sanctum Dominum clamaverunt, id est,
sancti apostoli afflati Spiritu sancto per speciem
ignis, ut jam supradictum est, sanctam Trinitatem
praedicaverunt, et ecce gloria praedicationis hujus,
<nobr><sub></sub></nobr> terra plena est. Et si sensus alius esse potest,
nihilominus tamen hic verus est, et ad rem magis
pertinet. Dicit enim in Evangelio suo Joannes:
Propterea non poterant credere <strong>(Joan. XII)</strong>, quia
iterum dixit Isaias: Excaecavit oculos eorum, et
induravit eorum cor, ut non videant oculis, et non
intelligant corde, et convertantur, et sanem eos.
Statimque subjungitur: Haec dixit Isaias: Quando
vidit gloriam ejus, et locutus est de eo <strong>(Isa. VI)</strong>.
Ecce locus ubi haec locutus est Isaias, imo Spiritus
sanctus in Isaia. Ubi enim praemissum est, et domus
impleta est fumo. Postmodum sic scriptum
est: Audite audientes me, et nolite intelligere, et
videte visionem, et nolite cognoscere. Excaeca cor
populi hujus, et aures ejus aggrava, et oculos ejus
<nobr><sub></sub></nobr> claude, ne forte videat oculis suis, et auribus audiat,
et corde suo intelligat, et convertatur et sanem
eum <strong>(ibid.)</strong>. Ergo visio Domini sedentis super solium
excelsum et elevatum, prophetia erat Dominicae
ascensionis in coelum. Et quod dictum est: Ea
quae sub illo erant, implebant templum, idem est
ac si diceretur: Et dona gratiarum, quae dedit hominibus
sicut scriptum est: Ascendens in altum
captivam duxit captivitatem, dedit dona hominibus
<strong>(Psal. LXVII)</strong> impleverunt corda credentium qui
et ipsi templum Dei sunt, propter Christum habitantem
per fidem in cordibus eorum. Super hujusmodi
templum seraphim stabant, id est, apostoli et
prophetae ex utroque testamento <strong>(Ephes. III)</strong>, praeeminentes
<nobr><sub></sub></nobr> principatum habent, idipsum sentientes
de Trinitate, quae est unus Deus, sicut sacrae illorum
litterae testantur, quod est alterum clamare ad
alterum, et dicere: Sanctus, sanctus, sanctus
Dominus Deus, utriusque testamenti pagina, utraque
scriptura prophetica et evangelica idem de uno
Creatore consonat; qui senario dierum numero
creavit omnia, et in septimo sabbatizat, illud idem
Sabbatum fidelibus suis, maximeque praedicatoribus
veritatis largiturus, ut cum compleverit opera sua
requiescant et ipsi ab operibus suis, ait Apostolus,
sicut et a suis Deus <strong>(Hebr. IV)</strong>.---Sex ergo alae
et uni, et sex alteri <strong>(Isa. LXV)</strong>. Quot alis volabant,
totidem velabant faciem ejus, et totidem, scilicet,
<nobr><sub></sub></nobr> velabant pedes ejus; quia videlicet, quanta ex utroque
Testamento sanctam Trinitatem testificantur
intentione; tanta et claritatem divinitatis Christi
Filii Dei, et sacramentum humanitatis sive Incarnationis
ejus abscondunt discretione, vel his qui
non possunt capere, vel maxime his qui non possunt
audire prae tormento invidiae. Commota sunt
enim, ait, superliminaria cardinum a voce clamantium,
et domus impleta est fumo. Seditionem
quippe excitaverunt principes et seniores populi
Judaeorum, et missos ad se prophetas sapientes et
scribas, quosdam occiderunt, quosdam flagellaverunt,
et de civitate in civitatem persecuti sunt
<strong>(Matth. XXIII)</strong>, et idcirco relicta est eis domus sua
deserta, fumo impleta prae caecitate cordis eorum
<nobr><sub></sub></nobr> abjecta. Compuncti sunt corde aliqui ex eis, et
dixerunt ad apostolos: Quid faciemus, viri fratres?
<strong>(Act. II)</strong>. Eorum in persona congrue dixit propheta:
Vae mihi quia tacui, quia vir pollutus
labiis ego sum, et in medio populi <strong>89</strong> polluta labia
habentis ego habito, et Regem Dominum exercituum
ego vidi oculis meis <strong>(Isa. VI)</strong>. Hoc enim
fuit dicere unumquemque illorum: Vae mihi, quia
clamando et consentiendo clamantibus: Crucifige,
crucifige <strong>(Joan. XIX)</strong>, labia mea pollui, et regem
meum Christum, quem vidi oculis meis, qui venit
in diebus meis, ut promissum fuerat in lege et
prophetis, negavi ante faciem Pilati <strong>(Matth. XXVII)</strong>.
Et volavit ad me, inquit, unus de seraphim, et in
manu ejus calculus quem forcipe tulerat de altari,
<nobr><sub></sub></nobr> et tetigit os meum <strong>(Isa. VI)</strong>.---Petrus namque
ait ad illos: Poenitentiam agite, et baptizetur unusquisque
in nomine Jesu Christi, in remissionem
peccatorum, et accipietis donum Spiritus sancti
<strong>(Act. II)</strong>. Recte enim Petrus hic intelligitur unus
de seraphim, ipse est enim apostolorum primus, et
ipsi prae caeteris dictum est: Quodcunque ligaveris
super terram, erit ligatum et in coelis, et quodcunque
solveris super terram, erit solutum et in
coelis <strong>(Matth. XVI)</strong>. Hoc est quod hic audimus:
In manu ejus calculus, quia potestas ei data est
praecipua post Christum, ut credentibus remissionem
peccatorum operetur, quem videlicet calculum
idem Spiritus sancti gloriam forcipe tulerat de
<nobr><sub></sub></nobr> altari, id est de majestate Christi, forcipe, inquam,
id est, per egregiam fidem unius ejusdemque
Dei et hominis Jesu Christi. Et audivi, inquit,
vocem Domini dicentis: Quem mittam, et quis ibit
nobis? <strong>(Isa. VI)</strong> ac si diceret, et prophetas occiderunt,
et persecuti sunt, et me prophetarum Dominum
crucifixerunt. Post tot experimenta peccatorum
eorum et duri cordis quem mittam? quis
ibit nobis? Hic, o ter quaterque beate protomartyr
Stephane <strong>(Act. VI)</strong>, temetipsum obtulisti spontanea
fide, fidelissima spe, gratiosa charitate, et
dixisti: Ecce ego, mitte me. Neque jussus aut missus
ab homine, vel per hominem, sed per Spiritus
sancti plenitudinem faciebas prodigia et signa magna
<nobr><sub></sub></nobr> in populo, ipsos beatos apostolos praeveniens in praelio,
primusque in Evangelio Christi martyr, et secundum
nomen tuum coronatus victor obdormivisti
in Domino.</p>
<br> <h4><center>CAPUT XIX. </center></h4>
<p><em>De eo quod scriptum est in laudibus mulieris fortis,
id est, sanctae fidei, vir ejus laudavit eam, et
date ei de fructu manuum suarum.</em></p>
<p>Ecce, o beata Trinitas, nomen tuum juxta propositum
pro posse glorificavimus, et tuam, o sancte
Spiritus, processionem, ecce prout ipse dedisti voce
et litteris prosecuti sumus. Quid dabis praemii?
Audemus enim nos, non autem ex nobis, sed audet
in nobis mulier fortis prospicere pretium suum
procul, et advocare de ultimis finibus. Quae est illa
mulier fortis? Nonne fides, per quam Abraham tibi
complacuit, et omnis electorum multitudo sic est
<nobr><sub></sub></nobr> amica conjuncta tibi uni Deo, quemadmodum uxor
sive dilecta viro suo? Ipsa in nobis audet, et nos per
ipsam audemus, quia non aliunde, sed ex ipsa justi
sumus, et ex ipsa vivimus. Ecce hic quoque, ecce in
nobis os suum aperuit sapientiae, et lex elementiae
in lingua ejus, et panem otiosa non comedit <strong>(Prov.
XXXI)</strong>. Surgant igitur filii ejus, et beatissimam
praedicent eam, et vir ejus Christus laudet eam,
neque per hoc minus laudabilis habetur, quia nos
secundum miseram conditionem fragiles sumus,
magno quoque Apostolo dicente: Habemus thesaurum
istum in vasis fictilibus <strong>(II Cor. IV)</strong>. Ubi
surgant et beatissimam praedicent eam filii ejus?
Ubi laudet eam vir ejus? In portis, in exitu vitae
praesentis secundum edictum Sapientiae, quod hic
habemus: Date ei de fructu manuum suarum, et
laudent eam in portis opera ejus <strong>(Prov. XXXI)</strong>.</p>
<span class="text-blue-600 font-bold"