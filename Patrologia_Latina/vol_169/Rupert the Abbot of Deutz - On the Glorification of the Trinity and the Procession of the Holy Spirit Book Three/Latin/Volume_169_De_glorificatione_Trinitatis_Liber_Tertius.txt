CAPUT PRIMUM.<nobr><sub></sub></nobr>  </center></h4>
<p><em>Benedicendum esse Dominum a nobis quantum possumus,
et quod major sit in laude, multa enim abscondita
sunt, et pauca vidimus operum ejus.</em></p>
<p>Benedicentes Dominum, ait quidam Sapiens,
Exaltate illum quantum potestis, major enim omni
laude. Exaltantes eum, replemini virtute, ne laboretis,
non enim pervenietis. Quis vidit eum, et
enarravit? et quis magnificavit eum, sicut est ab
initio? Multa sunt abscondita, majora his, pauca enim
vidimus operum ejus <strong>(Eccli. XLIII)</strong>. Quae pauca viderat
iste, cum haec diceret: Altitudinem firmamenti
et pulchritudinem ejus, solem speciosum, vas admirabile,
<nobr><sub></sub></nobr> opus Excelsi, speciem lunae et gloriam stellarum,
quae illuminant mundum? ut caetera opera
Domini; ac deinde viros gloriosos legerat vel audierat,
quos vel in quibus Dominum laudare incipiens:
Laudemus, ait, viros gloriosos et parentes nostros
in generatione sua <strong>(Eccli. XLIV)</strong>. Haec omnia pauca et
parva judicans comparatione majorum vel plurium,
Multa, inquit, abscondita sunt majora his, pauca
enim vidimus operum ejus. Quaenam sunt illa
majora vel plura abscondita et non visa? nimirum
ante altitudinem firmamenti pulchri a quo laudare
coepit, facti fuerant angeli quammulti ac novem
ordinibus distincti, de quibus vel de quorum gloria
ordinata ac multiplici recte dicere potuit, abscondita
sunt a nobis, et post viros gloriosos, quorum
<nobr><sub></sub></nobr> laudem in ordinem digessit usque ad Simonem Oniae
filium, venturus erat Christus Dei Filius tanta facturus
in primo et secundo adventu suo, ut de omnibus
quae noverat, vel quae catenus ante ipsum facta
fuerant, recte dicere potuerit: Pauca enim vidimus
operum ejus; et nos quidem juxta propositum
quod proposuimus, absconditum in agro Scripturarum,
quaerere sive ostendere thesaurum sancti nominis
<nobr><sub></sub></nobr> Patris et Filii et Spiritus sancti, stetimus aliquantisper
in capite libri quo dictum est: In
principio creavit Deus coelum et terram, et Spiritus
Dei ferebatur super aquas <strong>(Gen. I)</strong>; sed diligentia
contemplandi processionem Spiritus sancti
longius abduxit nos. Redimus nunc ad ipsum caput,
et de felicitate sanctorum angelorum aliquid ejusdem
sanctae Trinitatis, cui assidue benedicunt,
dicere intendimus.</p>
<br> <h4><center>
<strong>25</strong> CAPUT II. </center></h4>
<p><em>De angelica creatura, quod facta sit ubi dixit Deus:
Fiat lux, et de judicio Spiritus sancti in damnatione
tenebrarum, sive principis tenebrarum diaboli.</em></p>
<p>Ubi dixit Deus: Fiat lux, et facta est lux; et
<nobr><sub></sub></nobr> vidit Deus lucem quod esset bona, et divisit lucem
et tenebras <strong>(Gen. I)</strong>, creaturam esse angelicam factam,
et nomine lucis bonos angelos, tenebrarum
autem vocabulo malos esse angelos significatos,
multorum et maxime Patris Augustini non parvipendenda
firmat auctoritas. Verum nos in alio opere
de creatura ista mirabili, et caeteris quae dehinc
Scripturae series creata vel facta narravit, latius
tractavimus, et rerum ordinem pro posse diligenter
prosecuti sumus. Nunc ad praesens propositum pertinet
pia jucundi festivitate sermonis celebrare beatitudinem
hujus lucis, tanquam speculum summae
Trinitatis, et laudare sive admirari judicium Spiritus
sancti in damnatione tenebrarum sive principis
<nobr><sub></sub></nobr> diaboli tenebrarum, quia pertinet contemplatio haec
ad laudem processionis ipsius, de qua jam aliqua
diximus, ad glorificationem Trinitatis de qua simul
dicere proposuimus.</p>
<br> <h4><center>CAPUT III. </center></h4>
<p><em>De eo quod ait Dominus ad B. Job: Nunquid nosti
ordinem coeli, et pones rationes ejus in terra?</em></p>
<p>Nunquid nosti ordinem coeli, ait Dominus ad
<nobr><sub></sub></nobr> beatum Job, et pones rationes ejus in terra? <strong>(Job.
XXXVIII.)</strong> Subauditur, ut ego, et respondeas: non.
Nemo enim nisi solus Deus novit hunc ordinem
coeli, cujus universitas hic designata est nomine
lucis, dicente Scriptura: Dixitque Deus: Fiat lux,
et facta est lux. Attamen aliquibus Spiritus sanctus
revelavit ut partim quasi per speculum et in
aenigmate viderent <strong>(I Cor. XIII)</strong> adhuc viventes in
carne illum dicentem coeli opus beatae Trinitatis ter
trinis distinctum choris, quorum nomina haec sunt:
angeli, archangeli, throni, dominationes, principatus,
potestates, virtutes, cherubim atque seraphim <strong>(Rom.
VIII)</strong>. Iste ordo coeli ordinatus ad videndam atque
laudandam gloriam sanctae Trinitatis, tantae est beatitudinis,
ut recte admiretur Apostolus et dicat
<nobr><sub></sub></nobr> omnibus qui illud ad societatem illorum secundum
praescientiam et praedestinationem Dei vocati sunt,
et justificati atque magnificati illuc perveniunt ac
perventuri sunt: Oculus non vidit, nec auris audivit,
nec in cor hominis ascendit, quae praeparavit
Deus his qui diligunt illum; statimque subjungit:
Nobis autem revelavit Deus per spiritum suum
<strong>(I Cor. II)</strong>. Quibus nobis? Utique hominibus in
terra manentibus, terrenam habitationem hujus corporis
inhabitantibus. Quis alius istis revelaret nisi
Deus? Cum igitur dicit: Nunquid nosti ordinem
coeli, et pones rationes ejus in terra? bene, ut
jam dictum est, subauditur, ut ego, et respondetur:
non. Nunc ipse ordo coeli quid sit, et quomodo ipse
<nobr><sub></sub></nobr> qui loquebatur haec Deus, rationes ejus posuerit in
terra, quantum possumus et quantum accepimus ex
Deo, vel ex ipsis quibus Deus revelavit per spiritum
suum, nostra infantia gestit effari parvulis similibus
nostris.</p>
<br> <h4><center>CAPUT IV. </center></h4>
<p><em>Quid sit ordo coeli, sive ordo coelorum, et de versu
psalmi: Verbo Domini coeli firmati sunt, et spiritu
oris ejus omnis virtus eorum.</em></p>
<p>Ordo coeli sive ordo coelorum illud est firmamentum
eorum, de quo Psalmista: Verbo, inquit, Domini
coeli firmati sunt, et spiritu oris ejus omnis virtus
eorum <strong>(Psal. XXXII)</strong>. Qui sunt enim illi coeli, nisi
omnes sancti in quibus Deus habitat? quamobrem,
et dicuntur et sunt coeli, quia Deus habitat in illis.
Angustior vero sensus est solos intelligere apostolos
<nobr><sub></sub></nobr> Christi, quos incarnatum Verbum sua praesentia firmavit,
et Spiritum sanctum ad perfectionem confirmationis
misit eis de coelo sedens ad dexteram Patris Ante
coelos istos valde paucos, quamplures et nobis innumerabiles
erant coeli, id est sancti. Et levabat oculos
suos David illuc, dicens: Ad te levavi oculos meos,
qui habitas in coelis <strong>(Psal. CXXII)</strong>. Maxime ergo
praesenti loco dum dicitur: Verbo Domini coeli
firmati sunt, et spiritu oris ejus omnis virtus eorum,
sanctos angelos intelligimus, praesertim quia sicut
illic, ubi scriptum est: Dixit Deus: Fiat lux; et
facta est lux. Deinde sequitur: Dixit Deus: Fiat
firmamentum in medio aquarum, et dividat aquas
ac aquis. Et subinde: Dixit Deus: Congregentur
<nobr><sub></sub></nobr> aquae quae sub firmamento sunt in locum unum,
et appareat arida <strong>(Gen. I)</strong>, ita et hic continuo post
praescriptum versiculum subsequitur: Congregans
sicut in utre aquas maris, ponens in thesauris abyssos.
Timeat Dominum omnis terra, ab eo autem
commoveantur omnes inhabitantes orbem. Quoniam
ipse dixit, et facta sunt, ipse mandavit, et
creata sunt <strong>(Psal. XXXII)</strong>. In quibus nimirum dictis
et si pulchra subest allegoria, nihilominus tamen
veridica magnificae historiae manet et non evacuatur
littera. Igitur Verbo Domini coeli firmati sunt, et
spiritu oris ejus omnis virtus eorum, id est, sancti
angeli habitantem in semetipsis habentes beatam
Trinitatem, unum Deum Patrem, et Filium, et Spiritum
sanctum, firmiter in ordine suo consistunt.
<nobr><sub></sub></nobr> Nam Dominus ipse est Pater, Verbum Domini ipse
est Filius, Spiritus oris ejus, ipse est Spiritus sanctus,
unum et unicum sanctorum angelorum et electorum
hominum firmamentum, ut jam in aeternum
non moveatur pes alicujus eorum, et qui jam ordinati,
adhuc illuc ordinandi sunt.</p>
<br> <h4><center>CAPUT V. </center></h4>
<p><em>Primum in illo beatorum spirituum sancto ordine
contemplandum esse ordinem sanctae Trinitatis,
quod illa gloriosa civitas, cujus sancta Scriptura
toties meminit, amatorem habeat Deum amore
ineffabili, qui videlicet amator apud Jeremiam
contemptum se esse queritur ab anima infideli.</em></p>
<p>Ipsa est civitas gloriosa, de qua tam multa Scripturae
loquuntur nobis, et exempli gratia, sic Apostolus
dicit: Sed accessistis ad Sion montem et
<nobr><sub></sub></nobr> civitatem Dei viventis Jerusalem coelestem, et multorum
millium angelorum frequentiam, et Ecclesiam
primitivorum qui conscripti sunt in coelis
<strong>(Hebr. XII)</strong>. Item ad Galatas: Illa autem quae
sursum est Jerusalem libera est, quae est mater
nostra <strong>(Gal. IV)</strong>, et multa his similia. In hac ergo
beata civitate, in isto beatorum spirituum ordine,
quem Dominus novit, primum contemplari cupimus,
oculo licet exiguo, gloriam sanctae Trinitatis, et qui
aliquam similitudinem vestigare pulchritudinem illius
firmamenti, quo <strong>26</strong> istam matrem nostram,
istam civitatem gloriosam, sibi copulando firmavit
Dominus, et Verbum Domini et spiritus oris Domini.
Qualem vel cujus rei per similitudinem? Nimirum
<nobr><sub></sub></nobr> per similitudinem viri legitimi, genus vel posteritatem
suam propagare oppido cupientis. Et ob hanc
causam conjugium sibi assumentis, exempli gratia,
qualis fuit David, fortis utique, et in omni maritali
copula legitimus vir, excepto sermone Uriae Ethaei.
Nam revera illo excepto, legitime vixit, quotquot
uxores habuit, utpote pluribus indigens filiis atque
cognatis, quia rem grandem susceperat, scilicet
gubernacula regni, cum esset homo ejusmodi, ut
ipse dixit: Ego autem sum vir pauper et tenuis
<strong>(I Reg. XVIII)</strong>; pauper videlicet rerum possessione,
tenuis exiguitate familiae. Nec vereamur nimium
pudorati, de hoc viro, sive de aliquo huic
simili, secundum rem conjugalem assumere similitudinem,
ad contemplandam causam Dei, propter
<nobr><sub></sub></nobr> quam illam matrem nostram Jerusalem coelestem et
creavit et sibi copulavit. Ipsemet quippe in multis
Scripturarum locis seipsum vult agnosci quod amator
sit. Exempli gratia, cum in Jeremia dicit:
Quomodo si contemnat mulier amatorem suum, sic
contempsit me domus Israel <strong>(Jer. III)</strong>. Ergo econtra
veraciter dicas: Quomodo si libenter admittat mulier
amatorem suum, sic libenter admisit me vera
domus Israel, vera civitas Sion, coelestis Jerusalem.
Itaque secundum ejusmodi similitudinem causam
vel opus Dei, opus sanctae Trinitatis speculari licet
in illo ordine coeli, in illa sancta et ter beata Jerusalem.
Est enim in his similitudo, quamvis dissimilis,
quia videlicet caro spiritui quidem dissimilis est,
sed tamen dissimilium istorum aliqua similitudo est:
<nobr><sub></sub></nobr> Quod natum est ex carne, ait Dominus, caro est,
et quod natum est ex spiritu, spiritus est <strong>(Joan. III)</strong>.
Sed jam accedamus ad rem.</p>
<br> <h4><center>CAPUT VI. </center></h4>
<p><em>Quod secundum similitudinem amatoris, in quo haec
tria sunt, amator ipse, et amor ipsius, et crementum,
propter quod ad propagandam prolem amore
suo ducitur, unus sit Deus Pater, et amor ipsius
Spiritus sanctus, et Verbum ipsius.</em></p>
<p>In amatore tria sunt, amator ipse, et amor ipsius,
et crementum, propter quod ad propagandam prolem
amore suo ducitur. Similiter in Creatore nostro
qui amatorem se nominat, ut supra dictum sit, sunt
tres. Ipse et amor ipsius, scilicet Spiritus sanctus,
et Verbum ipsius, quod non est aliud quam crementum
<nobr><sub></sub></nobr> ejus, semen ejus, Filius ejus. Haec similitudo
quamvis, ut sicut jam dictum est, longe dissimilis,
ita ut spiritus carni, vel caro spiritui, adeo vera est
ut in Isaia quoque scriptum est: Nunquid ego
qui alios parere facio, ipse non pariam, dicit Dominus,
si ego qui generationem caeteris tribuo, sterilis
ero, ait Dominus Deus tuus? <strong>(Isa. LXVI.)</strong> Loquebatur
enim huic ordini coeli, huic, de qua nunc loquimur,
Jerusalem magnae et sanctae civitati. Unde et
protinus dicit: Laetamini cum Jerusalem et exsultate
in ea, omnes qui diligitis eam. Gaudete cum ea
gaudio, universi qui lugebatis super eam, ut sugatis
et repleamini ab ubere consolationis ejus <strong>(ibid.)</strong>, etc.
Nesciremus quidquam de ordine vel generatione
<nobr><sub></sub></nobr> ejusmodi, nisi rationes ejus in terra posuisset ipse
qui novit. Quomodo enim posuit? Ipse spiritus Dei,
qui tunc ferebatur super aquas, dicente Deo: Fiat
lux. Ipse, inquam, etiam nunc fertur super aquas,
dum in Christo baptizamur. Et hoc est Deum dicere:
Fiat lux, regenerare nos, ut qui eramus aliquando
tenebrae, jam nunc in Domino sumus lux. In hoc est
regeneratio, quia jam dictus amator Deus animam
credentem impraegnat Verbo suo, dignam amore
suo. Verbum enim semen est ejus, sicut ait Jacobus
apostolus: Voluntarie genuit nos Verbo veritatis,
ut simus initium aliquod creaturae ejus <strong>(Jac. I)</strong>.
Semen hoc nonnisi cum amore suscipitur, Verbum
hoc nonnisi per Spiritum sanctum immittitur. Haec
est Trinitas unus Deus, amator creaturae rationalis
<nobr><sub></sub></nobr> Deus, et semen ejas quod est Verbum ipsius, et
amor ejus qui est Spiritus sanctus. Igitur, quamvis,
ut supra jam dictum est, caro et spiritus dissimilia
sint, nihilominus tamen aliqua hic similitudo est,
quia videlicet, sicut generatio carnis ab aliquo semine
ejus et amore ejus patratur, sic generatio
spiritus a Deo Verbo ejus et spiritu oris ejus consummatur.
Et si aliter exponi potest jam dicta sententia:
Nunquid nosti ordinem coeli, et pones rationes
ejus in terra <strong>(Job XXXVIII)</strong>, nihilominus tamen
sensus iste, quem diximus, locum habet et
pondere non caret, quia nullo modo splendidius rationes
ordinis coeli Deus in terra posuit, quam regenerando
per aquam filios lucis, ituros in illum ordinem
coeli ad angelos lucis: Erunt enim, ait ipse
<nobr><sub></sub></nobr> Dominus, sicut angeli Dei <strong>(Matth. II)</strong>.</p>
<br> <h4><center>CAPUT VII. </center></h4>
<p><em>De eo quod Apostolus: Decebat enim, inquit, eum
propter quem omnia, et per quem omnia, et quod
parum nobis sit scire quod per eum, nisi etiam sciamus
quod propter eum facta sit et angelica creatura,
et omnis creatura.</em></p>
<p>Adhuc ad supradictam similitudinem et illud pulchre
accedit, quia, sicut legimus, vir nonnisi propter
amorem sobolis conjugem ducit, sic et Deus
Pater nonnisi propter amorem Verbi sui creaturam
rationalem, creaturam angelicam de qua nunc loquimur,
et creaturam humanam de qua post haec
locuturi sumus, condidit. Hinc Apostolus de illo
<nobr><sub></sub></nobr> scilicet Dei Filio loquens: Decebat enim, inquit,
eum propter quem omnia, et per quem omnia, qui
multos filios in gloriam adduxerat, etc. Non solum
hoc dixit, per quem omnia, sed primum dixit,
propter quem omnia, quia videlicet ipse est
omnium causa. Per ipsum facta est ista lux, quia
sic scriptum est: Dixit Deus: Fiat lux, et facta est
lux. Si dixit et facta est, utique per Verbum facta
est. Sed parum est scire hoc, etenim plus habet
delectamenti haec sententia fidei, sciendo quod
etiam propter ipsum facta sit, scilicet ut ipsum in
semetipsa creatura haec haberet, et habendo lux
existeret. Ipse enim lux est, et utique lux non facta,
lux ab aliquo illuminata, sed illuminans, et proinde
lux vera. Comparatione ejus qualiscunque lux, quivis
<nobr><sub></sub></nobr> angelus lucis, recte et fideliter negatur esse lux.
Hinc Joannes evangelista de Baptista Joanne: Non,
inquit, erat lux, sed ut testimonium perhiberet delumine.
De ipso autem Christo Domino: Erat,
inquit, lux vera, quae illuminat omnem hominem
venientem in hunc mundum <strong>(Joan. I)</strong>. Joannes et
quivis angelus lucis, sive homo filius lucis, sic lux
dicitur vel est, tanquam lucerna, id est, lux non carens
materia: Verbum autem Dei, Verbum Deus
ipsa lucis est substantia. Nec enim aliud est illi esse,
et aliud lucere; istis autem aliud esse, et aliud est
lucere. Diligendo quippe lucem, ipsi sunt lux, sicut
econtra apostatae angeli odiendo lucem tenebraesunt.</p>
<br> <h4><center>
<strong>27</strong>CAPUT VIII.<nobr><sub></sub></nobr>  </center></h4>
<p><em>Item de processione Spiritus sancti: quod in nos
homines duobus datis diffundatur, altero quod est
in remissionem peccatorum, altero quod est in
divisiones gratiarum; in sanctos autem angelos uno
tantum, quod est in divisiones gratiarum.</em></p>
<p>De processione Spiritus sancti, qui hoc operatur,
et in illis beatis spiritibus et in nobis hominibus, ut
per hoc ipsum quod verbum Dei, Filium Dei, manentem
in nobis habentes, Filii Dei nominemur et
simus <strong>(Joan. III)</strong>, hoc in superiore diximus, quod
duobus datis, sive per duo data diffundatur; altero
quod est dari in remissionem peccatorum, altero
quod est in divisiones gratiarum. Verum nobis duntaxat
hominibus istis duobus modis datur. In sanctos
<nobr><sub></sub></nobr> autem angelos uno modo, scilicet in divisiones gratiarum
larga dignatione effusus est. Nam ut in
remissionem peccatorum nunquam detur apostatis
angelis, judicium verum fuit, et est ejusdem Spiritus
sancti. Illi namque cum suo principe diabolo non
per infirmitatem seu per ignorantiam, sed per
superbiam peccaverunt. Cujus videlicet superbiae
magnitudinem Spiritus propheticus apud Ezechielem
denotat verbis hujuscemodi, diabolum coarguens
sub nomine principis Tyri: Eo quod elevatum est
cor tuum, dixisti: Deus ego sum, et in cathedra
Dei sedi, et dedisti cor tuum quasi cor
Dei <strong>(Ezech. XXVIII)</strong>. Item sub nomine Pharaonis
regis Aegypti: Ecce ego Pharao, draco magne,
<nobr><sub></sub></nobr> qui cubas in medio fluminum tuorum, et dicis:
Meus est fluvius, et ego feci memetipsum <strong>(Ezech.
XXIX)</strong>. Pro hujusmodi superbia sententiam damnationis
aeternae accepit, de coelo projectus <strong>(Apoc.
XII)</strong> factusque princeps tenebrarum diabolus, qui
fuerat angelus speciosus. Unde apud eumdem prophetam
dicitur ei: Tu signaculum similitudinis
plenus sapientia et perfectus decore, in deliciis paradisi
Dei fuisti, et caetera, usque repleta sunt
interiora tua iniquitate, et peccasti, et ejeci te de
monte Dei <strong>(Ezech. XXVIII)</strong>. Quibus utique verbis
tria praedicantur, horribilis ejus superbiae instrumenta,
sapientia, decor sive pulchritudo, maxime ubi sub
nomine Assur dicitur in eum, omne lignum paradisi
non est assimilatum illi et pulchritudini ejus, quoniam
<nobr><sub></sub></nobr> speciosum feci eum. Tertium ejus fuit magnitudo,
nam cedri, inquit, non fuerunt altiores illo
in paradiso Dei, abietes non adaequaverunt summitatem
ejus, et platani non fuerunt aequales frondibus
illius <strong>(Ezech. XXXI)</strong>. Caeterum vera magnitudo Deus
est, et vera sapientia Verbum Dei, Filius Dei est, et vera
pulchritudo Spiritus sanctus est; quae beata Trinitas
sanctorum angelorum et magnitudo et sapientia et
pulchritudo est; at ille diabolus magnitudinem illam
non honorificavit, sapientiam illam non adoptavit,
pulchritudinem illam non amavit. Quomodo ergo
nisi per ironiam plenus sapientia et perfectus decore
extensusque et protegens dicitur fuisse? <strong>(Psal. XLVIII.)</strong>
Sunt enim in Scriptura sacra ironiae gravissimae.
Exempli gratia, cum dicit sancta Trinitas: Ecce
<nobr><sub></sub></nobr> Adam quasi unus ex nobis factus est <strong>(Gen. III)</strong>;
cum revera potius propter peccatum comparatus
sit jumentis, et similis factus sit illis <strong>(Psal. XLVIII)</strong>.
Et sicut filia Babylonis virgo dicitur cum sit meretrix
<strong>(Isa. XLVII)</strong>. Itaque et quod ibidem illi dicitur:
Omnis lapis pretiosus operimentum tuum, sardius,
topazius, jaspis, chrysolitus, onyx, beryllus, sapphirus,
carbunculus et smaragdus <strong>(Ezech. XXVIII)</strong>,
qui sanctorum sunt novem ordines angelorum, cum
improperio dictum esse sentimus, quia sic sibi ille
arrogavit, ponens, ut supra dictum est, cor suum
quasi cor Dei, et dicens, in cathedra Dei sedi.
Denique solius Dei est operimentum omnis lapis
ejusmodi, id est omnis perlucidus ordo angelicae
dignitatis, sicut dicitur in psalmo: Confessionem
<nobr><sub></sub></nobr> et decorem induisti amictus lumine sicut vestimento
<strong>(Psal. CIII)</strong>, id est, decora confessione sanctorum
(qui omnes lumen, id est, filii lucis sunt,) sic es
indutus, sic es ornatus ut aliquis vestimento suo.
Quod nimirum parum est de solis intelligere hominibus,
filii lucis; nam et sancti angeli, imo et primum
ipsi lux et filii sive angeli lucis, confessione
sua decora Creatorem suum induerunt, et ipsi sunt
de quibus idem ipse Dominus ad beatum Job dicit.
Cum me laudarent astra matutina, et jubilarent
omnes filii Dei <strong>(Job XXXVIII)</strong>.</p>
<br> <h4><center>CAPUT IX. </center></h4>
<p><em>Quod recte et justo Dei judicio diabolum Spiritus
sanctus suo respectu indignum judicavit, reum
aeterni delicti, et de ruina ejusdem diaboli, et quod
</em><nobr><sub></sub></nobr> <em>positus fuit in monte sancto Dei.</em></p>
<p>Quia igitur per superbiam peccavit, recte et justo
judicio Spiritus sanctus procedens a Patre et Filio
non in illum, sicut in electos angelos, sed omnino
longe ab illo declinavit, eamdem passus ab ipso repulsam,
quam ex hominibus similibus ejus passus
est, vel patitur dicens: Quomodo si contemnat
mulier amatorem suum, sic contempsit me domus
Israel <strong>(Jer. III)</strong>. Sicut enim illum populum Israel
sibi adduxit, et legem sive tabulas Testamenti dedit
illi in monte, qui et ob hoc dictus est mons Dei
<strong>(Exod. XX)</strong>, hoc exigens pro cunctis beneficiis suis
ut diligerent eum, atque dicens: Et nunc, Israel,
quid Dominus Deus tuus petit a te, nisi ut timeas
<nobr><sub></sub></nobr> Dominum Deum tuum, et diligas eum? <strong>(Deut. X)</strong>
et multa his similia. Sic et illum malignum in coelo
posuit, quemadmodum dicit: Et posui te in medio
monte sancto Dei, in medio lapidum ignitorum ambulasti
<strong>(Ezech. XXVIII)</strong>. Hoc ab illo exigens, ut
creatori et tanto largitori haberet gratias, utpote
rationalis creatura, et tanquam lapis appositus vel
praeparatus in foraminibus suis, susciperet ligaturas
auri vinculum dilectionis Dei. Nam hoc est quod eadem
Scriptura dicit: Aurum opus decoris tui, et
foramina tua, in die qua conditus es, praeparata
sunt <strong>(ibid.)</strong>. Itaque quia per nimiam, sicut jam
dictum est, superbiam repulit a se amatorem Deum,
et contemptuosam ab illo spiritus dilectionis passus
est repulsam. Neque enim in semetipso unquam
<nobr><sub></sub></nobr> recipit illum, quamvis ita scriptum sit: Aurum
opus decoris tui; subauditur enim esse debuit vel
promptum fuit. Justo valde judicio, Spiritus sanctus
non sicut ad nos peccatores homines in remissionem
peccatorum procedit et deinde divisiones gratiarum
superaddit, ita ut in illam creaturam et complices
ejus malos angelos facere unquam voluit, aut proposuit.
De hoc miror quosdam contendere, dicentes
quod statim, ut conditus est, cecidit, cum hoc
authentica nulla Scriptura tradiderit, imo et contrarium
sonet quod hic scriptum est. Praemisso
namque, et foramina tua, in die qua conditus es,
praeparata sunt, quid est dicere, et rationalis
creatus es, et subtili donatus ingenio, propter quod
excusationem non habes de peccato tuo; statim
<nobr><sub></sub></nobr> subjungit: Et posui te in monte sancto Dei, in
medio lapidum ignitorum ambulasti, perfectus in viis
tuis, subauditur per hypocrisim a die conditionis
tuae, donec inventa est iniquitas in te <strong>(Ezech.
XXVIII)</strong>. Et multa hujusmodi, quae quoniam non
possunt solvi, cum sint verba divinae auctoritatis,
necessario nonnulla debet intelligi mora, inter illud
quod creatus est et illud quod projectus est vel de
coelo cecidit, juxta <strong>28</strong> quod dicit: Et peccasti, et
ejeci te de monte sancto Dei.</p>
<br> <h4><center>CAPUT X. </center></h4>
<p><em>Responsio ad illum qui forte quaerit: Ad quid posuit
diabolum in monte sancto Dei? et ut quid illi tanta
contulit, cum sciret eum Spiritus sanctus qui omnia
scrutatur, etiam profunda Dei?</em></p>
<p><nobr><sub></sub></nobr> Hic forte quaerat aliquis: Ad quid illum talem
posuit in monte sancto Dei? utquid illi tanta contulit?
Nunquid nesciebat Spiritus, qui omnia scrutatur,
etiam profunda Dei <strong>(I Cor. II)</strong>, quod ille lapis
durissimus atque rebellis, non recepturus foret in
se aurum opus decoris sui? Cur ergo illic posuit eum,
ut ambularet in medio lapidum ignitorum? Hoc qui
quaerit, quaerat et illud, cur idem Dominus hominem
in paradiso posuit. Neque enim illum in paradiso fecit,
sed tulit. Ergo, ait Scriptura, Dominus Deus fecit
hominem, et posuit eum in paradiso voluptatis, ut
operaretur et custodiret illum <strong>(Gen. II)</strong>. Dicat ergo:
Nunquid nesciebat Deus quod futurum esset, ut non
operaretur et custodiret illum? utquid ergo illic posuit
<nobr><sub></sub></nobr> eum? Ad haec, inquam. Non nesciebat Deus, sed
nisi angelum in coelo et hominem tentasset in paradiso,
ut nota fierent saeculis superventuris, vel quae
in corde erant hominis, nos judicia ejus laudare
nesciremus, multumque deesset nobis de cognitione
Dei, cujus cognitio vita aeterna est, quemadmodum
dicit ipse Filius Dei: Haec est autem vita aeterna,
ut cognoscant te verum Deum, et quem misisti Jesum
Christum <strong>(Joan. XVII)</strong>. Hoc quod diximus per aliquod
simile melius intelligitur. Cum Dominus Moysen
mitteret ad Pharaonem, dicens: Clamor filiorum
Israel venit ad me: Veni, mittam te ad Pharaonem,
etc. Haec quoque dixit: Sed ego scio quod non
dimittet vos rex Aegypti, ut eatis, nisi per manum
validam <strong>(Exod. III)</strong>. Attamen ipsam manum validam
<nobr><sub></sub></nobr> non statim exercuit, non statim primogenita
Aegypti, vel ipsos Aegyptios cum Pharaone percussit,
sed prius multis et bonis illum sermonibus convenit,
pluribus signis levioribusque plagis tentavit, donec
scirent, qui viderunt eum, sciremus nos quoque qui
legimus, glorificationem Domini in curribus Pharaonis
et exercitus ejus, quia justus est Dominus. Pharao
autem et populus ejus impius. Sic nimirum idem
Dominus, cum sciret de angelo illo quam esset malus,
debuit eum non statim judicare, vel damnare caeteris
videntibus, sed tentare prius, similiterque hominem,
ut sciremus nos quoque cum angelis sanctis ab
effectis, sive ex operibus, quod solus sciebat Deus
jam, nullis adhuc malis meritis praecedentibus, et
scientes justitiam ejus, vel in illius angeli ruina, vel
<nobr><sub></sub></nobr> in hominis poena laudaremus.</p>
<br> <h4><center>CAPUT XI. </center></h4>
<p><em>Propter quid tam terribili judicio damnatus fuerit, et
de eo quod in Apocalypsi dictum est: Unum de
capitibus bestiae quae habebat capita septem, quasi
occisum in mortem, et plaga mortis ejus sanata est,
sive habet plagam gaudii et vixit.</em></p>
<p>Superius jam diximus, Spiritum sanctum Paracletum,
vinumque vel siceram consolationis ejus, secundum
visionem Lamuelis dandum esse moerentibus
et his qui amaro animo sunt <strong>(Prov. XXXI)</strong>, id est
hominibus, et qui peccatorum sibi conscii, constanter
secundum Deum et ab hoc saeculo consolationem
recipere nolunt et renuunt. At illi apostatae angeli,
cum suo capite diabolo, quam longe fuerint vel sint
<nobr><sub></sub></nobr> ab isto laudabili moerore, ab ista dulci amaritudine,
mirabiliter innuit Scriptura libri Apocalypseos, cujus
quot verba, tot pene sunt sacramenta. Imo et
amplius dicas, parum enim pro merito voluminis
dictum est, ait beatus Hieronymus, nam in verbis
pene singulis multiplices latent intelligentiae. Quomodo
ergo illa Scriptura dicit? Et unum, inquit,
de capitibus ejus, videlicet bestiae, quae habebat
capita septem, quasi occisum in mortem, et plaga
mortis ejus sanata est <strong>(Apoc. XIII)</strong>. Septem bestiae
capita quae illa erexit contra mulierem in utero habentem,
quae et clamabat parturiens et cruciabatur
ut pareret, ut cum peperisset devoraret filium ejus;
nos autem intelligimus septem regna mundi hujus
<nobr><sub></sub></nobr> principalia, sive notissima, quae a tempore promissionis
beati seminis quod est Christus, in hoc steterunt
agente diabolo (cujus corporis sic illa regna
recte intelliguntur capita, sicut omnes iniqui recte
dicuntur et sunt ejus membra) ut promissio non
adimpleretur, ut Christus non nasceretur, aut ut natus
moreretur, et periret nomen ejus. Primum illorum
fuit regnum Aegyptiorum, quod masculos seminis
Abrahae omnes jussit interfici aut in aquis necari
<strong>(Exod. I)</strong>. Secundum regnum Israelitarum carnalium,
quod maxime regnante et agente Jezabel promissionis
Verbum abolere voluit, cultum Baal superadjiciens
vitulis, quod fecerat Jeroboam, et pro his interficiens
prophetas et suffodiens altaria Domini <strong>(III Reg XIX)</strong>.
Tertium regnum Babyloniorum, quod populum illum
<nobr><sub></sub></nobr> captivavit, et tres pueros nolentes adorare statuam
quam erexerat, misit in caminum ignis <strong>(Dan. III)</strong>.
Quartum regnum Persarum et Medorum, quod
agente Aman, universum Judaeorum genus delere
voluit <strong>(Esther. III)</strong>. Quintum regnum Graecorum,
cujus vires diabolus maxime per Antiochum Epiphanem
sibi assumpsit, sicut narrant Machabaeorum
libri <strong>(I Mach. I)</strong>. Sextum regnum Romanorum, quod
Christum et martyres ejus interfecit. Septimum
regnum erit Antichristi; de isto recte intelligas quod
dictum est: Et unum de capitibus ejus, quasi
occisum, in mortem, et plaga mortis ejus sanata
est <strong>(Apoc. XIII)</strong>. Diabolus enim est, vel erit, qui
plagam aeternae damnationis in coelo accepit, sed
plaga mortis ejus, inquit, sanata est, sive, ut
<nobr><sub></sub></nobr> postmodum repetitum est, habet plagam gladii et
vixit. Mirabiliter ergo, ut supra dictum est, Scriptura
haec duritiem ejus innuit. Quid enim est dicere:
Habet plagam gladii et vixit, nisi et damnatus est,
et superbit? Et quid est dicere: Quasi occisum caput
in mortem, et plagam ejus sanatam esse, nisi de
perditione et separatione ipsius a Deo, quae vera
occisio et vera mors est, non curare, imo et contemnere,
ac semetipsum quasi vivum, id est, justum
defendere? Non enim vere vivit, aut vere plaga
ejus sanata est, sed idcirco dictum est, quia sic
sibi arrogat, sic consolatur miser.</p>
<br> <h4><center>CAPUT XII. </center></h4>
<p><em>De eo quod dictum est ad beatum Job: Spiritus
</em><nobr><sub></sub></nobr> <em>ejus ornavit coelos, et obstetricante manu ejus eductus
est coluber tortuosus.</em></p>
<p>Igitur non minus scienter quam fideliter dicimus,
ad laudem hujus procedentis Spiritus sancti, quia
sicut nunc, ita et tunc super omne cor impoenitens
justi et recti in processione sua tenuit iter judicii,
donis gratiarum suarum humiles et subjectos perornans
angelos, et relinquens superbos diabolum,
simulque complices ejus omnis spiritus superbiae filios.
Hinc illud ad beatum Job pulcherrime et verissime
<strong>29</strong> dictum est: Spiritus ejus ornavit coelos, et
obstetricante manu ejus, eductus est coluber tortuosus
<strong>(Job XXVI)</strong>. Neque enim, quoniam de beatis
apostolis recte intelligitur hoc dictum: Spiritus
ejus ornavit coelos, idcirco minus verum erit, hoc
<nobr><sub></sub></nobr> sentire vel dicere de illis beatis angelis, quos ornavit
idem spiritus, novem ordinibus distinctos. Et quia
tunc quoque eductus est coluber tortuosus,
quando dixit Dominus: Nunc judicium est mundi,
nunc princeps hujus mundi ejicietur foras <strong>(Joan.
XII)</strong>, quod tunc futurum erat, quando Scriptura
ista condebatur, non idcirco minus verum est, jam
tunc de coelo illum fuisse eductum eductione terrifica,
cujus meminit ipse Dominus dicens: Videbam
Satanam sicut fulgur de coelo cadentem <strong>(Luc.
X)</strong>. Imo et adhuc tertia vice est educendus idem
coluber tortuosus, summae Trinitatis adversarius,
et proinde trino judicio damnatus atque damnandus,
scilicet in die judicii, quando fiet illud quod itidem
beato Job Dominus loquitur: Ecce spes ejus
<nobr><sub></sub></nobr> frustrabitur eum, et videntibus cunctis praecipitabitur
<strong>(Job XL)</strong>. Nunc vide quanta res, quanti
ponderis actio, quam brevi, quam parco designata
est eloquio, dum dicit: Et obstetricante manu
ejus, eductus est coluber tortuosus, praemisso, Spiritus
ejus ornavit coelos <strong>(Job XXVI)</strong>. Quidnam est
obstetricare, nisi nascentes infantulos excipere et
diligenter tractando ad vitam custodire? Cum ergo
haec dicit, mirabiliter Creatoris nostri designat, quam
habuit vel habet curam, circa electam creaturam
suam tam angelicam quam humanam pro ipsius
creaturae humilitate, sicut scriptum est: Custodiens
parvulos Dominus, humiliatus sum, et liberavit
me <strong>(Psal. CXIV)</strong>. Idcirco et plane et quando
coelos illos ornavit, qui sunt sancti angeli, colubrum
<nobr><sub></sub></nobr> tortuosum eduxit, id est diabolum de coelo projecit,
ut ablato scandalo faceret pacem et concordiam in
sublimibus suis. Et quando coelos alios, id est apostolos
ornavit, idcirco colubrum eumdem tortuosum
eduxit, id est, foras ejecit, sicut ipse in Evangelio
dixit, ut liberati per sanguinem ipsius a scandalo
peccati, sciremus et possemus servire Creatori
nostro et Redemptori. Et quando coelos omnes,
id est sanctos omnes, tam angelos quam homines,
ita perornabit <strong>(Joan. XII)</strong>, ut et angeli jam non
habeant negotium administrandi, sicut administrant,
et usque ad diem illum administrabunt; unde et
Apostolus dicit: Nonne omnes sunt administratorii
spiritus, in ministerium missi propter eos qui
haereditatem capiunt salutis? <strong>(Hebr. I.)</strong> et homines
<nobr><sub></sub></nobr> sive hominum spiritus, resumptis corporibus duplici
gloria corporis et animae remunerentur, idcirco
colubrum eumdem tortuosum funditus educet, videntibus
enim cunctis praecipitabitur, ut omnia
scandala de regno ejus auferantur, pacemque habeat
illa dormitio, de qua itidem ad beatum
Job dictum est: Quis enarravit coelorum rationem,
et concentum coeli quis dormire facit?
<strong>(Job XXXVIII.)</strong></p>
<br> <h4><center>CAPUT XIII. </center></h4>
<p><em>De eo quod dictum est ad eumdem beatum Job:
Quis enarravit coelorum rationem, et cur saltem
nec ipse Moyses describere debuerit rationem
coelorum, id est sanctorum ordines angelorum,
qui primus enarravit rationes terrarum et generationes
</em><nobr><sub></sub></nobr> <em>filiorum hominum.</em></p>
<p>Super fundamentum litterae hujus pulcherrimum
atque firmissimum, libenter atque delectabiliter superaedificavimus,
quoad possumus, coepti sermonis
aurum, sive argentum, aut aliquid pretiosorum
lapidum ad laudem Spiritus sancti, qui ornator est
ejusmodi coelorum. Sed interim occurrit quaestio,
quia quaeri potest, cur nullus enarrare debuit eatenus
rationem eorumdem coelorum. Etenim cum dicit
Dominus: Quis enarrabit coelorum rationem?
subauditur: nullus; ego autem sum enarraturus.
Denique Moyses, qui ante beatum Job, et litteras
primas, scilicet Hebraicas, Deo vel digito Dei scribente,
sibique tradente, accepit, fere nihil de illorum
ratione coelorum enarravit, nisi hoc tantum.
<nobr><sub></sub></nobr> Dixitque Deus: Fiat lux, et facta est lux, et
vidit Deus lucem quod esset bona, divisitque lucem
et tenebras. Appellavitque lucem diem, et tenebras
appellavit noctem <strong>(Gen. I)</strong>. Hoc ergo quaeritur, ut
jam dictum est, cur coelorum rationem nullus eatenus
enarravit, nec saltem ipse Moyses, qui terrae,
id est, hominis rationem enarraturus, de coelestibus
illis solum hoc brevissime enarravit, sic incertum
et quasi sub velamine, ut vix aliqui Patrum spiritualium
intelligere potuerint, maxime quod Pater
Augustinus nomine lucis sanctos angelos, et nomine
tenebrarum malos angelos designaverit, quorum
divisio, qua dictum est: Divisitque Deus lucem
et tenebras, illud indicat judicium quod catholica
firmiter tenet Ecclesia, quia angeli lucis nunquam
<nobr><sub></sub></nobr> ulterius in tenebras, et angeli tenebrarum nunquam
ulterius in lucem redituri sunt. Quisquis istud
quaerit, cur nec ipse Moyses de illis coelestibus
plus sive manifestius aliquid scripserit, sive scribere
debuerit, quaerat et illud cur coelestibus sacramentis
Scripturis, quae post illum futura vel facienda erant
circa genus humanum, tantumque grossum, sive
densum velamen super faciem suam obduxerit, ut
non solum illi carnales filii Israel, qui tunc erant
videntes cornutam faciem ejus, fugere potuerint
<strong>(Exod. XXXIV)</strong>, sicut usque hodie fugiunt illorum
posteri, verumetiam spirituales filii Israel, ex quibus
sumus et nos, vix aliquatenus tractando et
retractando Scripturam ejus perspicere possumus,
quo tendat claritas vultus ejus, quo intendant radii
<nobr><sub></sub></nobr> cornutae faciei ejus. Quaerenti hoc vel illud respondere
debemus, quia coelestia sacramenta portare
tunc non poterat totus fere carnalis mundus,
sic enim tunc erat mundus, quasi puer sive
adolescentulus lascivus atque petulcus, cui pro
parte illorum quibus haereditas promittebatur in
semine Abrahae, quod est Christus, vix posset
inveniri paedagogus, qui reprimeret lascivientes
mores ejus poena praesente, vindicta praesto apparente,
ita ut plerosque illorum ignis absumeret,
terra deglutiret, serpentinus morsus devoraret
<strong>(Num. XVI)</strong>. Cum igitur talis esset mundus, quomodo
illi competeret revelata facie, vel manifestis sermonibus
enarrari rationem coelorum, describi sanctorum
ordines angelorum, cum et ipsa, quae ad homines
<nobr><sub></sub></nobr> specialiter pertinent, oportuerit velari mirabilia
splendida spiritualium sacramentorum? Proinde
satisfactum sibi esse putet, quisquis illud quaerit,
cur non saltem Moyses, cui Deus facie ad faciem
loquebatur <strong>(Exod. XXXIII)</strong>, coelorum istorum rationem
enarravit.</p>
<br> <h4><center>CAPUT XIV. </center></h4>
<p><em>De eo quod dictum est ad eumdem beatum Job: Et
concentum coeli quis dormire facit, et quae vel
qualis illa dormitio sit.</em></p>
<p>Jam nunc ut ad capitulum hic et supra memoratum
sermo recurrat, quis est ille coeli concentus,
et quae vel qualis est dormitio ejus. Dixit enim:
Et concentum coeli quis dormire facit? <strong>(Job
<nobr><sub></sub></nobr> XXXVIII.)</strong> Nimirum concentus concors est, et. in
nullo dissonans cantus, et ejusdem angelicae cantionis
omnis symphonia laus est sanctae Trinitatis,
cujus videlicet laudis summam hanc <strong>30</strong> audimus
in Isaia: Sanctus, sanctus, sanctus Dominus
Deus exercituum, plena est omnis terra gloria
ejus <strong>(Isa. VI)</strong>, sive pleni sunt coeli et terra majestate
ejus. Verus et pulcher concentus chordis
omnibus bene extentis et vocibus cunctis bene
consonantibus, ex quo, sicut jam supra dictum est,
eductus est coluber tortuosus omni voce dissonus,
omni symphoniae contrarius, sibilator non cantor,
non praecentor aut succentor, imo quantum in ipso
fuit, vel est, totius sacrae musicae corruptor.
Quomodo illum talem concentum coeli Dominus
<nobr><sub></sub></nobr> Deus dormire fecit, vel facit? Nimirum dejiciendo
sive ejiciendo de ordine vel choro cantantium illum
saepe dictum, et saepe exsecrandum colubrum tortuosum,
quia dum illum dejecit, pacem firmavit et
concordiam fecit in sublimibus suis. Pax illa,
concordia illa, nonne dormitio est? Quid enim aliud
nobis hominibus sancta et mystica lex repromittit,
nisi securitatem illam ineffabilem sub verbo dormitionis?
Et comedetis, inquit, panem vestrum
in saturitate, et absque terrore habitabitis in terra
vestra. Dabo pacem in finibus vestris, dormietis, et
non erit qui exterreat. Et protinus ostendens
quomodo vel per quid efficiatur illa dormitio nostra:
Auferam, inquit, malas bestias, et gladius
non transibit terminos vestros <strong>(Levit. XXVI)</strong>. Malae
<nobr><sub></sub></nobr> quippe bestiae sunt maligni spiritus, et malarum
bestiarum caput est ille coluber, id est diabolus,
quorum terminos jam transivit gladius, id est
sententia damnationis aeternae, quam supra jam
diximus. Quid igitur in sermone pulchrius, in re
pretiosius isto quod ait, et concentum coeli quis
dormire facit? O ter quaterque beatus ille concentus
coeli, ubi omnis multitudo et concinendo dormit,
et dormiendo concinit! Sabbatizat enim et
dormitio ejus in Sabbato est ipsa requies Domini,
septima dies Domini, et in illam requiem introivit
cum concentu interminabili, cum voce ineffabili,
cum extensione infatigabili.</p>
<br> <h4><center>CAPUT XV. </center></h4>
<p><nobr><sub></sub></nobr> <em>Item de eodem concentu, et de verbis concentus,
sive cantionis illius, quem apud Isaiam audivimus:
Sanctus, sanctus, sanctus Dominus Deus.</em></p>
<p>Audivimus, ut supra jam dictum est, verba
quaedam concentus sive cantionis illius: Sanctus,
sanctus, sanctus Dominus Deus <strong>(Isa. VI)</strong>. Quam
pulcher, quam aequalis tenor in verbis, quam certus,
quam stabilis! Nulli gradus sunt hic, nullum
momentum incrementi sive decrementi in vocibus
istis. Unde ergo gradus suos accepit inimica haeresis?
Nam ac si concentus ille sic cecinisset: Sanctus,
sanctior, sanctissimus, et pluraliter addidisset:
Domini et dii, non singulariter Dominus Deus; ita
sibi gradus fecit, maxime per os Arii ut diceret
Spiritum sanctum magnum quidem, sed Filium
<nobr><sub></sub></nobr> Spiritu sancto majorem, et Deo Patre minorem.
Unde, inquam, gradus istos accepit impia vel
serpentina haeresis, nisi ab ipso colubro patre
mendacii, quem de concentu illo manus Domini
propter dissonantiam ipsius eduxit, et foras misit?
Idcirco talis haereticus reus est aeterni delicti, sicut
et pater ipsius diabolus qui fecit gradus istos,
quibus non ascenditur ad superos, imo descenditur
ad inferos. In Osee scriptum est: Projectus est
vitulus tuus Samaria, iratus est furor meus in eis;
usquequo non poterunt emundari? quia ex Israel
ipse est. Artifex fecit illum, et non est Deus <strong>(Ose.
VIII)</strong>. Est autem hic sensus. Ne mireris quod
sordes Israel, scilicet vituli, quos fecit Jeroboam,
non potuerunt aut possunt emundari, quia videlicet
<nobr><sub></sub></nobr> ipse, subauditur vitulus, sive vitulorum cultus ex
Israel est. Neque enim aliunde hoc accepit, ut vitulum
pro Deo coleret, sicut Baal et Astaroth, etc.;
daemoniorum portenta de vicinis gentibus accepit,
forte errantibus et per ignorantiam multis peccantibus,
sed artifex fecit illum, subauditur Jeroboam,
sive Israel, sciens quia non est Deus artifex,
inquam, sicut manifeste Scriptura dicit: Dixitque
Jeroboam in corde suo: Nunc revertetur regnum
ad Dominum David, si ascenderit populus iste ut
faciat sacrificia in domo Domini in Jerusalem. Et
excogitato consilio fecit duos vitulos aureos <strong>(III
Reg. XII)</strong>. Propter excogitationem consilii, propheta
sive Deus artificem illum nuncupavit, quia
non ignoranter sed malitiose peccavit, et idcirco
<nobr><sub></sub></nobr> non potuerunt peccata illa emundari, ut recederet
Israel a vitulis suis saltem tempore unius ex regibus
suis. Similiter de Ario sciendum caeterisque haereticis,
qui intelligere noluerunt illum concentum
coeli, et maluerunt scindere unitatem cantionis,
quia non est eorum amplius illum audire concentum
coeli, neque partem aut communionem habebunt
cum illis, qui per planitiem sive fidei aequitatem,
absque illis gradibus inaequalitatis vadunt,
hinc ut dormiant et concinant illic, juxta illud de
Canticis graduum: Illuc enim ascenderunt tribus,
tribus Domini, testimonium Israel, ad confitendum
nomini Domini <strong>(Psal. CXXI)</strong>; neque enim emundari
poterunt, sed immundi erunt et in hoc saeculo,
<nobr><sub></sub></nobr> et in futuro, et laborabunt in aeternum, sicut laborabat
ille coluber circumductor ipsorum, per foratas
nares in sudibus et circulum habens in naribus
<strong>(Job XL)</strong>, atque ita nusquam sabbatizans, nusquam
dormiens circuit terram, dissimulare volens quidem,
sed non valens fatigationem suam dum requisitus,
unde venis, respondet et dicit: Circuivi terram
et perambulavi eam <strong>(Job I)</strong>, et maxime hoc tempore
habens iram magnam, quia scit quod modicum
tempus habet, et non diu illi circuire licet.</p>
<br> <h4><center>CAPUT XVI. </center></h4>
<p><em>Sententia beati papae Gregorii de illis coelestibus
sanctorum angelorum ordinibus; qui vel quales
homines cujus ordinis societatem sortiantur.</em></p>
<p>Beatus papa Gregorius de illis coelestibus sanctorum
<nobr><sub></sub></nobr> angelorum ordinibus loquens <strong>(Homil. 34 in
Evang., n. 11)</strong>, et spei nostrae congaudens, quod
venturi sumus in illorum societatem, sive, ut ait
ipse Dominus, aequalitatem, haec inter caetera dicit:
Isti itaque qui parva quae capiunt, pie fratribus
annuntiare non desistunt, in angelorum numerum
currunt. Alii secretorum coelestium summa et capere
praevalent et nuntiare. Quo ergo isti, inquit, nisi
inter archangelorum numerum deputantur? Alii
mira faciunt signa, valenter operantur. Quo isti,
nisi ad supernarum virtutum sortem et numerum
congruunt? Nonnulli etiam de obsessis corporibus
malignos spiritus virtute orationis, et vi acceptae
potestatis ejiciunt. Quo isti meritum suum, nisi
inter potestatum coelestium numerum sortiuntur?
<nobr><sub></sub></nobr> Nonnulli acceptis virtutibus cum et bonis meliores
sint, electis quoque fratribus principantur. Quo isti
sortem suam nisi inter principatuum numeros acceperunt?
Nonnulli sic omnibus vitiis dominantur, ut
jure dii inter homines vocentur, qualium uni, scilicet
Moysi: Ecce, inquit, Dominus, constitui te
deum Pharaonis <strong>(Exod. VII)</strong>. Quo isti, nisi inter
numeros dominationum currunt? Nonnulli hoc in
munere virtutis acceperunt, ut recte et alios judicare
possint. Quid isti, nisi throni sunt conditoris
sui? Nonnulli tanta Dei <strong>31</strong> ac proximi dilectione
pleni sunt, ut cherubim jure nominentur,
quia enim cherubim <em>plenitudo scientiae</em> dicitur. Et,
Paulo dicente, didicimus quia plenitudo legis est
dilectio <strong>(Rom. XIII)</strong>, omnes qui Dei et proximi
<nobr><sub></sub></nobr> charitate pleni sunt, meritorum suorum sortem
inter cherubim perceperunt. Nonnulli superne contemplationis
facibus accensi, amando ardent, loquendo
et alios accendunt et quos verbo tangunt,
ardere protinus in Dei amore faciunt. Qui ergo ita
ad amorem sui Conditoris inflammati sunt, quo
nisi inter seraphim sortem suae vocationis acceperunt?</p>
<br> <h4><center>CAPUT XVII. </center></h4>
<p><em>Responsio ad illos qui dicunt quod de singulis ordinibus
multitudines ceciderunt, quoniam secundum
illam sententiam beati Gregorii ex hominibus alii in
illum et alii in illum ordinem sint assumpti, sive
assumendi.</em></p>
<p>Dum haec dicit, scilicet ex hominibus alios in angelorum,
<nobr><sub></sub></nobr> alios in archangelorum numero deputari,
alios inter supernas virtutes, alios inter coelestes
potestates, alios inter principatus, alios inter dominationes,
alios inter thronos, alios inter cherubim,
alios inter seraphim accipere sortem suae vocationis,
nonnulli solent asserere, quod de singulis ordinibus
multitudines ceciderint quod itidem in singulis
ordinibus ruinae debeant ex hominibus reparari.
Quid ad haec dicere potuimus, aut possumus? Hoc
enim pertinet ad rationes illas, de quibus scriptum
et supra memoratum est: Nunquid nosti ordinem
coeli, aut pones rationes ejus in terra? <strong>(Job XXXVIII.)</strong>
Dicimus ergo: Si de Scriptura qualibet canonica
confirmare possent opinionem illam, qua praeventi
<nobr><sub></sub></nobr> sunt, dicentes: Angelos sive spiritus illos, mox ut
creati sunt, in suis ordinibus constituisse, moxque et
illos cecidisse, et istos in gradibus suis perstitisse,
concedendum esset opinioni. Nunc autem non ita
est. Nulla enim Scriptura canonica opinioni illi
suffragatur, imo et prophetica veritas apud Ezechielem
oppido refragatur <strong>(Ezech. XXII)</strong>, ut longe supra
memoravimus. Proinde recte econtra quaerimus:
Quid illi spiritus beati remunerationis acceperunt
pro eo quod, peccantibus apostaticis spiritibus, ipsi
peccare noluerunt? Si enim jam tunc erant ut nunc
sunt in ordinibus suis stabiliti ac perfecti angeli,
archangeli, throni, dominationes, principatus, potestates,
virtutes, cherubim atque seraphim, quomodo
exinde tam multi cadere potuerunt? Verbi
<nobr><sub></sub></nobr> gratia: Si erant in ordine Seraphim, id est, eorum
angelorum qui divini amoris igne ardent, sive
incendunt, quomodo exinde excidere potuerunt;
imo quomodo nunquam illius amoris dulci ardore
arsisse putandi sunt? Verius ergo et rationabilius
hoc dicimus quia in remuneratione pro eo quod non
peccarunt, et Creatori suo subjici maluerunt, ordines
illos acceperunt quos habent nunc, in hoc ipsum
ordinati, verboque Domini et spiritu oris ejus firmati,
ut amplius cadere, id est peccare non possint,
sicut lapides supra memorati, auro astricti, tenentur
in ordinibus suis dispositi secundum scientiam artificis
ligando ordinati, ordinando ligati, ut excidere
non possint, nec aliud doctoris supra dicti sermo
bene recipere nos compellit.</p>
<br> <h4><center>CAPUT XVIII.<nobr><sub></sub></nobr>  </center></h4>
<p><em>Alia scientia de similitudine novem ordinum angelorum,
et novem charismatum Spiritus sancti, quae
secundum Apostolum hominibus data sunt, dicentem:
Alii quidem per spiritum datur sermo sapientiae,</em>
etc.</p>
<p>Nunc jam, quia sermo idem nos laetificavit secundum
speciem quam Dominus ipse fundavit, dicens:
Aequales enim sunt angelis, cum sint filii resurrectionis
<strong>(Luc. XX)</strong>, quia, inquam, sumus ejusdem
novenis ordinibus disponendi, perpulchrum est
considerare, quia quot sunt illic a Spiritu oris Domini
ornamenta coelorum, tot sunt hic in hominibus
sanctis ab eodem spiritu divisiones gratiarum.
<nobr><sub></sub></nobr> Sic enim ait Apostolus: Unicuique autem datur
manifestatio Spiritus ad utilitatem: alii quidem
per Spiritum datur sermo sapientiae, alii autem sermo
scientiae secundum eumdem Spiritum, alteri fides in
eodem Spiritu; alii gratia sanitatum in uno Spiritu;
alii operatio virtutum, alii prophetia, alii discretio
spirituum, alii genera linguarum, alii interpretatio
sermonum. Haec autem omnia operatur unus atque
idem Spiritus, dividens singulis prout vult <strong>(I Cor.
XII)</strong>. Hoc ergo qui perpendit, scilicet electionem
ex hominibus tot esse charismatum varietate ornatam,
quot ordinibus illos beatus spiritus constat
esse distinctos; potest etiam apte secundum eadem
charismata conjicere, qui vel quales homines, quibus
aut cujus ordinis angelis similes debeant existimari.
<nobr><sub></sub></nobr> Denique qui habent interpretationem sermonum,
ut saltem in una lingua possint enuntiare
sensum Scripturarum ad utilitatem audientium,
nonne angeli sunt? Labia enim sacerdotis, ut
Dominus in Malachia, custodiunt scientiam, et legem
requirent ex ore ejus, quia angelus Domini exercituum
est <strong>(Malach. II)</strong>. Qui autem etiam genera
linguarum acceperunt, in hoc ipsum non una lingua,
verum etiam variis linguis efficere possint, et de
gente in gentem transferre ac dilatare Verbum Dei,
quod maxime sanctis datum est apostolis, nonne
merito dicuntur et sunt archangeli? In discretione
spirituum nimirum dignitatem judiciariam recte
intelligis, quod jure vocentur throni, eo quod de
spiritibus Deo in ipsis praesidente, judicare noverint,
<nobr><sub></sub></nobr> juxta illud: Nolite omni spiritui credere, sed
probate spiritus si ex Deo sunt <strong>(I Joan. IV)</strong>. In
gratia prophetica non incongrue dominationum
agnoscitur auctoritas, quia profecto regibus quoque
prophetae dominati sunt, maximeque Elias et Elisaeus,
nam Elisaeo quoque clamavit rex: Pater mi,
Pater mi, currus Israel et auriga ejus <strong>(IV Reg.
XIII)</strong>, caeterisque regibus prophetae dominati sunt,
et maximo prophetarum Moysi dictum est: Ecce
constitui te deum Pharaonis <strong>(Exod. VII)</strong>. Fides
nonne principatum meretur? Denique et Abraham
<strong>(Rom. IV)</strong>, et Isaac, et Jacob, et David propter fidem,
sive justitiam fide, patriarchae, id est, Patrum principes
nominati sunt, et Petrus quoque apostolus ob
excellentiam fidei, princeps apostolorum nominari
<nobr><sub></sub></nobr> meretur. Ergo et omnes quorum fides praeclarior
habetur, recte principatus nominantur, et ipsi fratribus
suis, sive Ecclesiis Christi principari, id
est, praeesse digni habentur. Gratia sanitatum et
operatio virtutum hoc maxime differunt, quod gratia
sanitatum circa infirma corpora expenditur, sive
per impositionem manuum, sive per alium quemlibet
modum. Operatio vero virtutum extrinsecus exhibetur
in rebus exterioribus, in elementis hujus
mundi, sicut maxime factum est per manum Moysi,
qui circa corporum sanitatem ferre hoc solum fecisse
legitur, quod Mariae sororis suae Iepram <strong>32</strong>
sanavit <strong>(Num. XII)</strong>. Quibus ergo gratia sanitatum
data est, nonne inter potestates, et quibus operatio
<nobr><sub></sub></nobr> virtutum data est, nonne jure reputantur inter virtutes?
Porro quibus sermo scientiae, ipsi sunt tanquam
cherubim, et quibus sermo sapientiae datus
est, ipsi sunt tanquam seraphim. In illa gratia
maxime apostolus Paulus claruit, habuit enim scientiam
non solum Dei, verum etiam saeculi; in ista
vero Joannes dilectus Domini, cujus sermo totus
versatur circa charitatem, quae vera sapientia est,
et auditores intendit accendere igne amoris Dei,
secundum ipsum vocabulum seraphim.</p>
<br> <h4><center>CAPUT XIX. </center></h4>
<p><em>De eo quod Apostolus dicit: Nusquam enim angelos
apprehendit, sed semen Abrahae apprehendit.</em></p>
<p>Adde illud quod idem Apostolus dicit. Nusquam
<nobr><sub></sub></nobr> enim angelos apprehendit, sed semen Abrahae apprehendit
<strong>(Hebr. II)</strong>. Quorsum istud? diximus enim
longe superius, quia nobis hominibus duobus modis
datur Spiritus sanctus, altero quod est in remissionem
peccatorum, altero quod est in divisiones gratiarum.
In sanctos autem angelos uno modo, scilicet
in divisiones gratiarum, larga dignatione effusus
est. Nam ut in remissionem peccatorum nunquam
detur apostaticis spiritibus, judicium verum fuit, et
est ejusdem Spiritus sancti. Ut ergo quantum Creatori
debeas, homo perpendas, et causam tuam melius
ipse discernas, adde quod nusquam angelos
apprehendit, sed humanam de semine Abrahae
naturam apprehendit tali apprehensione, ut Auctor
salutis tuae dignaretur per passionem mortis consummari.
<nobr><sub></sub></nobr> Quota in hoc est portio debiti tui debitae
gratiarum actionis? angelos et creavit et eos qui
non peccaverunt magnificavit, te autem et creavit,
et cum universus in Adam peccavisset, justificavit et
insuper magnificavit. Justificavit, inquam, dato illo
Spiritus sancti quod est remissio peccatorum, quo
electio creaturae angelicae, quia non perierat, non
indiguit: magnificavit alio dato ejusdem Spiritus
sancti quod est divisio gratiarum, quorum in primis
illos coelestes spiritus ornavit, sive magnificavit.
Angelorum itaque Deus est, tibi autem idem Deus
est et Pontifex, simul vero et angelorum et hominum
Rex, unus idemque Dei Filius est. Cum haec
ita sint, putasne plura in altari pectoris tui ligna,
quam angelus, habes ad nutriendum ignem divini
<nobr><sub></sub></nobr> amoris? Scriptum est enim in sancta ac mystica
lege Domini: Ignis in altari semper ardebit, quem
nutriet sacerdos, subjiciens mane ligna per singulos
dies <strong>(Levit. VI)</strong>. Igni denique ligna subjicere, est
commemorationem beneficiorum sanctae Trinitatis
jugiter habere, et propter haec in amorem ejus
magis ac magis proficere, et interim ardere aliquantisper,
donec veniat id quod perfectum est, sicut in
Isaia scriptum est: Dixit Dominus, cujus ignis est
in Sion, et caminus ejus in Jerusalem <strong>(Isa. XXXI)</strong>.
Sion namque praesens Ecclesia est. Jerusalem autem
illa superna civitas, id est sanctorum angelorum universitas,
de quibus nobis hactenus sermo est. Ergo
ignis Domini in Sion, et caminus ejus in Jerusalem,
id est, abundantia divini amoris quae illic est
<nobr><sub></sub></nobr> praesenti dilectione Dei, sic major est, sicut parvo
sive quantulocunque igniculo grandis et valide succensus
caminus fortior est.</p>
<br> <h4><center>CAPUT XX. </center></h4>
<p><em>Item sententia B. Gregorii in illo versu cantici Deuteronomii:
Constituit terminos gentium, juxta
numerum angelorum Dei, pro quo nos secundum
Hebraicam veritatem interpretante B. Hieronymo, ita
legimus: Constituit terminos populorum juxta
numerum filiorum Israel.</em></p>
<p>Ait idem doctor supra memoratus: Decem dragmas
mulier habuit, qui novem sunt ordines angelorum,
sed ut compleretur electorum numerus, homo
decimus est creatus. Idem post aliqua: Superna
<nobr><sub></sub></nobr> illa civitas ex angelis et hominibus constat, ad quam
tantum credimus humanum genus ascendere, quantos
illic contigit electos angelos remansisse, sicut scriptum
est: Constituit terminos gentium, juxta numerum
angelorum Dei. Quod Scripturae testimonium,
fateor, utrum ad hanc rem confirmandam satis
idoneum sit ambigo. Praesertim quia juxta Hebraicam
veritatem, interpretante beato Hieronymo, taliter
scriptum est: Constituit terminos populorum,
juxta numerum filiorum Israel. Quae littera qualem
adhuc sensum possit habere, postmodum dicemus.
Nunc illud dicere praestat, quia propter illa verba
quae dixit: Sed ut compleretur electorum numerus,
homo decimus est creatus. Solent plerique arbitrari,
quod si omnes angeli perstitissent, nullaque ruina
<nobr><sub></sub></nobr> facta fuisset ex eis, non crearetur, neque fuisset
causa cur deberet homo creari. Quod si conceditur,
cavendum est ne ita pueri simus, ut existimemus
Deum nullum ante ruinam angelorum de homine
creando habuisse propositum, sed postquam casus
ille contigit, tunc demum illi venisse in mentem consilium
hujusmodi, scilicet, facere genus nostrum,
ob recuperandam multitudinem domus seu familiae
suae quae cecidit. Rectius ergo dicitur, quia non homo
propter angelos, imo propter hominem quemdam
angeli quoque facti sunt, sicut et caetera omnia, testante
Apostolo cum dicit: Decebat enim eum
propter quem omnia, et per quem omnia <strong>(Hebr. II)</strong>,
cujus capituli memoria nos non praeterivit in
primo libello praesentis operis, cum de principio
<nobr><sub></sub></nobr> loqueremur, in quo creavit Deus coelum et terram.
Si enim verum dicit imo quia verum dicit Evangelista:
Quod factum est in ipso, vita erat <strong>(Joan. I)</strong>,
nihil excipiens, praemiserat enim: Omnia per ipsum
facta sunt, et sine ipso factum est nihil; quanto
magis homo iste decorus, ab ipso Verbo in unitatem
personae assumendus angeli, qua antequam angeli
fierent, in ipso vita erat? Testatur et hoc ipsa Sapientia,
quae non est aliud quam ipsum verbum, dum
dicit: Dominus possedit me ab initio viarum suarum,
et caetera usque quando appendebat fundamenta
terrae, cum eo eram cuncta componens, et
ludens coram eo omni tempore, ludens in orbe terrarum
<strong>(Prov. VIII)</strong>. Statimque subjungit: Et deliciae
<nobr><sub></sub></nobr> meae esse cum filiis hominum. Quidnam hoc
est, nisi ac si dixisset: Antequam Deus quidquam
faceret a principio, et quando haec vel illa faciebat,
hoc erat in proposito, ut ego Verbum Dei, Verbum
Deus caro fierem, et in hominibus habitarem magna
charitate et summa humilitate, quae verae deliciae
sunt.</p>
<br> <h4><center>
<strong>33</strong> CAPUT XXI. </center></h4>
<p><em>Probabilius dici posse, quod non tam homo propter
supplendum angelorum numerum, quam et angeli
et homines propter hominem Jesum Christum facti
sunt.</em></p>
<p>Igitur probabilius hoc dicimus, quod non tam
homo propter supplendum angelorum numerum,
quam et angeli et homines, propter unum hominem
<nobr><sub></sub></nobr> Jesum Christum facti sunt, ut quoniam unus idemque
et Deus ex Deo natus erat, et homo nasciturus
erat, haberet praeparatam ex utroque latere familiam,
hinc angelorum, hinc hominum, et ipse Deus,
et homo, Dominus et creator angelorum, Dominus
et Creator atque Salvator emineret hominum sanctorum,
Dominus, inquam, in eis sicut in domo sua,
Rex in gente sua, Deus in majestate sua. Quia,
sicut dictum jam est, et propter ipsum, et per
ipsum omnia. Hoc aspicientibus nobis pulchrum
est etiam illud attendere, quia non ante sed postquam
ad Abraham factum est Verbum de promissione
tam beati seminis <strong>(Hebr. II)</strong>, de adventu vel
nativitate tanti hominis, coeperunt sancti angeli
congaudentes hominibus visibiliter quoque interdum
<nobr><sub></sub></nobr> illud exhibere ministerium, de quo Apostolus:
Nonne, inquit, omnes spiritus administratorii sunt,
missi in ministerium <strong>(Hebr. I)</strong>, et ita familiariter
ut hospitio quoque illorum suscipi dignati sunt, et
appositum sumere cibum more hospitum hominum
<strong>(Gen. XVIII)</strong>, et multa beneficia per eos administrata
sunt, sicut passim testatur ipsa Sacrarum historica
sive prophetica series litterarum. Verum nos de illis
ipsorum beneficiis sive ministeriis alio in opere diximus
aliquid, quod intitulatur De victoria Verbi Dei.
Hic tantum hoc meminisse libuit, quod recte a
Verbo promissionis, quod factum est ad Abraham
de semine ejus <strong>(Gen. XII)</strong>, in quo benedicerentur
omnes gentes, quod est Christus, coeperunt angelorum
ministeria cum hominibus celebrari sive frequentari,
<nobr><sub></sub></nobr> ac si dicat nobis Scriptura, quia jure patribus
illis angeli famulabantur, quorum ex semine
nasciturus erat angelorum Dominus.</p>
<br> <h4><center>CAPUT XXII. </center></h4>
<p><em>Qualem sensum habere possit littera haec, quam secundum
Hebraicum beato Hieronymo interpretante
legimus: Constituit terminos populorum juxta
numerum filiorum Israel.</em></p>
<p>Proposuimus supra dicere, quem sensum habere
possit littera haec, quam secundum Hebraicum beato
Hieronymo interpretante legimus: Constituit terminos
populorum, juxta numerum filiorum Israel
<strong>(Deut. XXXII)</strong>. Nam quod juxta aliam editionem
legitur: Statuit terminos populorum juxta numerum
<nobr><sub></sub></nobr> angelorum Dei, sensum haberet firmiorem auctoritate
supra dicti doctoris eximii, si Hebraica quoque
veritas sic haberet, ut septuaginta transtulerunt,
juxta numerum angelorum Dei. Primum ergo quaerenda
est intentio Moysi in Verbis istis cantici Deuteronomii:
Interroga patrem tuum et annuntiabit
tibi, majores tuos et dicent tibi: Quando dividebat
<nobr><sub></sub></nobr> Altissimus gentes, quando separabat filios Adam,
constituit terminos populorum juxta numerum filiorum
Israel. Pars autem Domini populus ejus, Jacob
funiculus haereditatis ejus <strong>(ibid.)</strong>. Nimirum in istis,
et in his quae sequuntur commemorando beneficia
Dei, hoc intendit, ut benevolentiam alliciat illius
populi circa cultum Dei, vel amorem Patris sui. Qui
possedit, inquit, et fecit, et creavit te. Qualem autem
ab initio, vel quanto a numero coepit possidere
tali possessione, ut ille homo Jacob gens fieret,
aut populus existeret? Nimirum ab ingressu sive
introitu Jacob in Aegyptum, dicente Domino ad illum:
Ego sum fortissimus Deus Patris tui; noli
timere, descende in Aegyptum, quia in gentem magnam
faciam te ibi. Et post pauca sic scriptum
<nobr><sub></sub></nobr> est: Omnes animae domus Jacob, quae ingressae
sunt in Aegyptum, fuerunt septuaginta. Porro Joseph
et duo filii ejus, Ephraim et Manasses in Aegypto
erant. Itemque scriptum est: Erant igitur
omnes animae eorum, qui egressi sunt de femore
Jacob septuaginta quinque <strong>(Gen. XLVI)</strong>. Profecto
juxta hunc numerum filiorum Israel, qui tunc populus
esse coepit, jamdudum constituerat Dominus
terminos populorum, quando, sicut ibidem dictum
est, divisit Altissimus gentes, et separabat filios
Adam propter superbiam, ubi turrim Babel aedificabant.
Illa namque divisione septuaginta tres, quod
aiunt scriptores, vel potius, ut ratio declarat, septuaginta
duae gentes totidemque linguae per terras
esse coeperunt, quae crescendo provincias et insulas
<nobr><sub></sub></nobr> impleverunt. Hinc beatus Hieronymus ubi Dominus
dixit ad Petrum: An putas, quia non possum rogare
Patrem meum, et exhibebit mihi modo plusquam
duodecim legiones angelorum <strong>(Matth. XXVI)</strong>,
illius jam dictae multitudinis gentium sive populorum,
hoc modo meminit. Una legio apud veteres sex
millibus complebatur hominum. Pro brevitate temporis,
numerorum non accurrimus explicare typos.
Tantum dixisse sufficiat quia septuaginta duo millia
angelorum, in quot gentes hominum lingua divisa
est, duodecim legionibus fieri manifestum est. Nonnihil
igitur ponderis habet secundum hunc sensum
littera haec: Constituit terminos populorum juxta
numerum filiorum Israel. Quantum enim valet ad
exigendam Israelis benevolentiam circa Deum, quod
<nobr><sub></sub></nobr> cum jam haberet Deus septuaginta gentes, dimissis
illis, solos elegit sibi in gentem septuaginta duos
homines, vel paulo plures, quia Joseph cum filiis suis
in Aegypto erat? Unde fit ut recte propter paucitatem
cum admiratione legatur: Pars autem
Domini populus ejus, Jacob funiculus haereditatis
ejus.<span class="text-blue-600 font-bold"