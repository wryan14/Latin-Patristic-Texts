CAPUT VII. 
Sebastiani oratione et miraculis, consersi Zoe et Nicostratus.  
23. Igitur cum haec beatissimus Sebastianus, indutus 
chlamyde, succinctus baltheo, ex suo ore 
proferret, subito per unam fere horam splendore 
nimio de coelo veniente illuminatus est, et sub ipso 
splendore, candidissimo pallio amictus est ab Angelis 
 septem clarissimis, et juvenis apparuit juxta eum 
dans ei pacem, et dicens: Tu semper mecum eris. 
24. Haec autem gerebantur  intra domum  Primiscrinii, 
nomine Nicostrati, apud quem custodiebantur 
Marcellianus et Marcus. Qui Nicostratus habebat 
uxorem, nomine Zoen: haec ante sex annos 
aegritudinis nimietate facta est muta, prudentiam tamen 
audiendi et intelligendi non solum non amiserat, 
verum etiam melius quam prius habuerat aurium 
officium obtinebat. Haec itaque cum intellexisset 
omnia, quae B. Sebastianus dixerat, et tantum lumen 
circa eum vidisset; cumque omnes tremefacti miraculi 
stupore tenerentur, innuebat manu omnibus, 
ut quasi exprobrandi essent, qui tam evidenti assertioni 
non crederent, et genibus ejus advoluta rogare 
 eum manuum indiciis coepit. Sed S. Sebastianus cum 
videret eam cordis secreta linguae expressione declarare 
non posse, causas hujus silentii percunctatus, 
didicit sermonis illi copiam nimia vi infirmitatis 
ablatam. Tunc B. Sebastianus dixit: Si ego verus 
Christi servus sum, et si vera sunt omnia quae ex 
ore meo haec mulier audivit et credidit, jubeat Dominus 
meus Jesus Christus, ut redeat ad eam officinm 
linguae, et aperiat os ejus qui aperuit os Zachariae 
prophetae sui; et fecit crucem in os ejus. 
Atque ad hanc vocem S. Sebastiani, exclamavit mulier 
voce magna, dicens: Beatus es tu, et benedictus 
 sermo oris tui: et beati qui credunt per te Christum 
Filium Dei vivi. Ego enim vidi oculis meis angelum 
ad te venientem de coelo, et librum ante oculos tuos 
tenentem, ex cujus lectione universa sermonis tui 
oratio decurrebat. Benedicti qui in omnibus quae locutus 
es credunt, et maledicti qui dubitaverint vel 
in uno verbo ex his omnibus quae audierunt: quoniam 
sicut aurora superveniens universas tenebras 
noctis excludit et omnium oculis lumen, quod nox 
caeca negaverat reddit; ita lux sermonum tuorum 
omnem caliginem, omnemque ignorantiae caecitatem 
extersit, et oculis recte credentium serenum post 
noctis tenebras diem reddidit: a me autem non solum 
incredulitatis tenebras exclusit, verum etiam 
sermonis mei ostium, quod per sex annos clausum 
 erat, patefecit. 
25. Videns autem Nicostratus, vir ejus, quod esset 
tanta virtus Christi in sua uxore celebrata, coepit 
pedibus ejus advolvi, et indulgentiam petere, pro 
hoc quod imperiali et praefectorio jussu Sanctos Dei 
habuisset in vinculis: et auferens ex manibus eorum 
ferreos nexus genua eorum amplexus, coepit rogare 
ut dignarentur abscedere, dicens: O quam beatus 
essem si pro vestra mereri possem salute constringi! 
Forsitan sanguinis mei effusione abluerer, 
ut mortem illam poenarum aeternarum evaderem, 
et ad illam vitam pertingerem, quam nobis Deus 
per os domini mei Sebastiani manifestare dignatus 
est.