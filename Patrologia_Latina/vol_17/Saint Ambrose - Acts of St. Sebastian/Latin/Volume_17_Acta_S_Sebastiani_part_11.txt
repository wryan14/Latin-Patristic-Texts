CAPUT VII . 
Marcelliani et Marci constantia, oratio ad neophytos.   
26. Cumque rogaret Marcellianum et Marcum ut 
abscederent, dixerunt ei: Si tu fidei gloriam, quam 
numquam habueras accepisti; quomodo nos quam 
fidem semper ab infantia habuimus, relinquentes, 
tibi passionis nostrae calicem damus, quem nos tibi 
propinare possumus, non donare? Dives est enim in 
omnibus Christus, et larga ubertatis suae affluentia 
omnibus venientibus meliora exhibet quam rogatur. 
Si enim cum essetis increduli, donatum est vobis 
lumen veritatis agnoscere; quanto magis credentibus 
vobis omnia quaecumque jam poscitis donabuntur? 
Divina enim clementia semper parata est vobis 
omnibus gratis praestare: et eo unumquemque gratiae 
suae dono multiplicat, quo mens ejus altioris fidei 
 susceperit normam. Fides igitur vestra a magisterio 
sumpsit exordium, et omnia quae eruditio annosa 
vix confert, spatio unius horae cepistis. Nulla 
vos memoria parentum impedit credere. Nullus tenerae 
aetatis in filios et vestros revocat nutritus affectus. 
Contemnitis subito quod semper amastis, et 
quaeritis quod numquam scistis. Per ignaras ingressi 
vias subito pervenistis ad Christum, et animo jam 
intrastis coelum, quia in terra nullum solatium requisistis. 
O incomparabile facti praeconium! o quam 
imitabile virtutis exemplum! Nondum vos ad Christum 
sacri baptismatis unda perduxit, nondum per 
 tirocinii initia militaria saltem signa sumpsistis; et 
jam pro vero Rege arma arripitis, et ejus milites a 
vinculo ferri solventes, vos ipsos intrepidos optatis 
pro occidendis occidi. 
27. Cum haec audientes omnes pariter fletibus 
poenitentiam praeteritae persuasionis ostenderent, 
Marcus ait: Discite, parentes charissimi, et vester, 
o conjuges, discat jugalis affectus, adversus pugnam 
diaboli, et contra omnes sagittas affectuum carnalis 
desiderii clypeum virtutum opponere, atque inter 
acies tyrannici exercitus hosti non cedere, dimicare 
acrius,  gradum tenere, et ad regem fortiter pervenire. 
Insurgant quantum volunt, et saeviant satellites 
daemonum, et quibus volunt poenis corpora dilanient 
nostra; corpus occidere possunt, sed animam vincere 
 non possunt pro fidei pugnantem veritate. Gloriosiores 
faciunt milites vulnera pro Imperatore suscepta: 
in hoc enim diabolus tyrannidis suae furore 
nunc saevit, in quo praevidet perseverantiae vestrae 
tropaeo se posse torqueri: et ideo tormenta infert, 
ne spes ejus pereat: mortem minatur, ut terreat; 
vitam promittit ut eripiat; securitatem pollicetur, ut 
tollat. Haec tota belli calliditas, hoc fraudis consilium, 
a suppliciis eripere corpus et vitiis animam 
subjugare. Nos e contra contendamus hosti non cedere, 
corpus contemnere, animae subvenire. Cur 
enim fortissimi  duces militibus miserrimis terga 
convertant, et in eo bello deficiant, in quo possunt 
esse victores? Vel qua ratione mori timeant, qui 
sciunt hanc hominis naturam esse, non poenam? Cur, 
 inquam, mori timeant, qui credunt istam vitam, falsam 
esse, et veram vitam inveniri non posse, nisi 
qui ab animo suo falsam istam abjecerit, et caducam, 
quae non aliud amatoribus suis, nisi peccata imperat, 
suadet facinora, ingerit criminosa; nihilque aliud 
a suis amatoribus exigit, nisi ut penitus de perenni vita 
non cogitent, et regnum Dei futurum esse desperent? 
28. Nunc videamus quibus casibus subjacet, quibusque 
periculis servit ancilla, ut cum eam probaverimus 
nec seipsam posse regere, servitia nostra 
ab ejus dominatione tollentes, alteram cui merito 
serviendum sit, requiramus. Quantos enim amatores 
ejus ruina subito gravis oppressit, fragor coeli percussit, 
 fulmen incendit, naufragia perdiderunt, texit 
chaos, Charybdis ebibit, gladius jugulavit! et istam 
 miseri cum doloribus amittentes vitam, illam penitus 
invenire non possunt! Ad illam etenim vitam 
non ducit tortura, sed causa. Uno denique eodemque 
poenarum genere et innocentibus salus aeterna 
confertur, et poena delinquentibus irrogatur.