CAPUT IX. 
Caeteri a Sebastiano una cum captivis conversi.  
29. Igitur cum haec et his similia Marcus prosequeretur, 
coeperunt omnes qui aderant Deo gratias 
agere, atque universi flentes poenitudinem gerebant, 
 quod charitati Dei praetulerant amorem carnis; et 
quia ab agone martyrii ausi fuissent animos revocare 
sanctorum. Cumque omnes, qui ad decipiendos 
sanctos venerant, unanimiter crederent Christo, 
Nicostratus cum conjuge sua urgebat se dicens: Non 
cibum capiam, neque potum, nisi  mysterium mihi 
christianae religionis fuerit traditum. Cui S. Sebastianus 
dixit: Muta dignitatem tuam, et esse magis 
incipe Christi primiscrinius, quam praefecti. Audi 
itaque consilium meum, et omnes quos carcer inclusit, 
quos vincula tenent, quos ergastula conficiunt, 
in unum redige. Quod cum feceris, antistitem sacrosanctae 
legis adhibebo, ut cum omnibus qui credere 
voluerint mysterii suscipias sacramentum. Si enim 
diabolus Christo sanctos suos auferre conatus est, 
 et conatur; quanto magis nos pietatis argumento 
hos, quos diabolus injuste lucratus est curare debemus, 
et suo restituere Creatori? Et Nicostratus 
ad haec respondit, dicens: Quomodo iniquis et criminosis 
possunt sancta committi? S. Sebastianus dixit: 
Salvator noster pro peccatoribus suam nobis exhibere 
dignatus est praesentiam et ostendit mysterium, 
per quod omnia peccata et crimina homini 
auferantur, et omnes virtutes Domini conferantur. 
Inter initia igitur conversionis tuae hoc munus primum 
si tu conferas Christo, praesto erit remunerationis 
ejus praemium super te, corona martyrii, habens 
secum virtutum omnium flores immarcescibiles, aeternae 
vitae gaudiis  profuturos. Audiens haec Nicostratus 
primiscrinius, abiit ad Claudium Commentariensem, 
 et jussit universas personas ad domum ejus adducere, 
dicens: Quoniam proxima sessione omnes discutiendi 
sunt, volo ut cum illis Christianis, qui apud 
me sunt, praesto sint, ne aliqua  praefectoriae discussioni 
deesse possit persona. 
30. Igitur cum omnes ad domum primiscrinii perducti 
starent, catenarum nexibus vincti, hoc modo 
eos vir Dei Sebastianus alloquitur: Crimina diabolica 
si divinis virtutibus cedant, reatus vester a morte 
excluditur, et  a gaudiis fugitivis revocatur. Egerat 
enim per suos satellites hostis injustus, ut animos 
militum Christi  ad virtutum culmen erectos everteret, 
et in ipso perfectionis fastigio positos, ad 
coenum conaretur mergere inferorum. Hac de causa 
incaluit animus hostium dimicatione provocatus, ut 
 vos, quos jam lucratus fuerat inimicus, de ejus captivitate 
tollentes, vestro vos Creatori reddamus. Diabolus 
enim nec dominus vester, nec creator, nec 
pater esse dignoscitur: Deus autem et Pater et Dominus 
et Conditor comprobatur. Et si hunc derelinquentes 
ad illum abistis, qui in tantum vestri exstitit 
inimicus, ut vos ad poenas perpetuae mortis adduceret, 
et ad istum lethalem faceret exitum devenire; 
quanto magis ad eum redeundum est, qui unicum 
Filium suum passioni et morti tradidit, ut nos a passionibus 
 aeternis, et a morte perpetua liberaret? 
Cum haec et his similia prosequeretur S. Sebastianus, 
prostraverunt se cum lacrymis universi, et flexis 
genibus coeperunt cordis gemitum reddere, et se 
peccasse et impie egisse poenitentia vocibus exclamare. 
Fundebant ergo amaras lacrymas, et se velle 
Christo credere, unanimis vocibus resonabant. 
Tunc B. Sebastianus jubet eos omnes a vinculis catenarum 
exsolvi.