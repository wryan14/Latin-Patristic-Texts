CAPUT X. 
Omnes a Polycarpo ad baptismum praeparati.  
31. Post haec S. Sebastianus abiit ad  Polycarpum 
presbyterum, ubi erat causa persecutionis occultus, 
et narravit ei omnia quae gesta sunt. Quibus 
auditis S. Polycarpus gratias egit Deo, et una cum 
 eo venit ad domum Nicostrati primiscrinii, et videns 
turbas credentium, salutans eos cum omni gaudio 
dixit: Beati omnes vos, qui audistis vocem Domini 
nostri Jesu Christi dicentis: Venite ad me omnes 
qui laboratis et onerati estis, et ego vos requiescere faciam. 
Tollite jugum meum super vos, et discite a me 
quia mitis sum, et humilis corde; et invenietis requiem 
animabus vestris. Jugum enim meum suave est, 
et onus meum leve (Matth. XI, 28 seqq.). Vos itaque 
fratres nostri, quos  nondum baptismatis unda diluit, 
et consecrando Deo omnipotenti charissimos 
filios fecit, pro hoc quod a proposito sancto revocare 
conati estis beatissimos milites Christi, opus 
vobis erat poenitentia, ut per ipsam ad indulgentiam 
veniretis. Nunc autem quia ad tantam gloriam 
 accessistis, ut etiam ad passionem a qua dolenter 
alios revocare voluistis, ad ipsam desideretis gratanter 
velle currere et libenter amplecti, sciatis vos 
et ad indulgentiam pervenisse, et ad palmam attingere. 
Vetus hoc est artificium Christi. Nam ipsum 
quem vas electionis suae dignatus est et voluit magistrum 
gentibus dare, qui non solum fidelium animos 
a pietatis proposito revocabat, sed etiam nolentes 
a Christo discedere lapidibus obruebat; hunc 
nobis ipse Dominus apostolum condonavit, tribuitque 
nobis ex Saulo Paulum, ex apostata fecit apostolum, 
et dedit Ecclesiae suae ex persecutore doctorem. 
Amator passionis factus est is, qui persecutionis 
auctor exstiterat: et qui in alienis afflictionibus 
prius gratulabatur, in suis postmodum persecutionibus 
 laetabatur. Ipse ergo qui tunc in apostolo suo 
virtutem istam exercuit, ipse et nunc de ipso inferorum 
conclavi, et ex ipsis draconum faucibus animarum 
vestrarum captivitatem eripuit, et vobis 
nunc a tenebris ad lucem remeantibus aeternae vitae 
januas patefecit. Quia ergo omnes daemones, qui 
sunt tenebrarum filii, contristantur, unde et omnes 
sancti angeli, qui sunt filii lucis, gratulantur; accedat 
unusquisque vestrum, et det nomen suum, ut 
hodierno die usque ad vesperam percurrente jejunio, 
festivum baptismatis sacramentum opportunum tempus 
inveniat. Justum est enim, ut lux a mortali 
 mundo abscedens ad nostras mentes immortales accedat, 
ut qui in isto saeculo volutati in luto tenebrarum 
sumus, aqua sanctificationis abluti ac mundati, 
et sinceritate induti alacres pergamus ad 
Christum. Haec et his similia prosequente S. Polycarpo 
universi gavisi sunt, et unusquisque nomen 
suum festinabat priusquam interrogaretur offerre.