CAPUT XI. 
Baptizati catechumeni, unaque Claudius cum filiis.  
32. Cumque haec agerentur, venit Claudius commentariensis 
ad primiscrinii Nicostrati domum, ubi 
ista agebantur; et dicit Nicostrato. Vehementer 
praefectura commota est, quod personas reorum 
tuae domus custodiae tradi jussisti. Hac de causa 
 suis te jussit praefectus aspectibus praesentari. Vide 
quasi debeas interrogatus dare responsum. Ingressus 
itaque ad praefectum Nicostratus cum interrogatus 
fuisset, cur eas personas, quas carceris claustra 
retinebant, suae voluerit domus mancipari custodiae, 
respondit: Amplitudinis vestrae jussu christianas 
intra domum meam custodiendas suscepi 
personas, quibus ut terrorem passionis incuterem, 
reorum illos feci sociari personis, ut jussioni vestrae 
et persuasioni nostrae si non consensu suo, saltem 
alieno experimento consentiant, et metuant ne similis 
eos poena concludat. Libentissime igitur haec 
audiens praefectus dimisit eum dicens: Magno te 
censu a parentibus eorum remunerari faciam, cum 
per te illis fuerint incolumes filii restituti. 
 33. Revertens itaque ad domum suam Nicostratus 
primiscrinius cum Claudio commentariensi, coepit 
universa referre, et qualiter S. Sebastianus, cum 
sit amicus imperatorum, christianissimus sit, et in 
eruditione divina perfectus, et qualiter animas 
christianorum sua exhortatione revocasset, et quod 
satis idonea ratione docuisset istam vitam fugitivam 
et imaginariam esse, et sic dum teneri putatur, 
auferri. Narrabat etiam, quomodo veniens repente 
lux de coelo perlustrasset eum, et quomodo uxorem 
ejus, quae per sex annos muta fuerat, fecit 
loqui. 
34. Cum haec narrasset Nicostratus Claudio, corruit 
ad pedes Nicostrati Claudius, dicens: Ex amissa 
conjuge duos filios habeo, ex quibus unus hydropis 
 morbo fatigatur, alius diversis vulneribus opprimitur; 
rogo ut jubeas eos visitari. Non enim dubito 
quod ille, qui potuit facere ut post sex annos loqueretur 
uxor tua, faciat, si voluerit, ut ad filios meos 
sanitas redeat. Et haec dicens proripuit se ad domum 
suam, et fecit inter manus adduci duos filios 
suos, et introducens eos intra domum, ubi erant sancti 
Dei, projecit eos ante pedes eorum dicens: Nulla 
penitus dubietatis signa in corde meo remanserunt: 
sed ex toto corde credens quod Christus, quem colitis, 
ipse sit verus Deus, detuli huc vobis duo incrementa 
mea, credens quod possent per vos a mortis 
 periculo liberari. Dicunt ei omnes simul sancti 
Dei: Omnes quos hic hodie infirmitas aliqua tenet, 
mox ut christiani facti fuerint, sanabuntur. 
35. Cumque clamaret Claudius credere se, et desiderare 
fieri Christianum, jussit S. Polycarpus ut 
darent singuli nomina sua. Primus itaque omnium 
dedit nomen suum Tranquillinus pater Marcelliani 
et Marci. Post hunc sex amici eorum, id est, Ariston, 
Crescentianus, Eutychianus, Urbanus, Vitalis et 
Justus; post hos Nicostratus primiscrinius, et Castorius 
frater ejus, et Claudius Commentariensis. 
Post hos filii Claudii, Felicissimus et Felix. Post hos 
Marcia mater Marcelliani et Marci cum uxoribus eorum 
et filiis: simul autem et Symphorosa uxor 
Claudii, et Zoe uxor Nicostrati. Post hos omnis 
 familia quae erat in domo Nicostrati, animae triginta 
et tres promiscui sexus et aetatis, dehinc omnes 
qui vincti fuerant, ac de carceris squalore adducti, 
animae sedecim. 
36. Igitur omnes isti LXVIII, a S. Polycarpo presbytero 
baptizati, et a S. Sebastiano suscepti sunt; 
feminarum autem matres factae sunt  Beatrix et 
 Lucina. Primum itaque Claudii filios, hydropicum 
unum et alterum vulneribus plenum, mox ubi in 
nomine sanctae Trinitatis intinxit; ita de fonte sani 
elevati sunt, ut nec signum in eis alicujus morbi 
praeteriti remansisset. Post hos autem infantulos 
Tranquillinus pater SS. Marcelliani et Marci, qui ita 
podagrico et chiragrico fuerat dolore  constrictus, 
ut sicut supra dictum est, vix in manibus portaretur. 
 Hunc dum exuerent indumentis, et ille intolerabili 
se diceret dolore torqueri, interrogat eum 
Polycarpus presbyter, dicens: Tranquilline, si ex 
toto corde credis unigenitum Filium Dei Dominum 
Jesum Christum tibi salutem posse conferre, et omnibus 
peccatis tuis indulgentiam condonare, proprio 
ore edicito. Tranquillinus respondit: Ego indulgentiam 
solam peccatis meis dari et desidero et credo. 
Caeterum, etsi post baptismatis hujus sanctificationem 
in doloribus fuero, non potero de fide Christi 
ulterius dubitare: probavi enim et ex toto corde 
credens, in mea mente consensi, quod Filius Dei sit 
Dominus Jesus Christus, qui potest et animabus et 
corporibus salutem tribuere, et a morte aeterna ad 
vitam perpetuam revocare. Haec cum dixisset voce 
 magna, omnes sancti prae gaudio lacrymas effundebant, 
et rogabant Dominum ut fidei ejus fructus ostenderetur. 
Sanctus igitur Polycarpus confessor et 
presbyter mox ut eum  chrismatis linivit unguento, 
interrogavit eum iterum, si crederet in Patrem et 
Filium et Spiritum sanctum; statim ut respondit. 
Credo, resolutae sunt manus ejus quae erant nodosae, 
et genua simul et plantae pedum ejus ita sunt 
incolumes redditae, ut ac si puerulus renovatis pedibus 
 suis in fontem descenderet clamans et dicens: 
Tu es Deus unus et verus, quem miser iste mundus 
ignorat. 
37. Hoc itaque ordine suo baptizato, universi, 
prout competebat, baptizati sunt, et per dies decem 
 qui supererant dilationi, quam meruerant, in Dei 
laudibus perdurantes ducebant dies et noctes in 
hymnis et canticis, et quasi fideles milites parabant 
animos suos ad dimicandum pro Christi nomine in 
martyrio bellaturi, ita ut et in mulieribus et infantulis 
amor ferveret martyrii, et invicem se ad confessionem 
sancti nominis contra diabolicas acies 
praepararent.