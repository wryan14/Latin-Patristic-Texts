CAPUT XII. 
Errores Gentilium coram Chromatio Urbis praefecto 
confutati a Tranquillino.   
38.  Diebus igitur acceptae dilationis expletis, 
Agrestius Chromatius urbis Romae praefectus ad se 
Tranquillinum patrem Marcelliani et Marci venire 
jubet. Quem cum de suorum perquireret arbitrio 
filiorum, Tranquillinus respondit: Ad referendas 
beneficiis vestris gratias nullus mihi oris sufficit sermo. 
Nisi enim currentes sententias vestri frena 
moderaminis tenuissent, et ego filios amisissem, et 
me patrem filii non haberent. Congratulantur mihi 
omnes, quos tenet paternus affectus, et pungit charitatis 
stimulus; etiam vestra, credo, quod mihi congaudeat 
celsitudo, quando morituris vita collata, et 
anxiis laetitia reddita, sollicitis securitas  restituta. 
39. Tunc praefectus aestimans filios ejus suas velle 
 idolis inclinare cervices, ait:  Venienti ergo die 
debita numinibus a filiis tuis thura reddantur: per 
quae et tu filiis perseveres incolumis, et tibi filii 
condonentur. Audiens haec Tranquillinus dixit: Illustrissime 
virorum, examinis vestri libram si velitis 
erga me et filios meos aequa lance pensare, agnoscere 
poteritis hoc Christianum vocabulum magnae esse 
virtutis. Praefectus dixit: Insanis, Tranquilline. Tranquillinus 
respondit: Insaniam passus sum, et animae 
et corporis; sed statim ut credidi Christo, et animae 
meae recepi et corporis sanitatem. 
40. Praefectus dixit: Ego, ut video, ad hoc inducias 
sceleratis filiis tuis dedisse cognoscor, ut non solum 
tu illos ab errore non tolleres, sed illi te suis erroribus
irretirent. Tranquillinus dixit: Per gloriam 
 vestram, nomen ipsum erroris discutite, et videte 
quae opera erroris nomine nuncupentur. Praefectus 
dixit: Tu dic quae opera erroris nomen accipiant. 
Tranquillinus dixit: Primus error est viam vitae 
relinquere, et per viam mortis gratanter incedere. 
Praefectus dixit: Et quae est via mortis? Tranquillinus 
dixit: Non tibi videtur via mortis esse, mortuis 
hominibus Deitatis nomen imponere, et figuras eorum 
per ligna et lapides adorare? 
 41. Praefectus dixit: Ergo non sunt dii quos colimus? 
Tranquillinus dixit: Intantum non sunt dii ut 
legatur in codicibus  publicis, et quam male sint 
nati, et quam iniquos et crudeles et sceleratos parentes 
habuerint; et quam inique et dolose et fraudulenter 
vixerint; et quam miserabiliter mortui sint. 
Numquid antequam Saturnus Cretensibus imperaret, 
et filiorum suorum carnes comederet, Deus in coelis 
non erat, aut Creta insula habebat regem, et coeli 
Deum non habebant? Valde errat qui putat Jovem 
filium ejus, imperare fulminibus, homuncionem in 
quo malitia et libido regnabat. Quem non persecutus 
est, qui patri non pepercit? Aut quam sordem non 
exercuit, qui suam germanam accepit uxorem? In 
foro, in plateis, in domibus, atque in omni loco 
 quotidie legimus, quia sordidissima Juno quod et 
soror et conjux fuerit gloriatur: et rapti Ganymedis 
honor turpissimus atque incestissimus ab ipsis, a 
quibus Jovis colitur, non negatur. Non ergo erras, 
vir sublimissime, qui tales colis, quales Romanae 
jubent leges pro sui facti qualitate damnari, et relicto 
Deo omnipotente qui in coelis regnat, lapidi 
dicis, Deus meus es tu: et ligno dicis: Adjuva me? 
42. Praefectus dixit: Ex quo coepistis blasphemare 
deos, et a cultura eorum recedere, ex eo  diversis 
cladibus Romanus orbis opprimitur. Tranquillinus 
respondit: Non est verum. Nam si recenseas decadas 
stylo  Livii digestas, illic invenies Jovi thura 
ponentes, una die viginti tria millia Romani exercitus 
juvenes cecidisse. Sed et illud non es immemor, 
 quod Senonenses Galli etiam Capitolium  occupaverunt 
et omnem Romanam manum suis ludibriis 
subjugarunt. Diversas fames, et inenarrabiles pestes, 
diversas captivitates, diversas effusiones sanguinis 
Romanus orbis passus est, antequam unum colerent 
homines Deum. Nunc vero ex quo invisibilis et verus 
Deus coepit a credentibus coli,  aucta pace exsultat 
Romanum imperium. Sed quod pejus est, Deus, qui 
hoc praestat, non cognoscitur; sed creaturae ejus 
ascribitur, quidquid a Creatore praestatur. 
43. Praefectus dixit: Si ille colendus est, qui humanis 
commodis aliquid praestat, nullus nisi sol 
habebitur deus, qui aspectu suo terrae viscera vegetat, 
ut semina suscepta parturiat, et genuinae sobolis 
grana in culmo restituat, atque universis 
 salutis nostrae utilitatibus, et lumen et restaurationem 
pariter tribuat et vigorem. Tranquillinus 
respondit: Et in hoc error est infinitus. Nam si 
hodie per servum suum quispiam clientibus suis 
tribuat quod rogatur, infinita stultitia est, si neglectus 
ille qui praestitit, servus per quem praestiterit honoretur. 
Et ut aliquam hujus dicti comparationem exhibeam; 
numquid cum naves Romanis alimenta deferunt, 
navibus potiusquam regibus gratiae referuntur? 
 Si ergo non navigantibus, sed imperantibus, 
homines quod annonantur ascribunt, quanto magis 
soli Deo agendae sunt gratiae, cujus nutu et haec omnibus 
usibus nostris elementa deserviunt, et sol ipse 
quotidie terrae marique pariter et clauditur in fine 
diei, et in diei iterum renovatione aperitur?