CAPUT XIII. 
Verbi incarnatio Gentili exposita.  
44. Praefectus dixit: Si ergo unus et invisibilis 
est quem colitis, Christum, quem Judaei crucifixerunt, 
non colitis? Tranquillinus dixit: recte haec 
inquiereres, si credere destinares. Incredulis enim 
omne quod nolunt vanum videtur. Semel enim in 
praeceps voluntas mortalium  declinans, omne quod 
vituperat vituperari desiderat; et vult ut laudetur 
 ab omnibus omne quod laudat. Sed sapiens pro 
merito suo cuicumque rei, aut vituperationem suam 
impendere  nititur aut laudem. Praefectus dixit: 
Ego te de Christo vestro interrogo. Si enim a vobis 
hoc colitur quod istis oculis non videtur, Christum 
non colitis qui et visus est, et auditus, et interrogatus, 
et omnia quae humanae fragilitati competunt 
in ejus leguntur passione completa? Tranquillinus 
dixit: Audi similitudinem et intellige veritatem: 
Verbi gratia, si hodie annulum tuum habentem 
gemmam pretiosam videas in cloaca, aut in sterquilinio 
volutantem, et ad hunc eruendum mittas 
servos tuos; illi autem nec illum potuerint liberare, 
sed et seipsos in aliquo dum illum conantur eripere, 
polluerint; postea vero tu ipse, deponens has sericas 
 quas indutus es vestes, induas te servilem tunicam 
et descendens in cloacam mittas manus tuas in 
stercoribus, et annulum aureum simul tuis manibus 
repraesentes et gemmam, prae gaudio omnes amicos 
tuos invitas ad epulas et laetaris super annulum et 
gemmam, quod sint de nimiis squaloribus liberata. 
Praefectus dixit: Hanc propositionem ad cujus similitudinem 
attulisti? Tranquillinus respondit: Ut 
ostenderem tibi unum invisibilem Deum nos colere. 
Praefectus dixit: Et quod est aurum? aut quae est 
gemma, quae in sterquilinio volutabatur? Tranquillinus 
respondit: Aurum, corpus humanum est, 
gemma vero anima est, quae in ipso corpore inclusa 
est. Corpus vero et anima unum hominem faciunt, 
quomodo aurum et gemma unum annulum facere 
 comprobantur. Sed quantumvis pretiosus tibi sit 
annulus, longe satis homo pretiosior est centuplum 
et charus Christo. Tu misisti servos tuos, ut annulum 
de sordibus eriperent, et nulla ratione eum 
eruere potuerunt. Misit et prophetas suos Deus de 
coelo loquens ad eos, ut humanum genus a sordibus 
hujus mundi  eriperet: et nulla ratione omnino 
hoc facere vel instantia potuerunt. Tu deposuisti 
aureas vestes, et servili indumento indutus descendisti 
 in cloacam, et manus tuas misisti in sordibus, 
ut annulum de sordibus liberares: Exuit et se majestas 
Divinitatis suae splendore, non tamen superna 
relinquens; et induit se servili nostri corporis indumento, 
et huc in cloacam hujus mundi coelo 
descendens, misit manus suas in sordibus passionum 
nostrarum; et passionem, quae meritis nostris debebatur, 
in semetipso suscipiens, gloriae nos suorum 
reddidit digitorum. Nam qui per incredulitatem 
volutabamur in squaloribus mundi, per fidem abluti 
a sordibus, divinis sumus manibus, ut ille tuus 
annulus, restituti. Numquid servi tui, qui te negaverunt 
dominum suum, dum te in habitu servili 
respicerent, non potuerunt ut rebelles occidi? Ita et 
qui negant Christum Dominum suum pro hoc quod 
 semetipsum a majestate exinanivit, et formam servi 
suscepit, nullatenus poterunt aeterni ignis poenas 
evadere. Ideo denique nobis qui in eum credimus, 
aeterni fontis unda subvenit, ut aeternus ignis ab 
aeterno fonte vincatur, et infidelitas a fidelitate 
superetur. 
45. Praefectus dixit: Ut video, non ut filios tuos 
ab hac intentione tolleres poposcisse probaris inducias, 
sed ut has aniles fabulas ad nostra tribunalia 
 meditatus afferres. Tranquillinus dixit: Non meditantur 
discipuli Christi quid in conspectu judicum 
prosequantur. Sic enim praemonuit dicens: Quando 
potestatibus hujus mundi vos causa mei nominis 
tradent, nolite cogitare quomodo aut quid loquamini, 
dabitur enim vobis divinitus in illa hora quid 
 loquamini. Non enim vos estis qui loquimini, sed 
Spiritus Dei, qui loquitur in vobis (Matth. X, 19). 
Non ergo meditando ego, sed credendo inveni Creatorem 
meum, et qui eram podagrico et chiragrico 
dolore contractus et  quassatus, statim ut Christo 
credidi, ac si parvulus omnium membrorum meorum 
recepi sanitatem. Constat ergo apud animum meum, 
ipsum me creasse qui me renovare dignatus est, et 
sicut dedit restaurationem corpori, ita quoque 
animae post istam vitam dare promisit, si tamen 
non dubius nec timidus hominum terroribus frangar; 
sed in ejus nominis confessione perdurans 
fidem integram, quam me Deus fecit invenire, 
conservem. 
 46. Praefectus dixit: Ignoras, Tranquilline, quanta 
invictissimorum principum erga Christianos ira 
desaeviat, et ideo quasi securus quod tibi videtur 
sine timore prosequeris. Tranquillinus dixit: Stultus 
timor est, quo plus timetur humana indignatio, 
quam divina. Numquid si in medio canum latrantium 
venerimus, et vano furore nos coeperint suis 
morsibus attrectare, possunt nobis de animo tollere 
hoc quod nos homines sumus  rationabiles, cum 
sint illi canes, et irrationabiles, et insani? Ita qui 
nobis recte credentibus irascuntur, saevire quidem 
 possunt, et inferre iniqua supplicia; numquam tamen 
de corde nostro hoc auferre poterunt, quod 
Dominum Jesum Christum et creatorem esse credimus, 
et redemptorem nostrum ac restauratorem 
esse gaudemus. Tum praefectus jussit eum recipi a 
Commentariis, dicens: Proxima te audiam sessione.