CAPUT XIV. 
Chromatius Urbis praefectus catechizatur.  
47. Post haec mittit et adduci eum ad se praecepit 
per noctem occulte, et offerens ei infinitum pondus 
auri dicebat: Ostende mihi medicamentum ex quo 
recuperasti salutem. Cui Tranquillinus ait: Scias 
grandem iram et furorem Dei passuros esse, qui gratiam 
ejus vel venundandam existimant vel emendam. 
Unde si vis a podagrico dolore liberari, crede Christum 
 Filium Dei, et liberaberis, et sicut hodie me vides, 
ita salvus eris. Nempe vix manibus deferebar, et 
undecim annos per omnes juncturas nervorum in corpore 
meo dolorum nodis astrictus, vix ori meo panis 
alienis manibus tradebatur: illico ut Christum verum 
Deum esse credidi, salutis meae gaudia recepi, et 
sum incolumis, quia verum Deum salvatorem meum 
agnovi. 
48. Tunc praefectus dimisit eum dicens: Adduc 
ad me qui te Christianum fecit, ut si mihi promiserit 
sanitatem, possim et ego fieri Christianus. Statim autem 
Tranquillinus veniens ad S. Polycarpum presbyterum 
narravit ei omnia quae gesta vel dicta sunt; 
et ducens eum intra domum occulte, praefecti eum 
aspectibus praesentavit. Cui praefectus ait: Licet 
 gravis animadversio principum Christianis infesta 
sit, tamen spe recuperandae salutis afferam vobis 
quidquid illud est usque ad dimidium bonorum patrimonii 
mei, si ab hac nodositate  condylomatum 
mei fuerint membra corporis resoluta. Tunc S. Polycarpus 
subridens ait: Potens est Dominus Jesus 
Christus ut ignorantiae tuae  januas aperiat, et ostendat 
tibi quod ipse sit corporis tui restaurator. 
Nam pecuniam sive qui afferunt, sive qui oblatam 
accipiunt, non solum nullam dolentibus conferunt 
medicinam, sed etiam ipsi sibi insanabilem morbum 
assumunt. Dicit ei praefectus: Dic ergo mihi quid 
faciam, ut consequi valeam quod spero. Dicit ei Polycarpus: 
Si credideris ex toto corde tuo, sicut credidit 
 Tranquillinus, salvus eris. Dicit ei praefectus: 
Quo ordine credere debeam intimato? Tunc S. Polycarpus 
catechizavit eum, et indixit ei ut per triduum 
jejunaret. Et convocans ad se S. Sebastianum 
tribus diebus et tribus noctibus jejunavit cum eo: 
et cum lacrymis pariter orabant, ut fidem nominis sui 
in salutem volentis credere Dominus declararet.