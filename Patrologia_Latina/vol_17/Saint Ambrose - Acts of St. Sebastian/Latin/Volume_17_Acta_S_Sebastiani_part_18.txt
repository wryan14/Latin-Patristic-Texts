CAPUT XV. 
Chromatii confracta Idola.  
49. Igitur cum dies tertia, quae constituta fuerat, 
advenisset, ad domum sustinentis praefecti veniunt 
 pariter properantes. Qui ingressi dixerunt: Pax fidei 
tuae. At ille resalutavit eos officiosissime; et 
hortatur eos sedere juxta se, et dixit: Ex ore Tranquillini 
ratio egressa oculorum meorum assertione 
declaratur. Video enim hunc sanissimum quem podagrico 
et chiragrico videram dolore contractum. A 
quo genus medicamenti unde fuisset salvatus inquirens, 
tale ab eo recepi responsum: Dum fidem 
meam in idolis ponerem, debilis et nimia sum infirmitate 
contractus: at ubi unum Deum in coelis didici 
ostensione Christianorum, abnegavi universa quae 
sine causa colueram, et tradidi  fidem animi mei 
Christo. Mox autem ut unum et verum Deum in 
coelis regnare confessus sum, statim omnis, quam 
per undecim annos amiseram, ad me reversa est 
 sanitas, et omnis a me est protinus infirmitas separata. 
Haec audivi auribus, probavi oculis, corde credidi; 
superest ut quod fecistis Tranquillino et mihi faciatis, 
ut possim mei corporis recipere sanitatem. 
50. Polycarpus presbyter dixit: Si transeuntes 
dolores anima hominis non suffert, quid de illis doloribus 
actura est, quibus nullus umquam evenit 
finis, nulla datur omnino successio? Nam isti dolores 
illorum dolorum imaginem portant, et quantum 
distat inter ignem vivum et picturam ejus, tantum 
distat inter dolores quos nunc patitur corpus, 
et illos quos anima passura est, si ignara  Creatoris 
sui praesentis vitae impleverit munus. Age ergo nobiscum 
prius de doloribus illis, et esto de illa poena 
sollicitus, quae habet ignem semper ardentem, et 
 vermem semper edentem. 
51. Tunc Chromatius urbis Romae praefectus, cum 
unico filio suo Tiburtio, dedit nomen suum dicens: 
In hoc de fide mea certos vos esse convenit, in qua 
etiam filium meum Christianum fieri mecum exopto. 
S. Sebastianus dixit: Vide ne sola recuperatione 
tui corporis ductus te Christianum fieri speres, sed 
magis spe vitae aeternae facias mentem tuam puram 
ad videndam rationem veritatis. Nisi enim agnoveris 
qui sit Creator tuus, non poteris invenire salutem 
quam quaeris. Chromatius dixit: Ergo et rusticos 
et simplicissimos homines non videmus esse 
Christianos, ita ut inter mille viros vix invenias 
unum qui possit vel sermonum disciplinam adipisci. 
Numquid hi omnes ad istam inquisitionem attingere 
 potuerunt dum fierent Christiani? S. Sebastianus ait: 
Hoc responsum tuum nostrae partis  firmat assertionem. 
Nam ab origine mundi cum ruricolis et pastoribus 
ovium Deus habuit rationem, et juxta finem 
mundi veniens non elegit grammaticos et oratores, sed 
piscatores et simplices, et ipsis tradidit notitiam suam. 
52. Chromatius dixit: Cur ergo me dicis prius debere 
agnoscere quis sit creator meus, quem nisi 
agnoverim salutem invenire non possim? S. Sebastianus 
dixit: Quia multos deos, et multas deas coluisti. 
 Nisi ergo hos a corde tuo excluseris, et imagines 
eorum confregeris, et cognoveris unum et 
verum Deum, vitam et salutem invenire non poteris. 
Chromatius dixit: Indica ergo mihi quis sit 
unus et verus Deus. S. Sebastianus respondit: Si 
servum tuum ad hauriendam aquam miseris, dum 
ad fontem venerit, aspicit prius ne sordes aliquae 
intus lateant in lagena, et non est ausus aquam in 
vas mittere, nisi mundatum a sordibus viderit; nos 
tibi quomodo poterimus tradere fontem veritatis, 
nisi prius te ab omnibus idolorum sordibus et squaloribus 
feceris alienum? Chromatius dixit: Et quo 
ordine alienus effici potero ab his? S. Sebastianus 
dixit: Da nobis potestatem ut omnia idola, quae in 
domo tua invenerimus, lapidea confringamus, lignea 
 incendamus, aurea et argentea vel aerea conflemus, 
et pretia eorum egentibus dividamus. Chromatius 
dixit: Et cum haec feceritis, mihi quid fructus accedet? 
S. Sebastianus dixit: Omnium  nervorum tuorum, 
quorum nodositate constringeris, statim consequeris 
sanitatem; et quasi qui numquam dolueris, 
ita pedibus tuis currere incipies, et agnoscere quod 
inimicos tuae salutis  deos dilexeris; tuum vero 
parentem hunc esse, qui te statim ut ejus notitiam 
atque culturam inveneris, restaurat et salvat. 
53. Chromatius dixit: Nolite vosmetipsos ad hanc 
injuriam deponere: sed servis meis praecipiam; et 
ipsi universa confringent. S. Sebastianus dixit: Dubii 
et timidi et infideles si ea confregerint, inveniet 
diabolus per quamcumque negligentiam eorum 
 occasionem laedendi eos, et statim ut laesi fuerint, 
dicent infideles, propterea eos laesos esse quia idola 
confregerunt. Nisi enim loricam habens non eripitur 
ictibus sagittarum. Galea enim et scuto et hasta 
utitur docta manus in praelio, ut ex munimine armorum 
et impetu feriendi assumat audaciam, et terga 
non vertat. Similiter et milites Dei, qui scuto fidei 
muniuntur, et lorica tegminis Christi proteguntur, 
habentes galeam fidei et salutis, ipsis est tutum 
inire certamen. Pugnant enim acerrime et fortiter 
vincunt, quia contra invisibilem hostem die noctuque 
infatigabiliter praeliantur; et sunt tecti in omnibus 
membris, fide potius armati quam ferro. 
Chromatius dixit: Fiat volontas Dei et vestra. 
Tunc S. Polycarpus presbyter, et B. Sebastianus 
 praecingentes se oraverunt; et post orationem amplius 
quam ducenta idolorum signa confringentes, 
coeperunt gratias agere Deo suo.