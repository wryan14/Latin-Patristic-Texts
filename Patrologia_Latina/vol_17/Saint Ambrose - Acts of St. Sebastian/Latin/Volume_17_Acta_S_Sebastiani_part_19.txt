CAPUT XVI. 
Instvumentis astrologiae judiciariae confractis sanatur 
Chromatius.  
54. Post haec accesserunt ad Chromatium dicentes 
ei: Confringentibus nobis idola tu debuisti sanitatem 
recipere, nisi forte aliqua tibi in animo signa 
infidelitatis derelinquuntur. Hoc enim apud nos 
 certum gerimus, quod aut est aliquid, quod nondum 
est fractum; aut si omnia fracta sunt, quid in 
animo geras nobis evidentius manifesta. Tunc ille: 
Habeo, inquit, cubiculum holovitreum, in quo omnis 
disciplina stellarum ac mathesis  mechanica est arte 
constructa, in cujus fabrica pater meus Tarquinius 
amplius quam ducenta  pondo auri dignoscitur expendisse. 
Cui S. Sebastianus dixit: Si hoc tu integrum 
habere volueris, te ipsum frangis. Chromatius 
dixit: Quid enim? Mathesis aut  ephemeris aliquo 
sacrificiorum usu coluntur, cum tantum eis mensium 
et annorum cursus certo  numero per horarum 
spatia distinguuntur? et lunaris globi plenitudo vel 
diminutio, digitorum motu, rationis magisterio, et 
calculi computatione praevidetur? S. Polycarpus 
 presbyter dixit: Illic signa Leonis et Capricornii et 
Sagittarii, et Scorpionis, et Tauri sunt, illic in Ariete 
luna, in Cancro hora; in Jove stella, in Mercurio tropica, 
in Venere Mars, et in omnibus istis monstruosis 
daemonibus ars Deo inimica cognoscitur. Ista 
Christiani ita recusant, ut non solum ipsi non habeant, 
non colant, non credant, non teneant; verum 
etiam nec animos illos habeant, qui hujuscemodi 
nugis suum occupant pectus? Omnia enim ista falsa 
deceptionisque ministra sunt: similitudo in eis veritatis 
est, non ipsa veritas. 
55. Dicit ei Chromatius: Quid? quod nonnumquam 
futura praenuntiant? S. Sebastianus dixit: Ista 
omnia vanissima esse et falsissima, Christo revelante, 
cognovimus; quae tibi nunc manifestius aperiemus. 
 Praecipe hodie ad te mathesis venire doctorem, 
cui dicas, illo tempore te asperis casibus laborasse, 
et inquire per quas stellas hoc tibi evenerit 
mali; responsa ejus erunt procul dubio talia, quod 
tempus tuum a malitioso Marte susceptum est, aut 
Saturnus  apocatasticus fuit, aut annus tuus ex 
diametro susceptus est, aut  climacterica tibi in 
centro sunt nata, aut  syndetus fuit cum malo, aut 
invisibilis, aut in  schemate, aut immobilis circa te 
exstitit cursus in stellis. Haec et his similia cum dixerit, 
rationis tibi verisimile assignare nititur aliquid 
 et probare. Age nunc, interroga alterum mathematicum, 
cui ipsas horas ipsumque tempus in bonis tibi 
exuberasse casibus dicas, illico videbis eum tibi rationabilia 
schemata infinita afferre, quibus approbet, 
quia in ipsis tibi temporibus evenire debuerint bona. 
Circulum etenim tenet ex omni parte collectum, in 
quo diversas et varias causas accipit, et quibus occasionem 
capiat dicendi quod voluerit. 
56. Nam futura dum penitus praevidere non possunt, 
climactericas dicunt, id est naturae rei incerta 
profugia. Nam diversis temporibus nati uno naufragio 
perierunt, et una hora diei vel noctis exorti, 
alter ad mendicitatem deponitur, ascendit alter ad 
regnum: et in uno praelio innumerabilis multitudo 
prosternitur, et uno die, imo uno  puncto, in una 
 domo, duae feminae, pudicissima altera, altera efficitur 
impudica: utriusque stellae si meritum contulerint, 
nec meretrix vituperanda est, nec casta 
laudanda. Certe legum latores et principes sacra sua 
praevaricata puniunt, et ideo forum, ideo judex, ideo 
jura, ut justi laudentur recte, et injusti merito puniantur. 
Et hoc nolo ut otiosum existimes, quod te 
ipsum nondum salvatum attendis. Nam si ex integro 
a te inimici generis humani caeremonias abjiceres, 
in temetipso quod verum est didicisses. 
57. Audiens haec Chromatius dixit: Verus ille 
Deus est, qui vos tales probatur habere cultores. 
Nam omnis sermo vester ita rationibus affluit; ut et 
pecudum ad rationem veram mentes inclinet. Unde 
etiam hoc ipsum quod ad ornatum domus visus sum 
 excepisse, ne impediat saluti meae ejus incolumitas, 
dissipetur. Credo enim, et haec fides mea est, quod 
his omnibus quae Christianitatis lex abominatur et 
prohibet, si a me ex integro separavero, et praesentem 
merear salutem consequi et futuram. 
58. Audiens haec filius ejus Tiburtius dixit: Nulla 
patiar ratione hoc opus pretiosum et praecipuum et 
incomparabile dejici. Sed ne paternae saluti videar 
venire contrarius, deferantur duo clibani et accensi 
ante januam cubiculi praeparentur, ut dum destructum 
ab eis fuerit, et pater meus non receperit sanitatem, 
 ambo in singulis clibanis ardentibus demergantur. 
Audiens haec pater ejus, prohibebat fieri. 
Sancti vero non solum non metuebant promissum 
exitium, verum etiam constanter praeparari clibanos 
hortabantur. 
59. Tunc accesserunt ad universa idola crystallina 
et holovitrea, et omne opus illud mechanicum: et 
subito, dum sanctorum manibus frangerentur, apparuit 
ante oculos Chromatii juvenis, cujus facies 
flammeo radiabat aspectu et dixit ei: Misit me Dominus 
meus Jesus Christus, cui credidisti, ut omnium 
membrorum tuorum recipias sanitatem. 
Ad hanc vocem sanissimus redditus coepit currere 
post juvenem, ut pedes ejus oscularetur. At ille dixit 
ei: Vide ne contingas me, quia nondum baptismatis 
 sanctificatio te a squaloribus abluit idolorum. Videns 
haec Tiburtius filius ejus, advolvitur ad pedes 
S. Polycarpi. Ipse autem Chromatius praefectus astringebat 
plantas S. Sebastiani, et ambo una voce 
clamabant: Verus Deus est Christus, verus et omnipotens 
unigenitus Filius Dei, quem praedicatis boni 
ministri ejus.