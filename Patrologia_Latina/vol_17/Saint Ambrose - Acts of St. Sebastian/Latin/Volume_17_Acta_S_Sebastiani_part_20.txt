CAPUT XVII. 
Chromatii et Tiburtii baptismus.  
60. Tunc B. Sebastianus dixit Chromatio: Sicut 
ipse nosti, principatum primae cohortis ago, sed utrum 
sit  militia hominis, nescire olim decrevi, nec vellem. 
Ad hoc tantum sub chlamyde latere volui, ut nutantium 
animos instruerem, et dubitantes constantes 
 efficerem, ne passionum doloribus cederent, quos 
fides fecerat bellatores. Tu autem amplissimae potestatis 
apicem gerens, non potes temetipsum nec a 
spectaculis tollere, neque judicandis negotiis absentare. 
Simulans igitur aegritudinem, tibi ipsi postula 
successorem, ut possis liber ab occupationibus mundi, 
futurae vitae rudimenta suscipere, ut secunda nativitate 
iterum natus aeternis efficiaris parentibus 
proles. Eodem itaque die mittit ad amicos suos in 
palatio positos, per quos testimonialia scripta suscipiens, 
tirocinium divinae militiae antequam baptizaretur 
accepit. 
61. Quid memorem, quam plenissimae fidei fuerit, 
quamque acris ingenii contra infidelium asserta constiterit? 
 Sequens lectio manifestat. Nam in initio 
qualiter sit sacrosancti fontis unda perfusus, mentis 
ejus fides evidenter enituit. Interrogatus si crederet, 
dixit: Credo. Iterum interrogatus, utrum abrenuntiaret 
omnibus idolis, respondit: Abrenuntio. Prosecuta 
est interrogatio sacerdotis, utrum renuntiaret 
omnibus peccatis; at ille ait: Ista prius debuisti 
 inquirere antequam has aulas  regis coelorum intrarem. 
Nunc autem reinduam me non baptizatus, 
ut omnibus prius, quibus sum iratus, indulgeam; 
omnibus debitoribus meis chirographa restituam; 
si cui aliquid violenter abstuli, integrum reddi praecipiam: 
duae mihi post uxoris obitum concubinae 
sunt, et istis dotem et maritis tradam, ab omni nexu 
servili, ingenuo, privato, vel publico actuum meorum 
exsolvam: et ita demum promittam renuntiaturum 
me omnibus peccatis diabolicis et voluptatibus 
mundi. Dicit ei Polycarpus presbyter: Beatiorem 
te coelestis unda perfundet, cum ea quae arbitrio tuo 
dicis te esse facturum, tota festinatione compleveris: 
nam et quadragesimae tempus ideo baptizandis injungitur, 
ut  tot diebus ipsi discant renuntiaturos 
 se esse omnibus artibus inimici et mundi commerciis, 
si qui verissime effici volunt Christiani. 
62. Tunc Tiburtius juvenis sapientissimus dixit: 
Pater, si tibi pro renuntiandis negotiis tempus flagitas, 
ego qui adhuc suscepturus eram negotia fori, 
soli susceptionis voluntati renuntio: et qui futurus 
eram advocatus ad agendas causas mortalium, suscipiam 
Christianitatem, ad agendas actiones angelicas, 
cum unus esse coepero ex eorum numero, qui 
aeternam vitam accipiunt, et efficiuntur causidici 
sanctitatis. Tunc amplexatus est eum B. Sebastianus: 
quem cum baptizasset S. Polycarpus, ipse pater 
susceptionis ejus est factus. 
63. Igitur dum pauci admodum transacti fuissent 
dies, omnibus rite abrenuntiatis a Chromatio mundi 
 negotiis, suscepit Chromatius sacri baptismatis novitatem; 
et cum eodem ex familia ejus promiscui sexus 
mille quadringentae animae, quos omnes prius manumissionis 
gratia a servitutis nodo exsolvit, et donis 
optimis instruxit, dicens hoc: Illi qui Deum incipiunt 
habere patrem, servi hominis non debent 
esse.