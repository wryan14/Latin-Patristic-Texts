CAPUT XVIII. 
Chromatius, praefectura Urbis abdicata, persecutionis 
tempore Christianos alit.  
64. Erat autem papa urbis Romae nomine  Caius, 
vir magnae prudentiae, magnaeque virtutis, imperantibus 
 Carino, Diocletiano et Maximiano. Sed Diocletianus 
 in Urbe erat cum Maximiano: Carinus autem 
erat cum omni exercitu in partibus Galliarum 
positus: et ejus intuitu lenta persecutio Diocletiani 
circa Christianos esse coeperat; quia  Carinus habebat 
aliquos amicos, quos hujus tituli professio decorabat. 
65. Igitur occiso Carino in civitate  Maguntiaco 
   Maximiano et Aquilino consulibus, facta est persecutio 
talis, ut nullus emeret vel venundaret aliquid 
nisi qui  statunculis positis in eo loco, ubi emendi 
gratia ventum fuisset, thuris exhibuisset incensum. 
Circa  insulas, circa vicos, circa  nymphea quoque 
erant positi compulsores, qui neque emendi copiam 
darent, aut hauriendi aquam ipsam facultatem 
tribuerent, nisi qui idolis delibassent. 
66. Tunc S. Caii episcopi consilio habito, Chromatius 
illustris vir omnes Christianos in domo sua 
suscepit, et universos ita fovebat, ut nullus omnino 
sacrificandi necessitati succumberet. Verum quia 
tanta vis persecutionis exstiterat, ut opinio ipsa Christianitatis 
ejus celari non posset, meruit ex sacro 
rescripto Chromatius ut medendi gratia in Campano 
 littore moraretur,  in quo erat lati cespitis dominus, 
tribuitque copiam omni Christiano ire volenti 
cum eodem ad persecutoris rabiem declinandam. 
Tunc orta est contentio inter S. Polycarpum, et B. 
Sebastianum; quis horum duorum in Urbe remaneret, 
et quis iret cum Chromatio, qui tantum populum 
susceperat Christianum. Quibus altercantibus 
venerabilis papa Caius dixit: Dum ambo passionis 
coronam quaeritis, acquisitum Domino populum desolatis. 
Unde mihi videtur, ut tu, frater Polycarpe, 
quia et sacerdotii rectum tramitem tenes, et scientia 
Dei repletus es, pergas simul ad confortandas credentium 
mentes et animos dubios  aedificandos. At 
ille his auditis quievit et blandum papae imperium 
aequanimiter tulit. Venit itaque dies Dominica, in 
 qua Caius episcopus agens quae Dei sunt intra domum 
Chromatii, hac omnes alloquitur voce: Dominus 
noster Jesus Christus praescius fragilitatis humanae 
duos in se credentibus constituit gradus, confessionis 
scilicet et martyrii, ut hi qui martyrii pondus 
se posse perferre desperant, confessionis gratiam 
teneant, et dantes  latus bellantibus, Christi militum, 
qui pro ejus sunt nomine pugnaturi, sollicitudinem 
gerant. Pergant itaque qui volunt una cum 
filiis nostris Chromatio et Tiburtio, et mecum in hac 
 urbe qui voluerint maneant. Non enim nos terrarum 
spatia divident, quos Christi charitas nectit, nec absentiam 
vestram sentiunt oculi nostri, quia de interioris 
hominis vos intuemur aspectu. 
67. Haec et his similia dicente papa Caio, exclamavit 
Tiburtius, vir clarissimus dicens: Obsecro te, 
pater et episcoporum episcope, ne me patiaris terga 
persequentibus dare. Mihi enim valde jucundum est 
et optabile, si possem millies pro vero Deo occidi, 
tantum ut illius vitae dignitatem inveniam, quam 
nullus mihi successor eripiat, cui nulla tempora finem 
imponant. Tunc S. Caius, congaudens fidei 
ejus lacrymas effundebat, orans ut omnes qui remanserant 
certamine victores existerent, triumphum 
martyrii capientes.