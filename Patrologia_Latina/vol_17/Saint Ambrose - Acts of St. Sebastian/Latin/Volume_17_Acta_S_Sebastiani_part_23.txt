CAPUT XX. 
SS. Zoes. Tranquillini et aliorum coedes.  
73. Verum quia multum est si velimus ea prosequi 
quae et quanta per eos fecerit Christus, qualiter 
 unusquisque ad palmam martyrii venerit tantummodo 
explicemus. Beatissima Zoe in Apostolorum 
natale dum ad  Confessionem Petri apostoli oraret, 
ab insidiantibus paganis arctatur, duciturque ad 
patronum regionis  Naumachiae, et compellitur Martis 
 statunculo, quod illic stabat, thuris guttas incendere. 
Tum illa respondit: Mulierem Marti sacrificare 
compellitis, ut ostendatis Martem vestrum 
mulieribus delectari. Sed ille impudicissimae Veneri 
potuit pudorem eripere, mihi vero tropaeum fidei in 
fronte portanti non poterit praevalere. Non enim ego 
meis contra eum viribus luctor; sed in Domini mei 
Jesu Christi virtute confidens, et vos et illum pariter 
ridendo contemno. Tunc patronus regionis misit eam 
in custodiam obscurissimam, et per quinque dies 
 fecit eam nec lumen videre, nec cibum nec potum 
accipere. Solum vox ejus qui eam illic incluserat audiebatur 
dicentis: Ibi morieris fame, et siti, et caecitate, 
nisi te libaturam repromiseris diis. 
74. Sed cum pertransissent sex dies suggesserunt 
de ea praefecto saevienti: qui jussit eam a collo et 
capillis in arborem excelsam suspendi et subter fumum 
ex sterquilinio adhiberi. Statim autem ut suspensa 
est, in confessione Domini emisit  spiritum. 
Illi autem auferentes corpus ejus saxo ligaverunt et 
Tiberis alveo immerserunt, dicentes: Ne Christiani 
corpus ejus tollant, et faciant sibi illam deam. 
75. Igitur celebrato martyrio ejus, venit in somnis 
B. Sebastiano, et narravit ei qualiter martyrium 
Domini suscepisset. Quod cum narrasset S. Sebastianus, 
 proripuit se S. Tranquillinus, dicens: Feminae 
ad coronam praecedunt, ut quid vivimus? Ipse 
quoque descendens Apostolorum natalitii octavo die, 
ad B. Pauli Confessionem accessit: nihilominus et 
ipse perpessus insidias tentus est, et a populo lapidatus 
 mortuus est, et corpus ejus Tiberino gurgiti 
mancipatum est. 
76. Item Nicostratus et Claudius una cum Castorio 
et Victorino et Symphoriano, dum corpora Sanctorum 
per ora Tiberina requirerent, a persecutoribus 
tenti sunt, et ad Urbis praefectum perducti. Erat judex 
Fabianus, qui eos hortabatur ad sacrificandum, 
et per decem dies minis eos et blanditiis agens in 
nullo penitus potuit commovere. Tunc fecit de iis 
suggestionem imperatoribus, qui jusserunt eos usque 
 tertio torqueri. Cumque nulla ratione tormentis 
compulsi cederent, jussit eos in medio mari praecipites 
dari. Immensis igitur arctati ponderibus, pelagi 
fluctibus dati sunt, et in loco mundo inter  aquas coronam 
martyrii celebrarunt. Insidiabantur itaque infideles 
fidelibus, et iniquo furore vexati christianum 
non poterant nec nomen audire.