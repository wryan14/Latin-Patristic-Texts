CAPUT XXI. 
S. Tiburtii martyrium.   
77. Interea dum S. Caio episcopo quidam se simulata 
fide sociasset, dicens se esse Christianum; porro 
hic apostata exstiterat et erat fraudulentus in omni 
sermone, et callidus in omni commisso. Quid multa? 
dum a B. Tiburtio viro scholasticissimo et nobili et 
sancto frequenter argueretur, quod capillos super 
apicem frontis tonsoris arte componeret, et quod 
assidue  pasceretur et ludendo pranderet; et quod 
licentius feminarum se aspectibus daret, et quod 
a jejuniis se et orationibus tolleret, quod somno deditus 
non interesset  pervigil in hymnis Dei ducentibus 
noctes; dum pro his, ut diximus, a B. Tiburtio 
acrius argueretur, simulat se aequanimiter monentem 
 accipere: et egit arte quatenus orantem 
S. Tiburtium comprehenderent infideles. In qua 
comprehensione seipsum teneri fecit, et simul ad 
secretarium perduci judicis saevientis. At ubi introducti 
sunt, Fabianus praefectus dixit ad eum, qui se 
arte tradiderat: Quis diceris? At ille respondit: 
 Torquatus. Fabianus dixit: Quid profiteris? Torquatus 
dixit: Christianus sum. Fabianus dixit: Ignoras 
quod jusserunt invictissimi principes, ut qui sacrificare 
diis noluerint diversis suppliciis macerentur? 
Torquatus dixit: Hic magister meus est, et ipse 
me semper docuit: quod hunc videro facere, necesse 
est ut faciam. 
78. Fabianus conversus ad S. Tiburtium dixit: 
Audisti quid Torquatus asserat? quid ad ista respondes? 
 S. Tiburtius dixit: Torquatus diu est quod 
se Christianum esse mentitur; virtus enim nominis 
ipsius sancti graviter fert et moleste, suum nomen 
non a suis  amatoribus usurpari. Revera enim, 
vir illustrissime, hoc Christianum vocabulum, divinae 
virtutis est, sectatorum videlicet Christi, qui 
vere philosophati sunt, qui vere Christiani dicti sunt, 
qui ad obterendas libidines fortiter dimicarunt. Credisne, 
vir illustrissime, hunc esse Christianum, qui 
in lenocinio sui  moliendo capitis  fimbrias committit, 
qui tonsorem diligit, qui scapulas molliter 
gestit, qui  fluxum gressum improbo nisu distendit, 
qui viros negligenter agit, feminas diligentius intuetur. 
Numquam tales Christus habere dignatus est 
servos. Verum quoniam me hic se imitaturum asseruit, 
 hic in tuo conspectu probabis eum esse mentitum. 
Hic enim qualis semper fuerit nunc evidenter 
ostendet. 
79. Fabianus dixit: Consultius facies, si saluti tuae 
consulas, et principum decreta non contemnas. S. Tiburtius 
dixit: Ego saluti meae melius non consulo, 
quam ut deos deasque contemnas, unum Dominum 
Jesum Christum Deum meum esse confitear. Torquatus 
 dixit: Non solum ipse Christianus crudelis 
est, verum etiam multos persuadet, et decipit, ac 
docet omnes deos daemones esse; ipse autem cum 
sociis suis, cum quibus magicas  artes exercet die 
noctuque incantationibus occupatur. S. Tiburtius 
dixit: Falsus testis non erit impunitus. Et ait judici: 
Iste, quem vides, illustrissime vir, malitiae suae curis 
exaestuans ad nihil aliud Christianis est junctus, 
nisi ut cogitaret quomodo se nobis quasi Christianum 
ostenderet; quomodo aliis se fidelissimum 
mentiretur.  Reprehendebam tamen in eo Cyclopeam 
edacitatem,  et mersum vino pudorem, et sepultam 
divini nominis sanctitatem. Ebrius patiebatur 
sitim, et esuriem vomens: nec ut Christianus, sed ut 
Antonianus quoddam ille conviva manducabat, bibebat, 
 vomebat, et nunc Christianos arguit, Christianos 
accusat, in nos mitem judicem incitat, gladium 
nolenti judici porrigit, et ut daemoniis cervices 
nostras inclinemus hortatur. Videmus votum tuum, 
videmus cruenta consilia; et scelerata arte verborum 
venena tui pectoris intuemur. Accingere nunc  crudelissime: 
utere carnificis officio: vendica tibi et 
ipsius judicis vocem; applica aculeos, suspende 
Christianos, damna, percute, incende, universa 
tormenta adhibe, bene nos accepisti. Si exsilium 
minaris, hoc philosophantibus totus est mundus; si 
supplicium, evadimus mundi carcerem; si ignes, majora 
horum in cupiditatibus vincimus. Decerne quidquid 
libet, omnis nobis vilis est poena ubi pura comes 
est conscientia. 
 80. Fabianus praefectus dixit: Restitue te generi 
tuo, et hoc esto quod te natura dictavit. Nobilis enim 
natus ad tantam devolutus es faecem, ut  velis 
et supplicium simul et infamiam subire et mortem. 
S. Tiburtius dixit: O prudentissimum virorum, et 
Romanis judicem constitutum! quia meretricem Venerem, 
et incestum Jovem, et Mercurium fallacem, 
et Saturnum filiorum occisorem colere nolo, infamiam 
 generositatis incurro: et quia unum et verum 
Deum, qui in coelis regnat, adoro et veneror, 
suppliciis me macerandum esse minaris.  Non annuimus 
tuae persuasioni: non negamus; Christum Filium 
Dei ad hoc de coelo descendisse ad terras, ut a 
terris homo ad coelum posset ascendere; ideo istas 
omnes vanas effigies, quas colitis sine causa, proculcans 
 pedibus meis, Deo me omnipotenti subjeci. 
81. Tunc Fabianus jussit ante pedes ejus carbones 
ardentes effundi; et ait ad eum: Elige tibi unum e 
duobus, aut thura in istis carbonibus adjice, aut pedibus 
super eos nudis incede. Tunc B. Tiburtius faciens 
signum crucis, constanter nuda super eos ingressus 
est planta, et coepit praefecto dicere: Depone 
infidelitatem et disce quia hic solus est Deus, quem 
 confitemur creaturis omnibus dominari. Mitte tu, si 
potes, in nomine Jovis dei tui manus in calidam 
aquam; et si potest Jovis tuus, faciat te non sentire 
fervorem ardoris. Nam mihi in nomine Domini mei 
Jesu Christi videtur, quod super roseos flores gradior, 
quia creatura Creatoris sui famulatur imperio. 
82. Fabianus dixit: Quis ignorat magicam vos docuisse 
Christum vestrum? S. Tiburtius dixit: Obmutesce, 
infelix, et noli auribus meis hanc injuriam 
facere, ut audiam te rabido ore latrantem, mellifluum 
nomen ejus sanctum nominare. Tunc iratus 
Fabianus dictavit sententiam dicens: Blasphemator 
deorum, et reus atrocium injuriarum, gladio animadvertatur. 
Ductus est autem via Lavicana tertio milliario 
ab Urbe, et effundens orationem ad Dominum 
 uno ictu gladii verberatus  abscessit. Et in eodem 
loco a parente quodam Christiano sepultus est: in 
quo loco multa beneficia semper praestitit Christus 
ad laudem nominis sui usque in praesentem diem.