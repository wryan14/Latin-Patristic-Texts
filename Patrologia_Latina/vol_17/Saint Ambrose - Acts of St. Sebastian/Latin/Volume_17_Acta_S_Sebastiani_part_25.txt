CAPUT XXII. 
SS. Castuli, Marcelliani, Marci, caedes.  
83. Post haec autem Torquatus egit ut Castulus 
zetarius palatii, hospes Sanctorum, comprehenderetur: 
qui cum fuisset arctatus, et hic tertio appensus, 
tertio auditus, in confessione Domini perseverans, 
missus est in foveam et dimissa est super eum massa 
arenaria, et ipse cum palma martyrii  migravit ad 
Dominum. 
84. Tenentur post haec Marcellianus et Marcus; 
et ambo ligati ad stipitem clavos in pedibus acutos 
 acceperunt; quibus dicebat insanissimus Fabianus: 
Tamdiu fixis stabitis plantis, quousque diis debitum 
redhibeatis officium. Tunc ambo fratres in uno ligno 
confixi psallebant dicentes: Ecce quam bonum et 
quam jucundum habitare fratres in unum. Dicit eis 
Fabianus: Infelices et miseri, deponite amentiam 
vestram, et liberate vosmetipsos a cruciatibus imminentibus 
super vos. Cui respondentes ambo dixerunt: 
Numquam tam bene epulati sumus: modo 
coepimus esse fixi in amore Christi. Utinam nos 
sic esse sicut sumus tamdiu permittas, quamdiu 
hujus tegimur corporis indumento. Cumque transisset 
una dies et una nox, et illi in psalmis et hymnis 
perseverarent, jussit eos ambos ubi stabant 
lanceis per latera verberari: et ita per martyrii 
 gloriam  ad siderea regna migraverunt. Item sepulti 
sunt et ipsi in via Appia, milliario secundo ab Urbe, 
in loco qui vocatur Ad Arenas, quia cryptae arenarum 
illic erant, ex quibus Urbis moenia  struebantur.