CAPUT XXIII. 
S. Sebastiani gloriosum certamen.   
85. His ita gestis B. Sebastianus ab insidiantibus 
conventus est: et quia, ut diximus, videbatur sub 
chlamyde latere, cum miles esset dignissimus Christi, 
suggessit de eo praefectus Diocletiano imperatori. 
Quem Diocletianus ad se convocans, ait: Ego te inter 
primos palatii mei semper habui. Et tu contra 
salutem meam in injuriam deorum hactenus latuisti. 
S. Sebastianus dixit: Pro salute ua semper Christum 
colui, et pro statu Romani orbis illum, qui in 
coelis est, semper adoravi, considerans a lapidibus 
auxilium petere insani capitis esse et vani. Tunc iratus 
Diocletianus jussit eum duci in medium campum, et 
ligari quasi signum ad sagittam, et jussit ut sagittarii 
 eum  figerent. Tunc posuerunt eum milites in medio 
campo et hinc inde eum ita sagittis repleverunt, ut 
quasi hericius ita esset  hirsutus ictibus sagittarum. 
86. Aestimantes autem illum esse mortuum abierunt. 
Tunc relicta martyris Castuli zetarii, nomine 
 Irene, abiit nocte, ut corpus ejus tolleret et sepeliret. 
Et inveniens eum viventem adduxit ad domum 
suam in  scala excelsa ubi manebat ad palatium, et 
ibi intra paucos dies salutem integerrimam recuperavit 
in omnibus membris. 
87. Cumque omnes Christiani ad eum convenirent, 
hortabantur eum abscedere. Ille autem oratione facta 
descendit, et stans super gradus  Heliogabali, venientibus 
imperatoribus dixit: Iniquis subreptionibus 
animos imperii vestri templorum pontifices 
 obsident, suggerentes de Christianis falsa commenta, 
dicentes eos Reipubl. esse adversarios; quorum orationibus 
ipsa Respublica melioratur, et crescit; qui 
pro imperio vestro et pro salute Romani exercitus 
orare non cessant. Cum haec et talia diceret, Diocletianus 
ait: Tune es Sebastianus, quem nos dudum 
sagittis jusseramus interfici? S. Sebastianus dixit: 
Ad hoc me Dominus meus Jesus Christus resuscitare 
dignatus est, ut conveniam et contester vos coram 
omni populo, injusto judicio persecutionem vestram 
in Christi famulos ebullisse. 
88. Tunc jussit eum in  hippodromo palatii duci, 
et tam diu  fustigari, quamdiu spiritum exhalaret. 
Tunc tulerunt corpus ejus nocte, et in  cloacam 
Maximam miserunt dicentes: ne forte Christiani 
 eum sibi martyrem faciant. Tunc B. Sebastianus 
apparuit in somnis S. Lucinae cuidam matronae religiosissimae 
dicens: In cloaca illa, quae est juxta circum, 
invenies corpus meum pendens in  gompho. 
 Hoc tu dum levaveris perduces ad  catacumbas et 
sepelies in initio cryptae juxta vestigia Apostolorum. 
89. Tunc B. Lucina ipsa per se cum servis suis 
medio noctis abiit, et levans eum posuit in  pavone 
suo, et perduxit ad locum, ubi ipse imperaverat, et 
cum omni diligentia sepelivit. Ipsa autem sancta 
Lucina per XXX dies a loco sancto ipso non discessit. 
 90. Post aliquantos autem annos pax Ecclesiae est 
reddita: quae statim ut Ecclesia gloriam pacis accepit, 
domum suam  fecit ecclesiam. Cui omnes 
suas opes ad Christianorum requiem relinquens, fecit 
ipsam Ecclesiam haeredem in Christo, qui cum Deo 
Patre et Spiritu sancto aequalis vivit et regnat in 
unitate virtutis in saecula saeculorum. Amen.