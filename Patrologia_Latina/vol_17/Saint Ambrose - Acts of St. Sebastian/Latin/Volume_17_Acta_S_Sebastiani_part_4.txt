CAPUT PRIMUM. 
S. Sebastianus martyres animat.   
1. Sebastianus vir christianissimus Mediolanensium 
 partibus eruditus civis vero Narbonensis, 
Diocletiano et Maximiano imperatoribus ita charus 
erat, ut principatum ei primae cohortis traderent, et 
suo eum conspectui juberent semper astare. Erat 
enim vir totius prudentiae, in sermone verax, in judicio 
justus, in consilio providus, in commisso fidelis, 
in interventu strenuus, in bonitate conspicuus, 
in universa morum honestate praeclarus. Hunc milites 
ac si patrem venerabantur; hunc universi, qui 
praeerant palatio, charissimo venerabantur affectu: 
erat enim verus Dei cultor, et necesse erat ut, quem 
Dei perfuderat gratia, ab omnibus amaretur. 
 2. Christo igitur quotidie sedulum exhibebat officium, 
sed agebat quatenus hoc sacrilegis regibus 
esset occultum, non passionis timore perterritus, 
nec patrimonii sui amore constrictus, sed ad hoc 
tantum sub chlamyde terreni imperii Christi militem 
agebat absconditum , ut Christianorum animos, quos 
inter tormenta videbat deficere, confortaret, et 
Deo redderet animas quas diabolus conabatur 
auferre. 
3. Denique postquam multas martyrum mentes a 
timore passionis eripuit, et ad coronam perpetuae 
gloriae incitavit: ipse quis esset, apparuit, quia lumen 
in tenebris latere non potuit. Clarissimis igitur 
viris Marcelliano et Marco duobus geminis fratribus 
pro Christi nomine in vinculis constitutis, quotidie 
 solatium exhibebat; et tam ipsis quam etiam servis 
eorum, cum quibus tenti fuerant, salutaria fidei 
consilia ministrabat: quibus fugitiva saeculi blandimenta 
respuerent, et momentanea tormentorum genera 
non timerent.