CAPUT II. 
Marcelliani et Marci graviter oppugnata constantia.  
4. Qui cum beatissimis consolationibus acquiescerent, 
et verbera carnificum animo perseveranti transirent, 
capitalem jussi sunt subire sententiam: ea 
videlicet ratione, ut si eodem momento quo decollandi 
erant sacrificiis consensissent, et parentibus 
suis et conjugibus et filiis et facultatibus redderentur. 
Erant enim non solum, ut diximus, genere 
clarissimi viri, sed et facultatibus  dilatati; quorum 
 erat pater Tranquillinus nomine, et mater Marcia 
vocabatur; qui illos sequebantur cum uxoribus eorum 
et filiis; nimio enim in suis nepotibus ducebantur 
affectu. Unde factum est, ub  ab Agrestio 
Chromatio urbis Romae praefecto triginta dierum 
inducias impetrarent, in quorum spatio ageretur 
cum eis, quatenus ad thurificandum idolis consentirent. 
5. Accedentes itaque amici eorum ad eos, coeperunt 
dicere: Unde vobis tam dura mens, tamque 
ferreum pectus, quod canitiem  patimini patris 
abjicere, et matri jam decrepitae novos dolores 
partus afferre? Nam illa partus sui dolores consolationibus 
superabat, dum in uno dolore duos filios 
pareret, et geminum patri funderet filiorum affectum: 
 nunc vero insanabilis dolor, inconsolabilis 
poena, irremediabilis cruciatus, incomparabilis 
 partus est, quo spes et gaudium tollitur, vita contemnitur, 
respuitur gloria, et, contemptis omnibus 
pietatis affectibus, mortis atrocitas appetitur  potiusquam 
timetur. Obsecramus vos, o amici charissimi, 
tandem his date cladibus finem, et vos patres 
esse dulcium filiorum vel admoniti mementote. 
6. Haec et his similia amici dicentibus, miseram 
se clamitans mater advenit, et soluto capite canos 
suae senectutis ostentans, in conspectu eorum vestem 
qua pectus tegebatur, scidit: et cunctis flentibus 
ostendebat eis laxis pellibus quas suxerant mammas, 
et blandimenta, quae infantiae eorum exhibuerat, 
ejulando lacrymans memorabat. Aiebat ergo 
 ad ambos: Tu mihi semper plus blanditus es, fili; et 
tu amplius verecundatus es: in isto imaginem 
meam peperi, in te paternos vultus effudi; tu patri 
utilior, iste similior. Heu me miseram! circumvallant 
me ex omni parte incomparabiles luctus, inaudita 
miseria et gemina orbitas, nullis penitus tribulationibus 
comparanda. Omitto filios ad mortem ultro 
properantes, quos si mihi hostes auferrent,  per 
 medias sequerer acies bellatorum; si judicia violenta 
concluderent, carcerem simul irrumperem 
moritura. Novum hoc genus est pereundi, in quo 
carnifex rogatur ut feriat, vita optatur ut pereat, 
mors invitatur ut veniat. Novus hic luctus est; nova 
miseria, in qua natorum juventus sponte amittitur, 
et parentum miseranda cogitur senectus ut vivat. 
7. Ista et his similia matre prosequente, infirmus 
pater, et gravis jam senio, manibus adducitur servulorum, 
et cygnaeo capiti terrae pulverem spargens, 
hujusmodi dabat voces ad coelum: Ad mortem ultro 
proficiscentibus filiis valedicturus adveni, ut universa, 
quae a filiis sepulturae meae exhibenda paraveram, 
ego infelix filios sepulturus expendam. O filii, 
meae baculus senectutis, et geminum meorum viscerum 
 lumen, nati feliciter, et prospere educati, excellentissimae 
memoriae, et ingenii singularis, omnium 
liberalium peritia litterarum imbuti, quae ista repente 
insania vestra voluntate progenita mortis vos 
fecit esse amatores? Numquam ista viventibus placuit: 
numquam morituris suum amorem induxit: 
ad quoscumque autem pervenire potuit, violenter 
admissa est, et non est voluntate ab ullo vivente 
suscepta. Si hanc nudus debitor sub avaro feneratore 
patitur, nulla potest ratione diligere; nec solum 
non diligere cognoscitur, sed timere. Qua ratione 
eam appetit, qui et bonis exuberat omnibus, et 
penitus ulli nihil debet? Venite huc, senes, et mecum 
super filios plangite, qui vos viscera paterna 
habere sentitis. Venite huc, juvenes, et flete super 
 juvenes sponte pereuntes. Huc accedite, patres, et 
prohibete talia, ne talia patiamini. Deficite plorando, 
oculi mei, et caliginem obducite fundentes flumina 
lacrymarum; ne videam caedi gladio, quos dum 
virga levis tangeret, tremui; dum tristantes leviter 
viderem, expavi. 
8. Igitur dum haec et alia senior prosequeretur, 
ecce amborum conjuges cum natis propriis veniunt, 
et aspectibus eorum proprios infantulos offerentes, 
has ejulando voces effundunt: Quibus nos servituras 
relinquitis? quibus conjugii nostri traditis charitatem? 
qui putatis erunt horum infantium domini, 
et domorum vestrarum avidissimi pervasores? 
Qui erunt vestrae occupatores familiae? vel qui sibi 
divisuri sunt vernaculos, quos nutristis? Heu quam 
 ferreo, heu quam impiae crudelitatis genere parentes 
despicitis, amicos respuitis, uxores abjicitis, filios 
abdicatis, et vos ipsos carnifici ultroneos exhibetis!