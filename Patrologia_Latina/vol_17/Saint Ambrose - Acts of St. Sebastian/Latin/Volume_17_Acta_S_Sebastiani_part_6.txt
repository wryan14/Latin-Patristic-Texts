CAPUT III. 
S. Sebastianus nutantes confirmat.  
9. Interea dum illa dicuntur, et ista referuntur, 
inter uxorum lacrymas, et suspiria filiorum, coeperunt 
 milites Christi mollescere, et animos suos 
flectere ad dolorem. Huic spectaculo, ut supra diximus, 
intererat S. Sebastianus, vir per omnia christianissimus, 
quem occultabat militaris habitus, et 
chlamydis obumbrabat aspectus. At ubi vidit athletas 
Dei immenso certaminis pondere fatigari, in 
medio eorum se objiciens, dixit: O fortissimi milites 
Christi, o instructissimi divini praelii bellatores, 
per nimiam virtutem animi fortiter pervenistis ad 
palmam, et nunc per misera blandimenta coronam 
deponitis sempiternam? Discat nunc per vos Christi 
militum fortitudo, fide potius armari quam ferro. 
Nolite victoriarum vestrarum insignia per mulierum 
blandimenta abjicere, et subjectas pedibus vestris 
hostis devicti cervices ad victricia et rediviva iterum 
 bella laxare, cujus quamvis saeva contra vos extiterit 
et periniqua  instantia, saevior tamen efficitur 
ira repetita. Erigite igitur a  terrenis affectibus 
tropaeum vestri certaminis  gloriosum, et nolite 
illud amittere fletibus parvulorum. 
10. Isti, quos plorantes attenditis, gauderent hodie 
si possent scire quae nostis; putant enim quod 
ista vita sit sola, quae si finem acceperit, nulla vitalis 
animae, corpore deficiente, valeat portio remanere. 
Si enim scirent esse alteram vitam ignaram 
mortis, tristitiae nesciam, in qua immortalitas regnat, 
et perpetua gaudia commorantur; profecto 
vobiscum ad illam festinarent pertingere, et vitam 
illam pro nihilo computantes, illam appeterent, 
quae et in exsultatione permanet et penitus finiri non 
 novit. Ista enim vita fugitiva est et tam infideils, ut 
nec amatoribus suis fidem potuerit custodire. Ab 
origine enim mundi in se credentes fefellit, omnes 
se exspectantes decepit, cunctos de se praesumentes 
irrisit, et ita nullum omnino certum reddidit, ut 
omnibus probetur fuisse mentita. Atque utinam solius 
mendacii culpae esset obnoxia, et per omnia 
crimina currere suos non cogeret amatores. Ipsa dat 
edacitatem  glutonibus, ipsa ebrietatem ingerit 
temulentis, ipsa naufragium pudoris adulteris, ipsa 
exsecrabilem tradit perversitatem incestis; ipsa admonet 
furem, ut rapiat; iracundum, ut saeviat; 
mendacem, ut fallat. Ipsa inter conjuges divortia seminat, 
inter amicos discordias, inter pacificos lites, 
inter justos injustitiam, inter fratres scandala. Ipsa 
 tollit judicibus justitiam, castis pudicitiam,  artificibus 
peritiam, ipsa aufert moribus disciplinam. 
Et ut altiora quae amatoribus suis ingerit crimina 
memoremus; si fratrem aliquando frater germanus 
occidit, si filius necavit patrem, si interemptus est 
ab amico amicus; cujus haec instinctu facta sunt 
scelera, cujus intuitu, cujus spe, cujus fiducia ista 
sunt nefanda commissa? Numquid non praesentis 
 vitae amore seducti ista committunt, et dum illam 
plusquam justum est diligunt, iniquo odio homines 
prosequuntur? Ut quid enim pirata navigantem jugulat, 
ut quid latro perimit viatorem, dives opprimit 
pauperem, superbus humilem, et omnis nocens 
quemcumque potuerit aggravat innocentem? Haec 
autem faciunt mala, quia isti vitae servire desiderant, 
et se existimant in amore ejus per tempora 
prolixiora durare. Non ergo alterius causa fiunt scelera 
nisi ut infelicissimae isti carnali vitae a carnalibus 
serviatur. 
11. Ipsa est denique quae eis crimina imperat, 
jubet facinora, suadet injusta; et posteaquam omni 
crudelitate, omnique fuerit spurcitia saginata, servientes 
sibi tradit filiae suae, id est morti perpetuae. 
 Ex ipsa enim, et ex ejus utero mors aeterna est nata, 
tempore quo gulae suae et libidini et delectationibus 
oculorum primi homines servierunt; atque ideo qui 
ad aeternam vitam facti fuerant, huc in istam sunt 
regionem mortis jactati: hinc iterum sunt ad inferos 
devoluti, nihil secum praeter peccata portantes. 
Haec ergo vita est quae vos fallit, o amici charissimi, 
ut amicos vestros ad vitam euntes perpetuam injusto 
consilio revocetis.