CAPUT IV. 
Inferni poenae, coelique gaudia, martyrum aninis 
inculcata.  
12. Haec vos instigat, o parentes sanctissimi, ut 
filios vestros proficiscentes ad  comitatum coeli, ad 
honorem incorruptibilem, ad amicitias imperatoris 
 aeterni, stultissimis lamentationibus revocetis. Ista 
est quae vos, o castissimae conjuges Beatorum, per 
pietatis colorem impietatem Martyrum mentibus fecit 
tradere, et necem pro liberatione afferre. Si 
enim consensissent revocationi vestrae, pauco quidem 
tempore vobiscum esse poterant; postea vero 
separari, et ita habuerant separari a vobis, ut numquam 
vos nisi inter tormenta perpetua videretis; 
ubi edax flamma incredulorum animas devorat, ubi 
dracones blasphemantium labia comedunt, ubi serpentes 
morsibus suis incredulorum pectora depascuntur. 
Illic ululatus et gemitus sonat, et clamor 
confusus, quem vis tormentorum exagitat, et incendii 
arsura extorquet. Haec ipsa autem tribulatio, 
quae illic excipiet infideles, nullo termino definitur, 
 nullo fine concluditur, sed nec post flammarum 
atrocium adustionem consumitur, sed ad rediviva 
incendia iterum qui adustus fuerit reparatur. 
13. Hanc ergo poenam et istos permittite evadere, 
et vosmetipsos eripere cogitate. Permittite interim 
istos ad coronam pertingere destinatam. Nolite 
timere; non enim separabuntur a vobis, sed vadent 
praeparare vobis in coelo sidereas mansiones, in quibus 
 una vobiscum et cum filiis vestris in perpetuo 
gaudio maneatis. Quod si vos domus vestrae ex lapidibus 
factae delectant; quanto magis illarum vos 
debet pulchritudo invitare domorum ubi sunt triclinia 
auro puro radiantia, quae ex gemmis et margaritis 
habent  zetas instructas? Illic flos purpureus 
rosarum numquam marcessit: illic florida nemora 
perpetua viriditate vernant: illic prata  recentia 
semper melleis fluunt rivis: illic croceis 
gramina floribus redolent, et  halantes campi jucundis 
admodum odoribus pollent. Aurae ibi vitam 
aeternam habentes naribus nectareum odorem aspirant. 
Lumen ibi sine solis radio fulgens, serenitas 
absque nubilo, et absque tenebris nocturnis die 
oculi perfruuntur. Nulla illic impediuntur  occupatione 
 deliciae, nulla penitus sollicitudine ibi securitas 
conturbatur; mugitus, ululatus, gemitus, lamentum 
et luctus numquam illic audita nec nominata 
sunt: foedum et deforme, tetrum, nigrum, horrendum 
aliquid, aut sordidum numquam ibi penitus 
viderunt oculi habitantium: pulchritudine vero in 
amaenitate nemorum, splendore in aere jocundo et 
formositate atque omni elegantia sine intermissione 
oculi patentes perfruuntur; et nihil omnino quod 
conturbet mentem auribus datur. Sonant enim ibi 
jugiter organa hymnorum, quae ad laudem regis ab 
angelis et archangelis decantantur. Amaritudo et 
fellis asperitas ibi locum non habent: tonitrua ibi 
numquam audita sunt, fulgura et coruscationes numquam 
paruerunt. Cinnamomum illic virgulta gignunt, 
 et balsamum arbusta prorumpunt. Odor aeris 
delectationem per omnia membra diffundit, et 
esca ibi nulla stercora conficit. Sicut enim bono 
nuntio aures, et bono odore nares, et bono aspectu 
oculi saginantur, et ista refectio non potest in digestionem 
prorumpere; ita illic refectio, quam os susceperit, 
melliflua in gustu hoc unicuique sapit, quo 
fuerit delectatus. Statim denique quod concupierit 
anima, desiderio ejus universa famulantur, et omnibus 
delectationibus ejus paratissimus servit effectus. 
14. Nam qui in ista mortali vita, contra concupiscentias 
suas et contra delectationes pugnaverit, 
quisquis eas hic non expenderit, illic eas integras a 
suo Creatore consequitur. Ipse enim ita creavit hominem 
 ut viveret: et mortem juxta introitum delectationis 
posuit, ut hi queis libet a mortis timore 
evadere, vitam aeternam quaerant; et dum praeter 
istam vitam alteram esse didicerint, inquirant utrum 
et ipsa possit senectute intercidi aut morte concludi: 
quam dum immortalem agnoverint, inquirant utrum 
 possit iterum ipsa aeternitas vel honorem tradere 
justis vel injustis poenam inferre.