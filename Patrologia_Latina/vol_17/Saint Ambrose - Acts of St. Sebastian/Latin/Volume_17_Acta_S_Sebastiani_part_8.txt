CAPUT V. 
Opum deliciarumque usus.  
15. Cumque specialiter ita esse probaverint, restat, 
ut interrogent, cur a Creatore divitiae factae 
sint, si ejus lege contemnendae sunt, vel quare quadrupedum 
et volucrum atque repentium varietas a 
Creatore facta sit, si  singulis renuntiandum est: 
cur autem ab ipso Creatore medullitus genuina delectatio 
ad  incitamentum est libidinis fundata corporibus, 
si usus ejus auctori non solum eum faciat 
reum, sed etiam perpetuis tradat incendiis.  Interrogatur 
ergo: Cur a Creatore divitiae datae sunt, si 
contemnendae sunt? Respondemus: Istae divitiae a 
 Creatore factae, alloquuntur quodammodo amatores 
suos, dicentes: Sic nos amate, ut a vobis numquam 
separemus. Sequi vos morientes non possumus; antecedere 
autem vos viventes possumus; sed si ipsi 
jubeatis. Cupidus foenerator et avarus agricola, unus 
aurum tradit homini quod duplicatum recipiat, alius 
diversa semina terrae committit, ut si possit fieri 
quod simplem tradit centuplum  quaerat recipere: 
et debitor aurum creditori reddit duplicatum, et 
terra semen reddit centuplicatum. Proh nefas! fenus 
debitor feneratori reddere praevalet; et terra agricolae 
suo restituere centuplicata semina potest; 
Deus divitias suas si a te acceperit, eas tibi amplificatas 
reddere non potest? 
16. Inquiris nunc: Cur divitias mihi dedit, si a me 
 ipsi reddendae sunt? Tradidit eas tibi, ut scias quanta 
sit in eis requies, quanta voluptas, quantus luxus, 
quantaeque possunt esse deliciae, ut per haec habens 
charitatem cum divitiis tuis, ipse eas tradas custodiendas 
Domino nostro Jesu Christo. Quas si ipsi 
nolueris credere, aut edacitas gulae eas invadet, aut 
luxuria libidinum mater tibi eas eripiet, aut sine 
dubio, quod nosti optime, mors ex improviso aggrediens 
ita tibi illas extorquet, ut tu illas ulterius in 
toto nec habere praevideas, nec videre. Numquid si 
transires per medias acies barbarorum, et invenires 
fortem virum qui te semper dilexit, qui tibi etiam 
sacculum pecuniis donaverat plenum, dicentem 
tibi: Da mihi custodiendas pecunias quas dedi tibi; 
quia isti barbari insidiantur ut eas tibi auferant, 
 quas dum tibi abstulerint suis te gladiis laniabunt; 
numquid non pedibus ejus advolutus rogares eum, 
ut eas ipse susciperet, de quo certus esses quod et 
ampliora quam acceperat redderet, et te ipsum ab 
hostibus liberaret? Restat nunc ut divitiis vestris 
tutorem possitis habere Christum. 
 17. Ad delicias veniamus. Qui habet aures audiendi, 
audiet eas dicentes sibi: Si vere amatores 
nostri estis, illi nos commendate, qui nos vobis integras 
illibatasque in illa regione restituat, in qua vobiscum 
jugiter manere possimus: in ista enim vita 
si vobis nostrum voluerimus occupare servitium, 
quasi hic expertae, ibi vobis omnino negabimus nostrae, 
servitutis officium. Dimittite nos interim servire 
morituris, quia idcirco breviati sunt dies mortalibus, 
ut immortalibus jugiter famulemur. Sic enim 
scriptum est (Matth. XXIV, 22): Propter electos breviabuntur 
dies, ut servitus nostra non sit longa. Injustis 
quidem servimus festino  cursu: impiis, sceleratis 
et turpibus servimus, non sponte; sed propter 
eum qui nos subdidit. Liberabimur tamen a servitute 
 corruptionis, et revocabimur ad libertatem gloriae 
filiorum Dei. Omnis itaque delectatio, futurae 
vitae servata, non perditur; neque enim repositi 
thesauri existimantur ab eo qui eos absconderat in 
terris, interesse; sed magis tanto securius se eos 
habere confidit, quanto eos occultius et tutius collocaverit. 
18. Sint ergo repositae omnium deliciarum affluentiae, 
ut non contingantur in ista vita, quae praeterit: 
quia si hic in usu fuerint, in illa vita, quae numquam 
praeterit, amittentur. Esto, quod ista vita 
centum tendatur annorum spatiis, numquid exclusa 
die ultima non statim videbitur quasi non fuisse, et 
ac memoria hospitis uno die apud nos manentis vestigia 
reliquisse? Illa autem vita manet jugiter, et 
 perseverat instanter, annis quoque labentibus juvenescit 
et pollet, et inde renovationis sumit initium 
unde finis accipitur. O vere illum degenerem et 
omnium bonorum expertem, qui hujus tam formosae 
vitae amore non capitur! qui timet istam vitam tradere 
perituram, et illam accipere quae penitus perire 
non novit, in qua deliciae et delectationes, et divitiae, 
et gaudia sic inchoant, ut terminum nesciant; 
sic principium capiunt, ut penitus finire non possint. 
19. Nam qui hujus tam praeclarae vitae amator esse 
noluerit, non solum istam perdit, et ad illam non 
pervenit, verum etiam ut jam dixi a perpetua morte 
capitur et tenetur; in qua est jugis flamma, perseverans 
tribulatio, et poena perpetua; in qua atroces 
 angeli commorantur, quorum brachia capita draconum 
sunt, quorum oculi ex se igneas sagittas jaculantur; 
quorum dentes sicut elephantis prominent, 
et stimulant ad tormentum veluti caudae scorpionum, 
quorum voces veluti leonum fremitus sonant, quorum 
aspectus tremorem incutit pariter et dolorem 
et mortem. Atque utinam mors posset in his angustiis 
constitutis occurrere! Sed quod est acerbius, ad 
hoc vivitur, ut cruciatibus gubernetur, ad hoc redintegrantur, 
ut exesa serpentium morsibus membra 
iteratis subinde et iterum repetitis morsibus 
attrectentur.