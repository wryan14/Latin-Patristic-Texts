CAPUT VI. 
Martyrum felicitas et gloria.   
20. Haec est omnis causa certaminis, quae poenas 
martyrii docet tolerabiler debere sufferri. Nolite 
ergo, o amici, nolite, o parentes, nolite, o conjuges 
venerandae sanctorum, nolite a vita ad mortem, quos 
diligitis revocare, a gaudio ad luctum ducere, a 
lumine ad tenebras trahere, et ab aeterna requie ad 
poenas sempiternas accersire. Hoc est cum diabolo 
quasi piscibus hamum tendere, et invitare ad modicam 
suavitatem, in qua intus lateat cruciatus viscerum, 
et mors interiorum tormentis extorta. Numquid 
non hoc est ad compensationem aeternarum deliciarum 
fugitiva gaudia anteponere; et ut perparum rideant, 
aeternis fletibus mancipare? Hoc in gladiatoribus, 
 qui ultro se offerunt, universi damnamus, 
qui considerant unius anni delicias, et non considerant, 
qui fructus ex ipsis deliciis oriatur. Et illi 
cruciantur ictibus gladiorum, vel alterna coede interna 
viscerum, scisso ventris tegmine, in conspectu 
proferunt populorum, ut pinguedo, quam inconsulta 
sagina contulerat, offeratur diabolo devoranda. Isto 
consilio inimici, quo isti haec faciunt, ipso consilio 
ad vitam aeternam euntes Dei Martyres revocantur, 
qui ut vitam paucorum dierum vivant  exorantur 
perpetuos cruciatus incurrere, et mortem perpetuam, 
quae specialiter metuenda est, non timere. 
21. Huic loco forte illud apponitis: Quare Christianus 
tormenta non metuit, et praesentis non terretur 
 poena tortoris? Ideo non frangitur metu, ideo 
 dolore non ducitur, quia scit se unius doloris pretio 
perpetuae sanitatis gaudium emere; et per momentaneam 
tribulationem ad perpetuam felicitatem et 
sempiternam laetitiam pervenire. Sed si iste timendus 
sit dolor, timendus sit carnifex, timenda quoque 
sit nova et exquisita tortoris crudelitas; quae magis 
timenda, quae horrenda, quae magis fugienda est, et 
cavenda, ista quae hodie effervescit, et cras evanescit? 
ista quae hodie exardescit, et cras refrigescit? 
ista quae sub hora inducitur, et sub hora excluditur? 
an illa quae nullo fine concluditur, nullo 
tempore exstinguitur, nulla prorsus consumitur vetustate? 
Nam iste dolor aut levis est, et potest tolerabiliter 
sustineri; aut gravis est, et glorioso certamine 
citatum offert finem; ille autem poenarum dolor 
 et cruciatus incendii, qui hujus vitae amatoribus 
datur, cum sit vehementior universo tormentorum 
genere, numquam finiendus aggreditur, et acrius 
subinde quam inchoaverit saevit, et nullus saeviendi 
terminus, nullus omnino finis occurrit, sed habens 
secum universa suppliciorum genera subinde renovatur 
ut saeviat, augmentatur ut excruciet, inflammatur 
ut acrius urat. 
22. Hinc ergo ab hoc interitu, quos amamus, hortemur 
evadere; et nos ipsos ad evadendum fortiter 
praeparemus: nec timeamus una hora ferre dolorem 
in corpore, qui optamus perpetuo gaudere cum 
 Christo, permittamus animam nostram cum palma 
martyrii ex hoc egredi corpore, ut possimus poenas 
aeternas evadere, et ad possessiones sidereas plenas 
delectationibus pervenire. Lacrymas nostras convertamus 
in gaudium: quia non debemus quasi morituros 
plangere, quos cum Christo credimus regnaturos. 
Congratulemur victoribus hostium, conculcata 
eorum cervice: congaudeamus martyrii praetexta indutis, 
et coeli factos consules gloriemur. En dies in 
quo vincere se tyrannus existimabat, qui dum capit, 
captus est; dum tenet, vinctus est; dum torquet, 
tortus est: dum insultat, irrisus est; dum jugulat, 
occisus est. Nunc ergo in amore martyrii etiam nostros 
suscitemus affectus; ut illum qui de nostra captivitate 
voluit victoriam capere, fortiter capiamus, 
 et quasi a gravi somno expergefacti aperiamus oculos 
animorum, ut videntes foveas quas in nostri perniciem 
inimicus aptaverat, nos quidem auxiliante 
Deo evadamus, et ipso diabolo cum satellitibus suis 
in ipsam quam paraverat foveam incidente, nos cum 
propheta dicamus: Foderunt ante faciem meam foveam, 
et ipsi inciderunt in eam (Psal. LVI, 7).