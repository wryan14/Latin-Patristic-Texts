ALTERCATIO MONACHI ET CLERICI,
QUOD LICEAT MONACHO PRAEDICARE
EDITA A DOMINO RUPERTO ABBATE TUITIENSI.  
 320 MONACHUS. Inique agis, resistens mihi in faciem
et opprimens os meum, ut non audeam aperire os
in medio Ecclesiae, et verbum Dei annuntiare. Dic
tandem, qua te auctoritate posse putas os meum
oppilare?

 
CLERICUS. Dicam, et me non inique agere aequitatis
ratione convincam. Primo, quia, dum profitearis
monachum, confiteris te esse mortuum. Monachus
enim non est, qui non est saeculo mortuus;
mortuus autem quomodo est, cujus vox foris auditur?
Igitur monachus non est, qui saeculo vivere,
ex ipso praedicationis suae clamore comprobatur.

 
MONACHUS. Fortiter et argute, ut tibi videtur,
percussisti me. Sed jam nunc hoc ipsum telum,
quod in me jecisti, retorqueo in te. Dico enim: Mortuus
 es et tu. Siquidem tam tibi quam mihi dicit
Apostolus: Mortui estis, et vita vestra abscondita est
cum Christo in Deo (Col. III). An putas, quod solis
hoc monachis dicatur? Nunquid omnes Colossenses,
et alii quibus scribebatur, erant monachi? Aut
nunquid de mortificatione professionis monachicae
hoc dicit, et non potius de mortificatione baptismi?
Dicit enim in Epistola ad Romanos: Quicunque baptizati
 sumus in Christo Jesu, in morte ipsius baptizati
sumus, consepulti cum ipso per baptismum in
morte (Rom. VI), etc. Aut ergo tu quoque sic mortuus,
tace de verbo vitae, aut sine me tecum mortuum
cum mortuo, eos qui adhuc saeculo vivunt
mortificare.

 
CLERICUS. Non faciam. Nunquam hoc tibi licere
concedam. Sacri canones vetant, authentici scriptores
negant. Nam Pius papa decernit ut Monachus
praedicare non audeat quantaecunque scientiae sit. Et
Hieronymus dicit quia monachus non habet docentis
officium, sed lugentis.

 
MONACHUS. Clerice, aperto ore, sed clausis oculis
Scripturam legis. Si enim ita, ut tu sentis, haec accipiantur
dicta Hieronymi, consequitur Hieronymum
 ipsum, sibi nimis contrarium, ipsum Pium adversus
suam sententiam jacis, ut monachus praedicare non
audeat cujuscunque scientiae sit, cum beatum Gregorium
monachico habitu praefulgentem, et alios
quamplurimos hujus ordinis viros apostolica sedes
admisit ad officium apostolici fastigii, quod et usque
hodie facere non desinit. Et Hieronymus, qui ait:
Monachus non habet docentis officium, sed lugentis, 
 monachus est, dum hoc ipsum docendi officio dicit,
et dum teta vita non solum docendo, sed etiam
mansuram doctrinam scribendo, inter summos doctores
meretur computari. Hieronymum, cujus patronam
habes sententiam, monachum fuisse nesciebas?
Non ergo mirer, quod tu adversus monachos
tam inepte blateras, dum adeo sacrarum litterarum
inexpertus sis, ut Hieronymum et Gregorium, caeteraque
coelestis palatii sidera monachos fuisse audiens
attonitus stupeas.

 
CLERICUS. Quomodo ergo non sibi contrarius est
quis eorum, dum facit ipse, quod alienum esse ait
ab officio monachorum? Dic, tu, quomodo ergo
Scripturam clausis oculis lego, quid aliud in tam
manifestis sententiis invenisti, unde sensum meum
 corrigere possis, dummodo, praesumptione tua,
Scripturae vim non facias.

 
MONACHUS. Faciam, si mihi prius paululum ad
interrogata respondeas.

 
CLERICUS. Interroga ut libet.

 
MONACHUS. Tu qui clericorum propugnator, monachorum
tam vehemens expugnator es, qui gloriaris
in clericatu, et cum hac professione super monachum
suffultus et elatus, scisne hoc ipsum, cur
dicaris clericus, et quid sit clericatus?

 
CLERICUS. Anne hujus nominis quod est clericus,
etymologiam requiris?

 
MONACHUS. Illam quidem est facile exponere. Dicitur
enim clericus, sorte electus. Amplius volo.
Rem ipsam a te quaero, quae significatur hoc nomine,
 quod est clericatus. Quid haeres? Vel dic,
vel minor, audi.

 
CLERICUS. Audio.

 
MONACHUS. Clericatus, non scientia litterarum
non tonsura vel habitus tuus, sed altaris est officium. Et
hoc idcirco tali censetur nomine, quia, cum in veteri
lege tribubus Israel sorte divideret, Dominus terram
in funiculo distributionis (Psal. LXXVII), tribus Levi,
quae in sanctuario ministrare debebat, sortem non
aliam quam ipsum Dominum, id est altare Domini,
accepit, videlicet ut altario serviens, de altario viveret.
Igitur clerici sunt quicunque altario serviunt,
nec aliud clericatus significat quam altaris officium.

 
CLERICUS. Accipio.

 
 MONACHUS. Itaque concedere oportet, quod non
ob aliud clericus dicaris vel sis, nisi quia fungeris
ordinibus altaris.

 
CLERICUS. Concedo.

 
MONACHUS. Ast ego quoque eisdem ordinibus fungor.
Nempe et cum auctoritate Regulae meae functus
sum sacerdotio. Et fortassis dum adhuc Evangelium
fectitas tantum, ego jam missas celebro.

 
CLERICUS. Negare nequeo.

 
MONACHUS. Igitur et ego clericus sum.

 
CLERICUS. Echo. Non (forte Ergo non) tu monachus
es.

 
MONACHUS. Nihilominus. Tibi vero haec opposita
videntur, scilicet monachatus et clericatus, simulque
esse non posse, somniat tuus, monachos non
 aeque aspiciens, oculus. At illa quidem diversa
sunt, unde et singula sine alterutro esse possunt, ut
in te vel in illo clericatus sine monachatu est; itemque
in laico quolibet converso monachatus absque
clericatu. Cui parem te esse non nego cum auctoritate
canonum, qui monacho nullos gradus habenti,
si in crimine lapsus fuerit, eumdem poenitentiae
modum praescribunt, quem et clerico, qui est levitici
ordinis. Mihi autem qui cum splendore monachici
ordinis, honore quoque sacerdotalis ac levitici
fungor ordinis, nullatenus aequalem te videri patior.
Nam sicut verissime ait quidam: Maria virgo, et
Joannes virgo. Sed major proportio in Maria, quia
Joannes tantummodo virgo. Maria autem et mater et
virgo: sic nimirum major proportio in me quam in
 te. Nam tu clericus tantum, ego et monachus et
clericus sum. Diversa, inquam, ut dicere coeperam
haec sunt, sed non contraria; quippe quae simul in
eodem sunt. Jam nunc tenes quid confectum sit,
scilicet me, qui monachus sum, etiam esse clericum,
videlicet quia sacri altaris ordinibus functus
sum.

 
CLERICUS Negare nequeo.

 
MONACHUS. Tu autem ex eo quod clericus es, auctoritatem
praedicandi tibi ascribis.

 
CLERICUS. Et hoc ita est.

 
MONACHUS. Mihi ergo hoc ipsum praedicandi jus
detrahere non potes absque injuria.

 
CLERICUS. Vellem quidem, sed quia conclusus
sum, nisi vinculum conclusionis hujus rupero,
 quidquam efficere non potero.

 
MONACHUS. Nunc interim propositum peragendum
est.

 
CLERICUS. Quod propositum?

 
MONACHUS. Videlicet illud propter quod ista confecta
sunt.

 
CLERICUS. Quid illud est?

 
MONACHUS. Scilicet ut appareat, quomodo Hieronymus
doctor cum sit monachus non sibi sit contrarius
dicendo, quod monachus non docentis habeat officium,
sed plangentis, etc.

 
CLERICUS. Age, argumentare ut libet.

 
MONACHUS. Primo sciendum, quia haec adversus
Vigilantii blasphemias dicta sunt, in defensionem
 eorum, qui relinquentes saeculum et omnia sua dantes
pauperibus vitam solitariam amplectebantur. De
quibus paulo superius ait: Nec a suo studio monachi
deterrendi sunt a te linguis vipereis et morsibus
saevissimis, quibus argumentaris et dicis: Si omnes
se recluserint et fuerint in solitudine, quis celebrabit
ecclesias, quis saeculares homines lucrifaciet? Et
paulo post: Monachus non doctoris habet officium,
sed plangentis. Et haec quidem dicta sunt de vita
monachorum tantum. Caeterum ad Nepotianum scribit
de vita monachorum et clericorum, id est eorum
qui monachi pariter et clerici sunt.

 
CLERICUS. Hem, tu hunc titulum sensu tuo perverse
exponis.

 
MONACHUS. Quinam perversus ego?

 
 CLERICUS. Non sic accipi debet.

 
MONACHUS. Quomodo ergo? An putas quod scribere
proponat hinc regulam monachorum, hinc regulam
clericorum? Lege sequentia non dormitantibus
oculis, et ita invenies ut dixi. Nam et Nepotianus,
ad quem vel propter quem scribit, unus idemque
monachus pariter et clericus est. Ait enim illi
post aliqua. Scio quidem ab avunculo tuo beato Heliodoro,
qui nunc pontifex Christi est, et didicisse
quae sancta sunt, et quotidie discere, normamque vitae
ejus, exemplum habere virtutum. Sed et nostra qualiacunque
suscipe, et libellum hunc, libello illius copulato,
ut, cum ille monachum te erudierit, hic clericum
doceat esse perfectum. Ita incipiens instituit eos in
hoc uno Nepotiano, qualiter se habeant hi qui utriusque
 ordinis, id est clericalis et monachici sunt.
Verbi gratia, cum sicut in sequentibus ait propte,
officium clericatus, aut vidua visitatur, aut virgo.
Idcirco epistola illa sic intitulatur De vita clericorum
vel monachorum, quorum ut ipse in eadem
ait, et sacerdotium proposito, et propositum ornatur
sacerdotio. Ad eum autem, qui solummodo monachus
est, et hoc ipsum perdit, illius epistola dicta
sunt quam ad Heliodorum scripsit.

 
CLERICUS. Unde ita colligis?

 
MONACHUS. Ex ipsius epistolae verbis. Nam cum
illum argueret eo quod propter affectus parentum,
et propter exspectationem haereditatis in turba esset,
et diceret ei: Quid facis in turba, qui solus es, post
aliqua subjungens, si te, inquit, ad clericatus ordinem
 pia fratrum blandimenta sollicitant, gaudebo de
ascensu, timebo de lapsu. Siquidem quod ibidem
ait: Mihi ante presbyterum sedere non licet, etenim
non in sua persona loquitur, cum et ipse sit presbyter,
sed in persona ipsius cui scribit, qui, cum
solum sit monachus, nondum pervenire meruit ad
illum ordinem clericorum, quo, ut ibidem ait, apostolico
gradui succedentes Christi corpus sacro ore
conficiunt. Itemque epistola illa ad Paulinum indicat
ipsum Paulinum solummodo esse monachum, et
ideo non habere quid faciat in urbibus. Ait enim
 illi: Si officium vis habere presbyteri, si episcopatus
te vel opus vel honor forte delectat, vive in urbibus
et castellis, et aliorum salutem lucrum fac animae tuae. 
Itaque non sibi contrarius Hieronymus, quia non
solum sibi, sed et omnibus docendi auctoritatem
tribuit, quorum et sacerdotium proposito, et propositum
ornatur sacerdotio. Neque contra suam sententiam
agit sedes apostolica in eo quod et monachos
praedicare vetans, monachos tamen admittit ad officium
apostolici fastigii. Cum dilatas os ad loquendum,
prius, quaeso, aperi oculos ad legendum.

 
CLERICUS. Iracunde loqueris?

 
MONACHUS. Imo zelo zelatus sum pro domo Domini.
Tu potius, quia victus es, iratus es, et quia deficis
sententiis, ad injurias prorumpis. Sed, quaeso te,
 paulisper sustine. Adhuc unum est, quod te non
patior ignorare.

 
CLERICUS. Quid illud est?

 
MONACHUS. Cur apostolicae sedis auctoritas, vel
praedicta Hieronymi sententia, monachos illos qui
absque clericatu sunt ab officio praedicationis arceat?

 
CLERICUS. Age, quantum vis loquere, quoniam
coepisti mira et inopinata proferre.

 
MONACHUS. Mira plane et magna. Cui tamen haec
mira vel magna videntur, magnus vel mirandus non
est, quia parum in Scripturis se profecisse sibi testis
est.

 
CLERICUS. Dic tandem quidquid illud 322 est.

 
MONACHUS. Apostolus loquens de praedicatoribus;
 Quomodo, inquit, praedicabunt, nisi mittantur? (Rom. 
VI.) Videlicet non a seipso debet praedicator officium
praedicandi praesumere. Sed, ut ait Christus, sicut
misit me Pater, et ego mitto vos (Joan. XX). Pater
Christum, Christus apostolos, apostoli archiepiscopos,
archiepiscopi episcopos, episcopi presbyteros
mittunt, videlicet quando ordinant eos. Ab hac
autem missione tunc monachus immunis est, quando
sacris ordinibus adhuc functus non est. Quomodo
ergo praedicabit?