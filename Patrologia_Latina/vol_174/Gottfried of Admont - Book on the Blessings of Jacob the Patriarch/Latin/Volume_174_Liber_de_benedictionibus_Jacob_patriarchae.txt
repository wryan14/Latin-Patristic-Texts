
<strong>729</strong> CAPUT PRIMUM.
<em>De benedictione Ruben primogeniti filiorum Jacob.</em> </center></h4><nobr><sub></sub></nobr> 
<p>Statum praesentis Ecclesiae Jacob patriarcha in
Spiritu sancto praevidens, in benedicendis filiis suis
hunc eumdem statum his verbis exprimit dicens:
<em>Ruben primogenitus meus, tu fortitudo mea et principium
doloris mei, prior in donis, major in imperio,
effusus es sicut aqua</em> <strong>(Gen. XLIX)</strong>. A Ruben primogenito
prophetando incipit, et sic enumeratis
singulis usque ad Benjamin, qui novissimus est,
descendendo pervenit. Et quia totius ordo Ecclesiae
in praelatis constat et subditis, per Ruben primogenitum,
praelati possunt intelligi; per Benjamin
novissimum, boni et perfecti quique subditi. Et digne
<nobr><sub></sub></nobr> quidem bonus quisque praelatus <em>Ruben,</em> quod interpretatur
<em>videns filium,</em> nominari poterit, quando
et sibi et filio suo, bono scilicet subdito, provido
circumspectionis oculo, pro posse et nosse suo, in
<nobr><sub></sub></nobr> omnibus providere studuerit: qui etiam <em>primogenitus</em>
Dei non immerito dicitur, quia sicut antiquitus
regnum, et sacerdotium jure haereditario debebatur,
primogenitis, ita nunc spiritali dignitate boni quique
praelati reges sunt et sacerdotes. Reges revera
potentissimi sunt, qui seipsos bene vivendo et subjectos
sibi salubriter admonendo regere norunt; sacerdotes
nihilominus sunt, quia dona et sacrificia
pro se <strong>730</strong> et pro subdito sibi populo quotidie
offerunt.</p>
<p>Tales profecto reges et sacerdotes, verus noster
Jacob Deus omnipotens, quasi blandiendo alloquitur
dicens: <em>Tu fortitudo mea.</em> Bene fortitudo Domini
merentur appellari, quando confortati in Domino
et in potentia virtutis ejus, fortiter et viriliter
<nobr><sub></sub></nobr> carnalibus desideriis resistunt, et infirmos
quosque sibi subditos, non solum verbo praedicationis,
sed et sanctae orationis studio sustentare atque
confortare non desistunt.</p>
<p><nobr><sub></sub></nobr> Qualiter autem tam laudabilis fortitudo acquiratur,
sequentibus verbis mystice insinuatur, cum
protinus subinfertur: <em>Et principium doloris mei.</em>
Est dolor malus, per quem homo a Deo separatur;
et est dolor bonus, quem misericors Dominus
suum dolorem esse fatetur. Dolorem bonum honus
praelatus habet, quando pro suis et subditorum
peccatis et excessibus Deo assidue supplicando gemit
et dolet. Dolorem bonum habet, quando affligitur
et contristatur quod mortalitatis hujus vinculis
irretitus tandiu a Domino peregrinatur. Sic, sic
plangendo seipsum coram Domino fit <em>principium
doloris</em> Dei, ad dolorem poenitentiae et satisfactionis,
atque ad desiderium vitae perennis verbo et
exemplo subditos suos humiliter excitando. Talis
<nobr><sub></sub></nobr> praelatorum atque subditorum dolor, dolor <strong>731</strong> Dei
Patris jure dicitur, quia talem dolorem ipse approbat,
quia dolorem suorum suum dolorem deputat.
Ait ergo, <em>tu primogenitus meus, tu fortitudo mea et
principium doloris mei.</em> Ac si dicat: Tu merito teipsum
et subditos secundum voluntatem meam regere,
tu imbecilles meos sustentare, tu dolorem meum,
dolorem, inquam, mihi placitum, in cordibus meorum
excitare debes, quia <em>prior in donis, major</em> es <em>in
imperio. Prior in donis</em> es, quia majori prudentiae et
sapientiae, majori intellectus ac caeterarum charismate
virtutum prae caeteris te donavi. <em>Major in imperio,</em>
quia aliis te hominibus Dominum, magistrum atque
doctorem praefeci.</p>
<p>Sed et tu donis meis ex parte respondisti. <em>Effusus</em>
<nobr><sub></sub></nobr> enim <em>es, sicut aqua.</em> Per aquam designatur
praedicationis et spiritualis doctrinae gratia, sicut
aliunde in Evangelio Dominus testatur, cum dicit:
<em>Qui biberit aquam, quam ego do, fiet in eo fons aquae
salientis in vitam aeternam</em> <strong>(Joan. IV, 14)</strong>. Sicut
enim aqua exstinguit, lavat, reficit; ita predicatio
bonorum lavat corda subditorum, eliciens ex abysso
cordis aquam compunctionis, per quam fit emundatio
peccatorum, exstinguit sitis ardorem, reficit,
imo suscitat esuriem et sitim coelestium gaudiorum.</p>
<p>Ad hanc gratiam dum bonus praelatus pervenerit,
in quanta se humilitate custodire debeat sequenti
verbo apte insinuatur, cum dicitur: <em>Ne
crescas.</em> Est quoddam crescere bonum, et est
<nobr><sub></sub></nobr> quoddam crescere malum. Bene quidem crescit,
qui in virtutibus augetur; male crescit,
qui ex virtutum augmento in tumorem mentis
elevatur: <strong>732</strong> Ergo <em>ne crescas,</em> inquit, hoc est
non in altitudinem cordis, non superbiam, vel grossitudinem
mentis elevatus, attribuendo tibi quod
meum est, mihi appareas ingratus. A me enim accepisti
quidquid habes; ego sum, qui dedi, ego,
cum voluero, quae mea sunt auferre potero: <em>Misereor</em>
enim <em>cui voluero, et clemens ero in quem mihi
placuerit</em> <strong>(Exod. XXXIII, 19)</strong>. Quanto ergo ex munere
meo sublimior es, tanto humilior coram oculis
tuis, totum quod habes soli mihi ascribere
debes.</p>
<p><em>Ascendisti enim cubile patris tui.</em> Per <em>cubile patris</em>
<nobr><sub></sub></nobr> innocentes atque castas, mundas et immaculatas
subditorum animas possumus intelligere, quae convenienter
<em>cubile Patris</em> Dei nominari possunt, quia
ei, quem nec ipsi coeli capiunt, jucundum et desiderabilem
requiem in semetipsis faciunt. <em>Cubile,</em>
inquit, <em>Patris tui ascendisti,</em> quia potestatem et dominium
super corpora et animas humilium meorum
in loco et vice mea accepisti. Ergo si ex tanto
meo dono intrinsecus creveris, hoc est, si in vera
humilitate te non custodieris, <em>maculasti stratum</em>
meum. <em>Stratum</em> Dei cor significat boni cujusque
praelati. Quod cum semper Deo in humilitate substerni
debeat, male quodammodo <em>maculatur,</em> quando
noxio superbiae et elationis pulvere respergitur et
foedatur.</p>
<p><nobr><sub></sub></nobr> Sed quia per Ruben primogenitum Jacob, ordinem,
vitam et conversationem praelatorum congrue
intelligenda diximus, nunc etiam videndum est
quomodo in novissimo ejusdem filio, qui est Benjamin,
perfectorum ordinem subditorum notare valeamus.</p>
<br> <h4><center>CAPUT II.
<em>De Benedictione Benjamin.</em> </center></h4>
<p><em>Benjamin,</em> inquit, <em>lupus rapax, mane comedet praedam,
et vespere dividet spolia</em> <strong>(Gen. XLIX)</strong>. Benjamin
<em>filius dexterae</em> interpretatur. Quotquot ergo <em>filii dexterae</em>
Dei fieri et esse desiderant, necesse est ut lupi
naturam imitari studeant. Proprium est lupo semper
aliena rapere, ad devorandum aliena semper
anhelare. Sic profecto homo salvandus, inter filios
<nobr><sub></sub></nobr> dexterae Dei connumerandus semper aliena desiderare,
hoc est illis quae sua non sunt, esurientem
animam suam jugiter studeat satiare. Per ea
quae non nostra, sed aliena quodammodo a nobis
sunt, spiritalia et coelestia quaeque convenienter
<strong>733</strong> intelligi possunt. Homo enim cum terrenus et
carnalis sit, quidquid de terra et de carne est suum
quodammodo dicere poterit; suum autem non est
quidquid de spiritalibus, seu coelestibus cogitari,
vel desiderari potest. <em>Benjamin</em> ergo <em>quasi lupus rapax</em>
fit, quando bonus subditus toto cordis desiderio
illa, non sua, coelestia scilicet et spiritalia, desiderare
incipit. Dicitur enim <em>rapax</em> quasi ad rapiendum
audax; audax autem est qui audet audenda
<nobr><sub></sub></nobr> et non audenda. Ex desiderio coelestium et spiritalium
bonorum salubris et laudabilis quaedam audacia
homini intrinsecus nascitur, quia ex ipsa quam
in Dominum habet confidentia, ea quae sunt super
se, coelestis videlicet dulcedinis gratiam, quae solis
electis et dilectis filiis Dei reservatur, violenta quadam
quotidiani laboris constantia rapere, id est apud
Deum obtinere nititur. Haec bona audacia, haec non
vituperanda rapina quod Deo nequaquam displiceat,
sequentium ordo verborum mystice insinuat:</p>
<p><em>Mane,</em> inquit, <em>comedet praedam, et vespere dividet
spolia.</em> Per <em>mane</em> superna illustratio sive cognitio
Dei, per <em>vespere</em> cognitio sui convenienter accipitur,
quia, dum supernae visitationis gratia intrinsecus
homo illuminatus fuerit, hoc est dulce et desiderabile
<nobr><sub></sub></nobr> quoddam <em>mane,</em> cujus fulgore ad optatam Dei
cognitionem proficit. In hoc lucifluo mane <em>praedam
comedit,</em> quando diu cupita coelestis gratia dulcedinis
recreari intrinsecus meruerit. Post illud <em>mane</em>
optabile sequitur <em>vespere,</em> quando recte et perfecte,
humiliter et subtiliter seipsum incipit recognoscere.
In hoc <em>vespere,</em> in illa, inquam, perfecta sui cognitione,
<em>spolia dividit,</em> quando universa corporis sui
membra, quae subtracta Deo diaboli subdiderat dominio,
vertere in obsequium Christi laborat, quando
nec videre oculis, nec audire auribus, nec operari
manibus quidquam quaerit, nisi quod ad laudem et
honorem nominis Dei pertinere credit.</p>
<br> <h4><center>
<strong>734</strong> CAPUT III.
<em>De benedictione Simeon et Levi, fratrum.</em> </center></h4>
<p><nobr><sub></sub></nobr> Sed quia ordo praelatorum et subditorum, per
<em>Ruben</em> et <em>Benjamin</em> expressus, ex poenitentibus et
innocentibus, ex activis et contemplativis subsistit,
in reliquis decem filiis Jacob, quos medios inter
Ruben et Benjamin intactos reliquimus, duas vitas
spiritales non incongrue accipimus. In <em>Simeone,
Levi et Juda, Zabulon</em> atque <em>Issachar</em> activos; per
<em>Dan, Gad, Aser, Nephthali</em> atque <em>Joseph</em> contemplativos.
Et bene vita activa per Simeonem, Levi, Judam,
Zabulon et Issachar designatur; Simeon enim <em>exauditio,</em>
Levi <em>additus,</em> Judas <em>confitens,</em> Zabulon <em>habitaculum
fortitudinis,</em> Issachar est <em>merces</em> interpretatus.
Vita autem activa, quia difficilis est et laboriosa,
recte in <em>Simeone</em> poenitentes, in <em>Levi</em> convertentes,
in <em>Juda</em> confitentes, in <em>Zabulon</em> contra diabolum
<nobr><sub></sub></nobr> et vitia pugnantes, in <em>Issachar</em> intelligendi
sunt Deo digne satisfacientes. Et digne quidem homo
perfecte poenitens et <em>Simeon,</em> et <em>Levi</em> appellari poterit,
quando digna pro peccatis ductus poenitentia, a Domino
exauditur, additusque congregationi justorum
capiti suo Christo sanctis operibus, justis desideriis
unitur. De hoc tali homine recte dicitur:</p>
<p><em>Simeon et Levi fratres, vasa iniquitatis bellantia</em>
<strong>(Gen. XLIX)</strong>. Praevidit in filiis suis patriarcha beatus,
Spiritu sancto illuminatus, quod veri Jacob filii,
omnes scilicet ad aeternam vitam praedestinati, etsi
per quotidiana peccatorum incrementa <em>vasa iniquitatis</em>
fuerant, per poenitentiam et conversionem revertentes
ad Dominum, <em>vasa</em> contra eumdem iniquitatem
<nobr><sub></sub></nobr> fortiter <em>bellantia</em> esse debeant. Et juste quidem
<em>Simeon et Levi,</em> poenitentes scilicet et convertentes
<em>fratres</em> appellantur, quia nec poenitentia sine conversione,
nec conversio sine poenitentia sufficere ad
salutem potest. Quae tamen poenitentia, et conversio
placere omnipotenti Deo non poterit, si discretionis
<strong>735</strong> bono ornata non fuerit. Unde apte mox subjungitur:</p>
<p><em>In consilio eorum non veniat anima mea, et in coetu
illorum non sit gloria mea, quia in furore suo occiderunt
virum et voluntate sua suffoderunt murum.</em> Moris
est quorumdam poenitentium, ad spiritalem militiam
transeuntium, indiscreto labore semetipsos in
ipso conversionis suae primordio prosternere. Sed
quia talem illorum fervorem Omnipotens non approbat,
<nobr><sub></sub></nobr> recte dicitur, <em>in consilio eorum anima mea
non veniat.</em> Ac si dicat: Consilio eorum anima mea
non condelectatur, quia ex indiscreta et minus
provida carnis afflictione, qua mihi et sibi inutiles
efficiuntur, cor meum nullo modo laetatur. Et quia
quidquid sine consilio Dei et praelatorum locum Dei
tenentium homo indiscrete incipit, etiam non Deo,
sed propriis plerumque viribus attribuit, consequenter
Dominus subjungit:</p>
<p><em>Et in coetu eorum non sit gloria mea,</em> quasi dicat:
<em>In coetu,</em> hoc est, in multitudine laborum eorum
<em>gloria mea</em> non erit, quia in his quae sine discretionis
moderamine agunt, non meam, sed propriam laudem
et gloriam quaerunt. In talibus non gloriabor,
<em>quia in furore suo occiderunt virum, et in voluntate
</em><nobr><sub></sub></nobr> <em>sua suffoderunt murum.</em> In <em>viro</em> fortitudo et robur
corporis; in <em>muro</em> intelligi valet duritia cordis. <em>Virum
in furore suo occidunt,</em> qui ex indiscreto fervore
per immoderatam carnis macerationem seipsos
affligunt. <em>Murum in voluntate sua suffodiunt,</em> quando
emollita per voluntarios labores cordis duritia, tandem
ad aliquam mentis illuminationem et tranquillitatem
perveniunt.</p>
<p><em>Sed maledictus furor eorum, quia pertinax, et indignatio
eorum, quia dura.</em> Fervor ille poenitentium
et convertentium, quo in primordio conversionis
vires corporis injustis laboribus interficientes in
semetipsis effeminati, et ad nullum bonae operationis
studium postmodum idonei efficiuntur, recte
<em>furor maledictus</em> dici valet, quia, cum <em>pertinax</em> sit,
<nobr><sub></sub></nobr> hoc est quia sine obedientia Dei <strong>736</strong> et magistrorum
fit, benedictione Dei caret. Quorum etiam <em>indignatio
dura,</em> id est inflexibilis jure dicitur, quando
ab inconsulto rigore nullo magistrorum revocari
possunt praecepto vel admonitione.</p>
<p>Sed nunquid hi qui salvandi sunt, tam pertinaci
furore, tam dura sui indignatione peribunt? Nequaquam.
<em>Dividam eos,</em> ait Dominus, <em>in Jacob, et dispergam
eos in Israel.</em> Per <em>Jacob, qui supplantator</em> interpretatur,
vitiorum supplantatio et laudabilis vitae
activae operatio satis congrue designatur. Per <em>Israel</em>
autem, qui <em>vir videns Deum</em> dicitur, cordis contemplatio,
et bona vitae contemplativae operatio non
inconvenienter exprimitur. <em>In Jacob</em> Deus omnipotens
<nobr><sub></sub></nobr> hominem <em>dividit,</em> quando sua eum pietate intrinsecus
docet quomodo, vitiis virtutum successibus
supplantatis, a bonis actibus, quos in activa
vita operatus est, noxia et inutilia separare et abjicere
debeat. Haec salubris divisio tunc in homine
fit, quando id quod operatur, provida discretione,
discreta cautione in Deo, et propter Deum operari
conatur. Post laudabilem hanc divisionem <em>dispergitur
in Israel,</em> id est in mentis contemplationem.</p>
<p>Et notandum quod dicitur, <em>dispergam.</em> Quod <em>dispergitur</em>
in minutas divisum particulas paulatim deficit
et ad nihilum redigitur. Sic homo, cum ad
dulcem mentis contemplationem Deo miserante pervenerit,
quidquid corpori ex minus discretis actibus,
quidquid cordi ex iniquis cogitationibus, sive affectibus
<nobr><sub></sub></nobr> usque tunc insedisse noverit, radiis superni
splendoris illustratus, per adjuvantem et cooperantem
Dei gratiam minutatim a se <em>dispergit</em> et abjicit.
Qui etiam nobile nomen <em>Judae</em> convenienter sortitur,
quando in activa et contemplativa vita aliquantulum
exercitatus, ad humilem, veram et perfectam confessionem
convertitur et post veram peccatorum
confessionem, dulcissimam, quae subjungitur, a Deo
Patre consequitur benedictionem.</p>
<br> <h4><center>
<strong>737</strong> CAPUT IV.
<em>De benedictione Judae.</em> </center></h4>
<p><em>Juda, te laudabunt fratres tui</em> <strong>(Gen. XLIX)</strong>. Quem,
rogo, <em>fratres,</em> isti convenientius quam angelicos coelestis
militiae exercitus exprimunt, qui Judae, homini
scilicet vere et humiliter confitenti, etiam in
<nobr><sub></sub></nobr> ipsa confessionis suae hora praesto sunt, suscipientesque
veram humilitatem poenitentis, humilem poenitentiam
confitentis, eum, ut <em>fratrem</em> dilecti Patris
filium electum, non modicis laudibus coram
oculis summae Majestatis attollunt? Spiritalis enim
profectus hominis, adhuc in terra peregrinantis,
gaudium et laetitiam in coelis parit virtutibus angelicis.
<em>Juda,</em> inquit Dominus, <em>te laudabunt fratres
tui.</em> Ac si dicat: Quia te vere coram me humiliasti,
laudari a fratribus tuis, spiritibus angelicis digne
promeruisti. Cum enim parvulus esses in oculis
tuis, caput te constitui in tribus Israel. Et quid
mirum, si sanctos angelos <em>fratres</em> hominum electorum
dicimus, quorum se fratrem ipse angelorum
Creator et Dominus nominare dignatus est, dicens
<nobr><sub></sub></nobr> per Prophetam: <em>Narrabo nomen tuum fratribus meis,
in medio Ecclesiae laudabo te</em> <strong>(Psal. XXI, 23)</strong>. Et rursum
post resurrectionem suam: <em>Ite,</em> inquit, <em>nuntiate
fratribus meis</em> <strong>(Matth. XXVIII, 10)</strong>. Et ipsi confessores
confessionem confitentis in loco et vice Dei
suscipientes <em>fratres ejus</em> nominantur, qui mirificam
omnipotentis Dei misericordiam in ipso et pro ipso
laudantes, profectui ejus per omnia congratulantur.
Quicunque autem tantis angelorum hominumque vitae
ejus perfectionem cernentium laudibus attolli coram
Deo meruerit, huic pius et misericors Dominus verbis
sequentibus innuit quam provido circumspectionis
oculo seipsum custodire debeat, ne laude aut vana
gloria donum Dei in eo depereat.</p>
<p><nobr><sub></sub></nobr> <em>Manus,</em> inquit, <em>tua in cervicibus inimicorum tuorum,
et adorabunt te filii patris tui.</em> Potest per <em>manum</em>
intelligi bona operatio, in <em>cervicibus inimicorum,</em>
occulta malignorum spirituum, elationem mentis
latenter suggerentium, tentatio. Per cervices
enim superbia exprimitur, sicut in psalmo per Prophetam
dicitur: <em>Dominus justus concidit cervices
peccatorum</em> <strong>(Psal. CXXVIII, 14)</strong>. Spiritus apostatici,
saluti hominum semper invidi, quanto spiritalem
<strong>738</strong> quemcunque in Deo proficere conspiciunt,
tanto importunius contra eum insurgunt; et dum
exterioribus non valent actibus, elatis cogitationibus
in occulto cordis supplantare eum satagunt. Ergo
<em>manus tua,</em> dicit Dominus, <em>in cervicibus inimicorum
tuorum;</em> ac si dicat: Cum bene et laudabiliter operatus
<nobr><sub></sub></nobr> fueris, ne in secreto cordis extollaris, semper
te in humilitate custodire memineris. Hoc si
feceris, <em>adorabunt te filii patris tui.</em> Potest hoc in
loco per <em>patrem</em> aut diabolus, aut praesens iste
mundus intelligi; per <em>filios</em> vero opera mundi, quae
sunt opera peccati. De hoc patre dictum est Abrahae:
<em>Exi de terra, et de cognatione tua, et de domo
patris tui</em> <strong>(Gen. XII, 1)</strong>. Et iterum per Prophetam
quamlibet beatam animam Dominus admonet, dicens:
<em>Obliviscere populum tuum et domum patris
tui</em> <strong>(Psal. XLIV, 11)</strong>. Et bene dicit, <em>patris tui.</em> Eramus
enim aliquando filii diaboli, eramus et filii saeculi.
Filii diaboli fuimus per primi hominis culpam,
regenerati vero per baptismum facti sumus filii Dei
per gratiam. Post haec etiam ex propriae voluntatis
<nobr><sub></sub></nobr> deliberatione filii saeculi fuimus, quando plus saecularibus,
quam coelestibus desideriis succubuimus.
Omnis autem a saeculi vanitate conversus, et per veram
poenitentiam et confessionem perfecte ad Deum
reversus, si in vera humilitate se custodierit, <em>a filiis
patris sui adorabitur,</em> quia, accepta per Dei misericordiam
peccatorum indulgentia, ab operibus mortuis,
ex diabolica suggestione et amore saeculi contractis
misericorditer emundabitur. Et bene dicitur,
<em>adorabunt te filii patris tui,</em> quia sicut ille qui vult
aliquem adorare solo prosternitur, sic omnis iniquitas
ab anima vere confitentis, et post confessionem
in humilitate persistentis, Deo eum emundante intrinsecus,
cadit et dilabitur. Sed verus noster Jacob
post nobile pietatis consilium atque consolationem,
<nobr><sub></sub></nobr> discendae humilitatis exemplum proponit, cum continuo
subjungit et dicit:</p>
<p><em>Catulus leonis Juda.</em> Leo in natura sua fortissimus
est bestiarum. Dormit etiam, ut legimus,
apertis oculis, et cum rugitum emiserit, ad vocem
ejus reliqua bestiarum multitudo contremiscit. Et
congrue quidem per leonem, bonum quemlibet et
<strong>739</strong> justum accipere possumus magistrum atque
doctorem, qui fortissimus esse debet in sancta operatione,
fortissimus in vitiorum atque carnalium
desideriorum compressione. Dormit etiam apertis
oculis, quando a tumultibus saeculi ita sibi studet
vacare, quod tamen spiritalibus atque corporalibus
subditorum necessitatibus non negligit invigilare.
Hic talis cum rugitum praedicationis emiserit, omnes
<nobr><sub></sub></nobr> bestias, hoc est omnes homines, qui bestialiter
aliquando se vixisse recognoscunt, audientes perennis
vitae gaudia, perpetuae damnationis pericula,
ad vocem ejus tremore salubri contremiscere incipiunt.
Vult ergo Deus omnipotens ut omnis qui filius
ejus esse desiderat, semper in humilitate subesse
studeat. Ait ergo <em>catulus leonis Juda;</em> quasi
dicat: Esto <em>catulus leonis,</em> esto, inquam, humilis
subditus ejus quem tibi praefeci magistri atque doctoris.
Esto fortitudinis ejus imitator, esto providus
doctrinae illius sectator. Memor esto quare veneris,
et quo tandem pertingere disposueris.</p>
<p><em>Ad praedam, fili mi, ascendisti.</em> De convalle hujus
mundi ad celsitudinem sanctae hujus conversionis
<nobr><sub></sub></nobr> ascendisti, ut illud quod tuum non est, praederis,
hoc est et spiritali dulcedine coelestiumque virtutum
charismate infundi merearis. <em>Ascendisti</em> nihilominus
<em>ad</em> faciendam <em>praedam</em> diabolo, ut cujus voluntarium
te servum aliquando fuisse recognoscis,
ab ejus te potestate et dominio rapias, sancteque,
juste ac sobrie vivendo, mihi Creatori atque liberatori
tuo corpore simul et anima temetipsum restituas.</p>
<p>Sed ex praecedentis et subsequentis gratiae meae
auxilio nequaquam fraudatus es a desiderio tuo.
<em>Requiescens</em> enim <em>accubuisti ut leo et quasi leaena.
Requiescens</em> a malis, <em>accubuisti</em> in bonis, ad exemplum
<em>leonis,</em> id est, boni praelati, boni, quem
tibi dedi, doctoris; et <em>leaenae,</em> sanctae videlicet hujus
<nobr><sub></sub></nobr> quae te suscepit congregationis. Et beatus homo,
qui requiescendo a peccatis, accumbendo in
bonis, laudari a Domino meretur! Nam quanta ei
adhuc gratia succedat, sequens nobis littera mystice
insinuat. Sequitur enim:</p>
<p><em>Quis suscitabit eum?</em> Ac si dicat: Solus ille
cui soli convenit nomen istud <em>quis,</em> cujus nomen
nemo scit, a morte peccatorum, a morte animae
in praesenti eum <em>resuscitat,</em> ut post mortem carnis
corpore simul et anima resuscitatum aeternae saluti
restituat. Hic profecto placere Deo in <strong>740</strong>
vita sua poterit, sicut sequens litterae textus continuo
subjungit:</p>
<p><em>Non auferetur,</em> inquit, <em>sceptrum de Juda, et dux
de femoribus ejus, donec veniat qui mittendus est.</em>
<nobr><sub></sub></nobr> In <em>sceptro,</em> quod soli reges solent praetendere, virgam
illam regiam, qua homo ille qui vere a morte
animae ad vitam resuscitatus est, seipsum regit in
bonis, percutit a malis, convenienter possumus
intelligere. In <em>duce</em> vero <em>femorum</em> ejus, sensum et
intellectum cordis, non injuste intelligendum credimus.
Notandum autem quod dicitur, <em>de femoribus.</em>
Est profecto quasi unum femur cordis, alterum
vero femur corporis. Habet homo in femore
carnis bona opera, quibus se ad Deum sublevat;
habet in femore cordis intellectum, per quem ex
angustiis hujus mortalitatis ad Deum, et spatiosam
coelestis patriae libertatem jugiter transvolat.
Binis femoribus istis tandiu homo beatus sustentari
<nobr><sub></sub></nobr> debet, <em>quoadusque veniat, qui mittendus est,</em> donec
dulcis ille amor Dei, quod est Spiritus sanctus,
qui desursum mittitur in corda hominum, mirificae
visitationis suae fulgore tenebras mentis excutiat,
seque per ingenitam sibi aeternae suavitatis
gratiam cordi desideranti desiderabiliter infundat.
<em>Et ipse erit exspectatio gentium.</em> In ipso enim et per
ipsum fit remissio omnium peccatorum. Ipse cum
venerit, invisibili igne amoris sui cor hominis ad
majorem spiritalis constantiam fervoris accendit.
Unde apte mox subinfertur:</p>
<p><em>Ligans ad vineam pullum suum et ad vitem, o
fili mi, asinam suam.</em> Potest designari per <em>pullum</em>
parvus et humilis spiritus hominis; per <em>vineam,</em> spiritalis
habitatio conversationis. <em>Ligat</em> Spiritus sanctus
<nobr><sub></sub></nobr> <em>ad vineam pullum suum,</em> quando spiritum hominis
parvum per humilitatem factum, amoris sui
dulcedine ita in spiritali conversatione stabiliendo
confirmat, ut si quid ei ex austeritate vitae spiritalis
arduum vel difficile usque tunc videatur, si
quid ambiguitatis vel inconstantiae adhuc in animo
patiebatur, totum dispereat, et amara ut dulcia,
quantum in homine est, amplecti et diligere propter
Deum incipiat. <em>Ligat</em> etiam <em>ad vitem asinam
suam,</em> quando corpus, quod per <em>asinam</em> accipitur,
omnesque sensus corporis ad servitutem, laudem
et honorem Domini nostri Jesu Christi flectere
nititur. Ipse est enim vitis illa, de qua aeternae
suavitatis vinum pullulat, sicut ipse de seipso testatur
in Evangelio: <strong>741</strong> <em>Ego sum vitis vera, et Pater
</em><nobr><sub></sub></nobr> <em>meus agricola est</em> <strong>(Joan. XV, 1)</strong>. Omnis igitur qui
viti huic ita inseritur, quod totis sensibus, totis exteriorum
membrorum compagibus in servitio, laude
et honore Dei frequenter occupari gaudet, ex dulcissima
voce Domini, invisibiliter sibi loquentis,
audire meretur intrinsecus: <em>O fili mi!</em> Est enim
filius Dei, quia paterna dulcedine jugiter ab eo meretur
inebriari. Unde sequitur:</p>
<p><em>Lavabit in vino stolam suam, et in sanguine uvae
pallium suum.</em> In <em>vino</em> copiosa gratia Spiritus sancti;
in <em>stola</em> anima humilitate caeterisque virtutibus ornata
non indigne valet intelligi. <em>In vino stola lavatur,</em>
quando anima humilis in compunctione, quae
de invisibili aeternae dulcedinis fonte procedit, mundata
et purificata, funditus mori peccatis atque vitiis
<nobr><sub></sub></nobr> conatur, ut Christo Sponso suo coelesti investiri
mereatur. <em>Lavat</em> etiam <em>in sanguine uvae pallium
suum,</em> quando in conformitate passionis Christi
corpus suum, quod <em>pallium</em> significat, ex vetustate
peccatorum quotidie abluit et innovat. Sed, quia
quanto homo in virtutibus et virtuosis actibus exterius
convalescit, tanto ei sensus et intellectus spiritalis
intrinsecus accrescit, recte subinfertur:</p>
<p><em>Pulchriores sunt oculi ejus vino, et dentes ejus
lacte candidiores.</em> Significatur hic per <em>vinum</em> sive
legis austeritas, sive praesentis saeculi jucunditas;
per <em>oculos,</em> intellectus; per <em>dentes,</em> spiritales sensus.
Cum enim austeritatem legis spiritaliter intelligere
incipit, et a lacte litterae ad eliciendam latentem
<nobr><sub></sub></nobr> spiritalis gratiae dulcedinem sensus suos
spiritaliter converterit, bene <em>oculi ejus vino pulchriores</em>
probantur, quia spiritalis ille intellectus, qui
tunc ex sacra Scriptura occurrit, omni saeculari
jucunditate pulchrior, purior et jucundior merito
dici poterit. Habet etiam <em>dentes lacte candidiores,</em>
quando confortatus sensu spiritali, lacte simplicis
litterae remoto, non solum leviora, sed et fortiora
sacrae Scripturae secreta fortibus assiduae meditationis
dentibus comminuere atque confringere incipit.</p>
<br> <h4><center>
<strong>742</strong> CAPUT V.
<em>De benedictione Zabulon.</em> </center></h4>
<p>Post Judam <em>Zabulon,</em> qui interpretatur <em>habitaculum
fortitudinis,</em> congruo ordine subjungitur, quia
<nobr><sub></sub></nobr> confiteri peccata non sufficit, si post confessionem
forti quadam pugna resistere peccatis et hostibus
desierit. Ait ergo:</p>
<p><em>Zabulon in littore maris habitabit, et in statione
navium pertingens usque ad Sidonem</em> <strong>(Gen. LIX)</strong>.
In <em>littore maris</em> non incongrue accipimus stabilitatem
cordis amaricati per poenitentiam. Et bene pugnantes
contra diabolum <em>in littore maris habitare</em> dicuntur,
quia per stabilem poenitentis amaritudinem
cordis daemones expugnantur, vitia exterminantur.
Ea propter, qui in fortissimo pugnae hujus congressu
superior hosti suo inveniri desiderat, ad <em>stationem
navium</em> confugere non differat. <em>Statio</em> portus
est in quo post emensos periculosos aquarum fluctus
naves statuuntur. Et bene per hanc stationem
<nobr><sub></sub></nobr> pacatissimus aeternae quietis portus figuratur, in
quo, post finitos praesentis vitae labores et miserias,
multitudo electorum collocatur. Ad hanc autem stationem
nullus pertingere poterit, qui extra naves
manu Altissimi ad salutem hominum fabricatas repertus
fuerit. Navium nomine, quarum vehiculo
procellosa aquarum pericula declinantur, diversi
ordines in sancta Ecclesia possunt intelligi, qui ad
salutem sufficiunt, qui hominem de profundissima
vitiorum gurgite sublevatum aeternae salvationis
portui restituunt. Est et alia, in hac vita statio navium,
stabilis videlicet amor Dei et amor proximorum,
quo cum homo in sancta conversatione stabilitus
fuerit, recte Zabulon habitare, id est requiescere
in <em>statione navium</em> dici poterit. Nam si cor vero
<nobr><sub></sub></nobr> Dei et proximi amore intrinsecus ignescit, et si
sunt exterius quae impetunt, in vera tamen requie
est, quia, licet nondum in re, in spe tamen, quasi
in portu perpetuae salutis constitutus, feliciter cum
Domino requiescit. <em>Littus</em> enim retrahit eum, ne malum
admittat; <em>statio</em> custodit eum, ut bonum facere
gaudeat. Unde mox subinfertur:</p>
<p><em>Pertingens usque ad Sidonem.</em> Sidon <em>inutilis venatio</em>
dicitur. <em>Usque ad Sidonem</em> pertingit, qui totum
quod inutile et minus laudabile in corpore aut in
anima sua invenerit, quasi subtili quadam venatione,
ut ad nihilum redigat, sollicite insequitur.</p>
<br> <h4><center>
<strong>743</strong> CAPUT VI.
<em>De benedictione Issachar.</em> </center></h4>
<p><nobr><sub></sub></nobr> Post hujusmodi venationem Zabulon, <em>Issachar</em>
efficitur, quando quidquid laboris aut difficultatis
est, libenter propter Deum amplectitur. Sequitur
ergo:</p>
<p><em>Issachar, asinus fortis accubans inter terminos, vidit
requiem, quod esset bona, et terram, quod, optima,
et supposuit humerum suum ad portandum, factusque
est tributis serviens</em> <strong>(Gen. XLIX)</strong>. In <em>Issachar,</em>
qui interpretatur <em>est merces,</em> sicut longe superius
diximus, Deo digne pro peccatis satisfacientes accipere
possumus. Verum, qui sic satisfacere pro praeteritis
excessibus quaerit, ut omnipotenti Deo satisfactio
ejus placeat, necesse est, ut <em>asinus fortis</em> esse
studeat. <em>Asinus</em> quidem oneriferum animal est, totumque
quod sibi impositum fuerit patienter tolerat
<nobr><sub></sub></nobr> et subvehit. Sic, sic <em>Issachar,</em> homo videlicet, qui
pii laboris mercede recompensare Deo satagit, quae
inique videndo subripuit, animal oneriferum esse
debet, et ad sustinenda quaecunque aut ex propriae
carnis fragilitate, aut ex antiqui hostis malitia, aut
etiam a simul commanentibus occurrunt, humilem,
fortem se praesentet atque mansuetum. Sit <em>fortis</em> in
corpore ad tolerantiam, sit <em>fortis</em> in corde ad patientiam.
Unde autem ad tantam fortitudinem proficere
valeat, sequentium ordo verborum mystice
insinuat:</p>
<p><em>Accubans,</em> inquit, <em>inter terminos.</em> Et notandum
quod quasi duos hic <em>terminos</em> ponit. In termino uno
intelligi potest aeterna vita, quam exspectamus; in
termino altero aeterna mors, quam effugere desideramus.
<nobr><sub></sub></nobr> <em>Accubare</em> autem est in humilitate cordis
quiescere. Cum enim ex una parte perennis vitae
jucunditatem considerat, et ex altera parte aeternae
mortis pericula et miserias subtiliter pensando enumerat,
fit quodammodo <strong>744</strong> asinus fortis <em>accubans
inter terminos;</em> quia, dum ex respectu aeternae
felicitatis, et ex metu aeternae damnationis ad tolerantiam
in corpore, ad patientiam in corde animatus
fuerit, per veram humilitatem ad veram
cordis tranquillitatem feliciter proficit:</p>
<p>Sed unde hoc? <em>Vidit</em> enim, sicut sequitur, <em>quod
esset bona, et terram, quod optima, et supposuit humerum
suum ad portandum. Videt</em> namque quam
salutiferum, quam suave sit et jucundum in praesenti
vita in vera humilitate quiescere. Vera enim
<nobr><sub></sub></nobr> humilitas vera cordis atque corporis est tranquillitas.
Quae esse <em>bona</em> merito perhibetur, quia per eam
ad <em>terram,</em> quae <em>optima</em> est, terram scilicet viventium
tandem pertingere promeretur; quae <em>bona</em> quidem
in spe, <em>optima</em> autem erit in aeterna remuneratione,
testante Psalmista, qui ait: <em>Credo videre
bona Domini in terra viventium</em> <strong>(Psal. XXVI, 15)</strong>.
Amore igitur et desiderio optimae hujus terrae <em>supponit
humerum suum ad portandum,</em> quando se infra
se fortiter constringit, humerumque cordis, sicut
praemisimus, ad patientiam, humerum corporis ad
tolerantiam devote accingit.</p>
<p><em>Factusque est tributis serviens. Tributis</em> quidem
servit, quando de carne carnis laborem, de corde
<nobr><sub></sub></nobr> cordis dolorem devote solvere non refugit. Ita
namque tributa perfecte solvebat David propheta,
cum dicebat: <em>Quia tu solus laborem et dolorem consideras</em>
<strong>(Psal. X, 14)</strong>. Haec sane tributa jugiter Deo
solvere debemus, ut et corpore, quantum possumus,
ei omni tempore serviamus, et corde ad desiderium
coelestium bonorum semper recurrere studeamus.
Et haec est vita activa per Simeonem, Levi,
Judam, Zabulon et Issachar non inconvenienter expressa,
quae sic activo labore exercetur, quod contemplativa
tamen dulcedine non privatur.</p>
<br> <h4><center>CAPUT VII.
<em>De benedictione Dan.</em> </center></h4>
<p>Post emensos activae vitae labores vita contemplativa
sequitur. Quae per reliquos quinque fratres,
<nobr><sub></sub></nobr> <em>Dan</em> scilicet, <em>Gad</em> et <em>Aser, Nephthalim et Joseph</em> non
injuste exprimitur; quae sic speculativae dulcedinis
refulget splendore, quod tamen activo non caret
labore. Neutra enim vita perfecte aut utiliter exerceri
potest sine altera, unde apte subjungitur:</p>
<p><em>Dan judicabit populum suum, sicut et alia tribus in
Israel</em> <strong>(Gen. XLIX)</strong>. <em>Dan,</em> qui interpretatur <em>judicium,</em>
hominem spiritalem <strong>745</strong> significat, qui consideratione
et delectatione coelestis patriae ab infimis et
terrenis actibus, quantum homini possibile est, semetipsum
suspendens, non solum facta et dicta, sed
et minutissimas quasque cogitationes suas, quae
quasi <em>populus</em> ejus sunt, sollicite pensat atque judicat,
juxta quod Scriptura dicit: <em>Spiritalis dijudicat
omnia, ipse autem a nemine judicatur</em> <strong>(I Cor.
II, 15)</strong>. Sed quia necessarium est, ut in activa et
contemplativa vita prudenter sibimetipsi provideat,
sequens patriarchae Jacob benedictio sive prophetia
mystice insinuat. <em>Fiat,</em> inquit, <em>Dan coluber in via,
cerastes in semita, mordens ungulas equi, ut cadat
ascensor ejus retro. Coluber,</em> qui et serpens, hoc ex
natura habet, quod tanta lenitate graditur, ut plerumque
prius videndum se praebeat quam in ambulando
sentiri valeat. <em>Cerastes</em> autem <em>cornutus serpens</em>
dicitur, qui in regionibus istis minime invenitur.
Designatur per serpentem prudentia, sicut aliunde
in Evangelio ipsa aeterni Patris testatur Sapientia:
<em>Estote,</em> inquit, <em>prudentes sicut serpentes, et simplices
sicut columbae</em> <strong>(Matth. X, 16)</strong>. In cerastis vero cornibus
potentiam accipere possumus. Necessarium
<nobr><sub></sub></nobr> quidem est homini spiritali, ut serpentem in via
imitetur, hoc est ut omnia, quae in activa vita,
quae per <em>viam</em> accipitur, agenda sunt, non subita,
vel importuna quadam incursione, sed placita, prudenti
atque provida mentis deliberatione agere conetur.
Sit etiam <em>cerastes in semita,</em> potens videlicet
et prudens in contemplativa vita. Sit prudens in
oratione, potens in mentis contemplatione. Prudens
quidem est qui supervenientes tempore orationis
inutiles cogitationum phantasias a conspectu
cordis prudenti coelestis manu desiderii abigere potest,
et quid vel qualiter orandum sit prudenter
discernere didicit. Per prudentem hanc orationem
ad potentem mentis sublevatur contemplationem,
<nobr><sub></sub></nobr> ubi ad contemplanda multa prius incognita tam potens
efficitur, quod, despectis transeuntibus, ad requirenda
et desideranda sola quae <strong>746</strong> permanent
suaviter succenditur. Sicque factis efficaciter implere
poterit quod sequitur:</p>
<p><em>Mordens ungulas equi, ut cadat ascensor ejus retro.</em>
Potest caro nostra, cui sedet spiritus noster, per
<em>equum</em> designari; per <em>ungulam</em> autem <em>equi,</em> quae
quasi mortua quaedam caro est, quidquid mortui
operis in carne inveniri potest. <em>Ungulam equi mordere</em>
dicitur qui quidquid morti obnoxium carni suae
insidere deprehenderit, duris poenitentiae morsibus
conterere et abjicere nititur, ut hostis antiquus,
qui per <em>ascensorem equi</em> intelligitur, <em>retro cadat,</em>
nullumque in eo sessionis locum invenire valeat.</p>
<p><nobr><sub></sub></nobr> Notandum autem quare dicat, <em>ut cadat retro.</em>
Quod retro hominem est, minime ab eo videri potest.
Et ascensorem quidem retro cadere facit qui
incentorem omnium malorum diabolum, cum ad
ascendendum carnem suam per peccati suggestionem
illecebrosam praeparatum intelligit, immissionibus
non acquiescendo, sed praedicto modo <em>ungulam
equi mordendo,</em> forti praecipitio illisum conterit:
<em>retro,</em> hoc est antequam peccata ejus in faciem veniant,
id est antequam cognosci a Deo vel hominibus
incipiant, antequam Deo, qui secreta cordis rimatur,
consensus innotescat, vel infamis actio auribus
hominum increbrescat. Tandem hoste in
hunc modum colliso fiducialiter proclamet et dicat
Domino:</p>
<p><em>Salutare tuum exspectabo, Domine.</em> Quasi dicat:
Quia respectu aeternae tuae visionis cunctis hujus
mundi gaudiis extraneus appareo, quia ad te solum,
qui solus mihi ad omnia sufficis, corde et animo suspensus
anhelo, <em>salutare tuum</em> desiderando <em>exspecto,</em>
exspectando desidero; non solum autem, Domine,
illud <em>tuum salutare</em> quod ad aeternam vitam electis
tuis in praemium reservatur, sed et hoc quod in
hac vita per visitantem tuae inspirationis gratiam in
benedictionibus dulcedinis tuae diligentibus te quotidie
praeparatur.</p>
<br> <h4><center>
<strong>747</strong> CAPUT VIII.
<em>De benedictione Gad.</em> </center></h4>
<p>Sed quia quanto altius ad contemplanda superna
supra se homo per desiderium elevatur, tanto subtilioribus
<nobr><sub></sub></nobr> tentationum aculeis intrinsecus ab hoste
impugnatur, convenienti quodam ordine patriarcha,
sanctus Spiritu sancto repletus, subintulit dicens:</p>
<p><em>Gad accinctus praeliabitur ante eum, et ipse accingetur
retrorsum</em> <strong>(Gen. XLIX)</strong>. Nomine <em>Gad,</em> qui <em>tentatio</em>
sive <em>latrunculus</em> interpretatur, latens et occulta
tentatio, per quam hostis malignus etiam perfectissimos
quosque prosternere tentat, non incongrue
figuratur. Latens tentatio est, quae intrinsecus ita
fit, quod etiam ipse qui patitur, discernere eam,
vel dignoscere non valet. Quae dum se cordi hominis
leniter atque latenter infundit, ipsam etiam
mentem, quae in sublimi stare videbatur, subita
quadam perturbatione concutit atque confundit, ita
<nobr><sub></sub></nobr> duntaxat, ut, quasi in quodam anxietatis nubilo
posita, quid patiatur nesciat, bonum malum, malum
bonum reputans, ad omnia quae dulcia prius et desiderabilia
videbantur tristis et amara esse incipiat.
Contra hujuscemodi pestem tentationis, quae maxime
spiritales impugnat, virili mentis fortitudine
semetipsum homo accingat, semperque ad sinum
internae <strong>748</strong> retractationis recurrens, assiduaeque
orationis clypeo sollicite se praemuniens nihil incidere
animo suo patiatur, per quod oculus mentis ab
internae lucis charitate reverberetur. Hoc modo dum
ad praeliandum praelium Domini accinctus fuerit,
consequenter de eo dici poterit:</p>
<p><em>Gad accinctus praeliabitur ante eum,</em> quia pugnam
et conflictum ejus altissimus scrutator cordium inspicit
<nobr><sub></sub></nobr> et approbat, et eum non solum secum vincere
dat, sed et vincentem hic et in futuro misericorditer
remunerat, sicut sequentibus verbis mystice
demonstratur, quibus dicitur:</p>
<p><em>Et ipse accingetur retrorsum.</em> Quid est <em>retrorsum
accingi?</em> Quid in verbis istis datur intelligi, nisi quod
hominem illum, qui sollicita cordis custodia se,
quantum valet, a noxiis cogitationibus intrinsecus
stringit, a noxia etiam actione <em>retrorsum,</em> id est in
corpore misericorditer Deus omnipotens custodiendo
<em>accingit?</em> Taliter autem accinctus sive expeditus,
quanto a terrenis per coelestis desiderii amorem suspenditur,
tanto uberiori supernae dulcedinis sapore
recreari intrinsecus meretur, juxta quod subjecta
benedictio sive prophetia mystice significare videtur.</p>
<br> <h4><center>
<strong>749</strong> CAPUT IX.
<em>De benedictione Aser et Nephthali.</em> </center></h4><nobr><sub></sub></nobr> 
<p><em>Aser,</em> inquit, <em>pinguis panis ejus, et praebebit delicias
regibus</em> <strong>(Gen. XLIX)</strong>. Aser <em>beatus</em> interpretatur,
per quem unus idemque homo, qui et <em>Dan</em> districte
seipsum judicando, et <em>Gad</em> tentationibus suis fortiter
resistendo nominari meruit, recte designatur.
Quae autem vel qualis beatitudo ejus fit, manifestius
demonstratur, cum dicitur, <em>pinguis panis ejus.</em> Potest
per <em>panem</em> intelligi coelestis refectio, quod est
assidua cordis compunctio; in pinguedine panis,
abundantia compunctionis, de coelesti dulcedine
procedentis. Hujus pinguedine panis saturari cupiebat
propheta David, cum dicebat: <em>Sicut adipe et pinguedine
repleatur anima mea, et labia exsultationis
</em><nobr><sub></sub></nobr> <em>laudabit os meum</em> <strong>(Psal. LXII, 6)</strong>. Merito igitur <em>pinguis
panis ejus</em> dicitur, qui coelestis hujus refectionis
dulcedine frequenter in seipso reficitur; qui etiam
si necessitas poposcerit, suaviter et utiliter reficere
alios poterit. Unde convenienter continuo subinfertur:</p>
<p><em>Et praebebit delicias regibus. Reges</em> in Scripturis
sanctis nominantur qui, sceptrum justitiae manibus
cordis praeferentes, nihil in semetipsis incorrectum
relinquunt, sed mores, locutiones, actus suos atque
cogitationes secundum voluntatem Dei regere et ordinare
norunt. Talibus profecto regibus coelestis
doctrinae administratio quasi dulcis et copiosa quaedam
deliciarum est praeparatio. Illi autem, qui non
sunt <em>reges,</em> qui hujus potestatis regimine carent,
<nobr><sub></sub></nobr> verbum Dei non pro <em>deliciis,</em> non pro dulcedine, sed
pro amaritudine habent. Recte autem dicitur, <em>Aser
pinguis panis ejus, et praebebit delicias regibus,</em> quia
adipe et pinguedine internae dulcedinis in se ipso
repletus ad laudandum labio [<em>cod.</em> labia] exsultationis,
ad pronuntiandum, inquam, regibus, id est
seipsos regentibus, eloquia <strong>750</strong> coelestis eruditionis
aptus redditur atque idoneus. Post tantam supernae
dignationis gratiam fit etiam <em>Nephthalim</em> quod interpretatur
<em>latitudo,</em> qui angustus ad omnia, quae praesens
habet mundus, ad eum solum, quem mente
conspicatur, totis cordis animaeque medullis magis
magisque dilatatur. Unde sequitur:</p>
<p><em>Nephthalim cervus emissus, et dans eloquia pulchritudinis.</em>
Cervus profecto fit, quando amabiles et
<nobr><sub></sub></nobr> desiderabiles orationis et contemplationis saltus
dare incipit. Nam nisi praecedat saltus orationis,
debilis valde fit saltus contemplationis. Ergo dum
a saltu purae orationis ad saltum fortissimum, saltum
scilicet contemplationis transierit, non solum
<em>cervus,</em> sed cum dulci additamento, <em>cervus
emissus</em> digne nominatur, quia nec a carne, nec
a mundo, nec ab ipso etiam diabolo teneri valet,
quin supra cuncta infra jacentia elevatus ad eum
quem prae omnibus et super omnia colit et diligit,
quem solum esurit atque sitit, jugiter emittatur.
Hunc profecto, si quando ad aedificationem proximorum
revocari contigerit, <em>dare eloquia pulchritudinis,</em>
proferre, inquam, talem poterit doctrinam, quae
pulchrum faciat cor hominis. Sicque demum fit ut
<nobr><sub></sub></nobr> et <em>Joseph,</em> qui interpretatur <em>augmentator,</em> merito dici
possit. Sic, sic unus perfecte spiritalis homo quina
quinque fratrum nomina in se mystice suscipit,
quando <em>Dan</em> populum suum, sicut diximus, sollicite
judicando, <em>Gad</em> contra latentes tentationes fortiter
se accingendo, <em>Aser,</em> id est beatus in vita sua, <em>Nephthalim</em>
dilatatus in Dei dilectione, <em>Joseph</em> augmentatus
in proximorum dilectione vel aedificatione eo
usque proficit, quod verus veri Jacob filius dici et
secundum congruam subjectae litterae significationem
paterna benedictione ab eo meretur benedici. Sequitur:</p>
<br> <h4><center>
<strong>751</strong> CAPUT X.
<em>De benedictione Joseph ejusque allegorico significatu.</em> </center></h4>
<p><em>Filius accrescens Joseph, filius accrescens et decorus
</em><nobr><sub></sub></nobr> <em>aspectu</em> <strong>(Gen. XLIX)</strong>. Possunt primum haec
verba specialiter ad specialem et unigenitum aeterni
Patris Filium dignissime referri, qui <em>Joseph</em> jure
nominatur, quia ipse est Creator noster et Recreator.
Ipse totius salutis nostrae auctor est et augmentator,
qui, cum Deus et homo sit, non semel, sed bis
<em>filius accrescens, filius accrescens</em> prophetali praesagio
a beato patriarcha appellari debuit. Ipse est
enim <em>Filius accrescens</em> Dei Patris in coelo secundum
divinitatem; ipse etiam <em>filius accrescens</em> Virginis
matris in terra secundum humanitatem. Quomodo
autem Deo Patri, semper et sine initio ingenito,
Deus Filius semper et sine initio ab eodem Patre
genitus <em>accrescat,</em> non est qui discutere debeat aut
<nobr><sub></sub></nobr> valeat. Ipsi enim, a quo genitus, per omnia coaequalis,
coomnipotens exstat et coaeternus. Sed qui
secundum naturam divinitatis nec major nec minor
potuit fieri, per assumptam humanitatis formam accrescere
dignatus est homini. Illud tamen crescere
tam mundum, tam purum, tamque sanctum fuerat,
quod nullo unquam aspergine maculari poterat.
Unde convenienter subjungitur, <em>et decorus aspectu.</em>
In ipsa enim, quam assumpsit, humanitatis infirmitate
totus castus, totus mundus, totus integer permansit,
ideoque ad videndum Deo Patri et angelico
coetui semper amabilis, delectabilis atque desiderabilis
fuit. Ipse est speciosus forma, cujus aspectum
et decorem egregius propheta David in Spiritu sancto
praevidens debitis laudibus extulit dicens: <em>Speciosus
</em><nobr><sub></sub></nobr> <em>forma prae filiis hominum</em> <strong>(Psal. XLIV, 3)</strong>.
Speciosus quippe erat, quia solus sine peccato conceptus
atque natus, solus inter peccatores sine peccato
conversatus, in suae pulchritudinis decore permanebat.
Non enim venit, ut in peccatis nostris
contaminaretur, sed ut contaminatos mundaret,
aeternaeque mortis umbrae involutos ad lucem et gloriam
vitae perpetis revocaret. Ergo apte mox subinfertur:</p>
<p><strong>752</strong> <em>Filiae discurrerunt super murum. Sed exasperaverunt
et jurgati sunt, invideruntque illi habentes
jacula.</em> Per <em>murum</em> intelligitur divinitas Christi,
qui vere murus est Ecclesiae suae, quam miserationis
suae munimine custodiendo protegit, protegendo custodit,
propheta testante, qui dicit: <em>Urbs fortitudinis
</em><nobr><sub></sub></nobr> <em>nostrae Sion Salvator, ponetur in ea murus et
antemurale</em> <strong>(Isa. XXVI, 1)</strong>. Per <em>filias</em> vero, quod est
nomen infirmitatis, non immerito intelligimus humanas
infirmitates, quas nulla necessitate, sed pro
sola charitate in se suscepit. Discursus filiarum humanas
significat affectiones, quae eum, qui in divinitate
sua stabilis, incommmutabilis atque impassibilis
erat, in suscepta propter nos humanitate mutabilem,
passibilem, de contumelia ad contumeliam, de loco
ad locum discurrentem fecerunt. In hujuscemodi
discursu <em>exasperaverunt et jurgati sunt, invideruntque
illi habentes jacula.</em> In his, qui <em>habentes jacula</em>
Dominum exasperaverunt, perversa malignorum spirituum
agmina accipi possunt, qui diversis diversarum
tentationum jaculis abundant, quibus bonos et
<nobr><sub></sub></nobr> malos, justos et injustos omni tempore impugnant.
Sed et eadem jacula sua ab ipso suo omniumque
Creatore et Dominatore non continuerunt, sed juxta
praesentem hanc prophetiam primo eum <em>exasperaverunt,</em>
dehinc contra eum <em>jurgati sunt,</em> ad ultimum
<em>inviderunt. Exasperaverunt</em> eum, quando in ipso, ut
ita dicam, nativitatis suae primordio, impii Herodis
furorem contra eum suscitaverunt, ob cujus saevitiam
ita parvulus, ita vagiens, ita tenellus in Aegyptum
angelo admonente fugatus, ibique usque ad
obitum ejusdem Herodis est occultatus. Sed quem
exasperationibus istis et aliis hujusmodi exstinguere
in infantia non potuerunt, jurgiis postmodum appetere
non timuerunt dicentes: <em>Si Filius Dei es, dic
</em><nobr><sub></sub></nobr> <em>ut lapides isti panes fiant</em> <strong>(Matth. IV, 3)</strong>; et rursum:
<em>Si Filius Dei es,</em> <strong>753</strong> <em>mitte te deorsum</em> <strong>(ibid., 6)</strong>; iterumque:
<em>Haec omnia tibi dabo, si cadens adoraveris me</em>
<strong>(ibid., 9)</strong>. Sed cum nec sic praevaluissent, sed venenata
malitiae suae jacula tandem contra spem suam
in se relisa conspexissent, majoribus nequitiae suae
facibus inflammati tandiu illi inviderunt, quoadusque
per membra sua crucis suspendio occiderunt.</p>
<p>Sed et alio modo per <em>habentes jacula</em> ipsos Judaeos
accipimus, qui legem quidem et prophetas habebant,
quibus velut fortibus quibusdam jaculis hostem antiquum
repercutere et expugnare debuerant. Qui
venientem in carne Dominum propter salutem ipsorum
non suscipientes, incredulitate et mala vita
sua <em>exasperaverunt;</em> deinde ad majorem iniquitatis
<nobr><sub></sub></nobr> suae cumulum <em>jurgati sunt</em> contra eum, nomen ejus
blasphemantes, dictisque ejus atque factis calumniose
in omnibus contradicentes; ad ultimum <em>inviderunt
illi.</em> Gravis enim erat eis ad videndum, nec
prius ab eadem invidia sua vel odio conquieverunt,
donec inter duos latrones appensum ignominiosae
mortis supplicio condemnaverunt. Sed in eo in quo
vinci videbatur, vincebat, quia glorioso mortis suae
triumpho mortis imperium evacuabat. Unde sequitur:</p>
<p><em>Sedit in forti arcus ejus, et dissoluta sunt vincula
brachiorum ac manuum ejus per manus potentis Jacob.</em>
Arcus, qui ex ligno et chorda, vel cornu et
chorda constat, eumdem Dominum ac Redemptorem
nostrum nobiliter demonstrat. Potest enim designari
<nobr><sub></sub></nobr> per chordam sanctissima ejus caro, diversis
tribulationum angustiis mirabiliter attracta atque distenta;
per lignum vero sive cornu omnipotens ejus
divinitas, quae rigida quodammodo et inflexibilis ad
compatiendum humanis miseriis permanebat, quousque
nobilis haec chorda, sacrosancta videlicet caro
Christi, torqueri opprobriis et illusionibus trahi
atque distendi crucis affixionibus nostrae causa salutis
incipiebat. Attracta chorda per humanitatis
passionem, mox divinitas inclinata est ad compassionem,
quia quanto durius unigenitus Dei Filius in
carne patiebatur, tanto benignus Deus Pater ad reconciliationem
generis humani flectebatur. Hic est
enim <em>arcus</em> ille, quem <strong>754</strong> olim idem Pater repromisit
dicens: <em>Ponam arcum meum iu nubibus coeli</em>
<nobr><sub></sub></nobr> <strong>(Gen. IX, 13)</strong>. <em>Sedit in forti arcus</em> iste, hoc est in fortitudine
magna et gravi attractus est, quando, peractis
omnibus propter quae venerat, tandem in
crucis stipite elevatus, felle acetoque potatus, dixit:
<em>Consummatum est</em> <strong>(Joan. XIX, 30)</strong>. Moxque mirum
in modum sagittam nobilem et electam, fortem nimis
et acutam, sacrosanctam videlicet animam suam
tanta potentia et fortitudine emisit, quod etiam ipsa
inferni novissima potenter penetravit disturbatoque
mortis imperio fortem mortis principem fortiter
colligavit. Nec mora, <em>dissoluta sunt,</em> sicut sequitur,
<em>vincula brachiorum et manuum ejus per manus potentis
Jacob.</em> In brachiis ac manibus ejus patriarchae,
prophetae caeterique electi ejus non incongrue significantur,
<nobr><sub></sub></nobr> qui originali peccato constricti, in tenebris
et in umbra mortis per multa annorum millia
captivi tenebantur. Quorum <em>vincula</em> tandem <em>per manus
potentis Jacob dissoluta sunt,</em> quando divinitatis
illius splendore subito collustrati, abolito peccatorum
chirographo ad pristinam libertatem meruerunt revocari.
Tunc implebatur, quod sequentibus verbis
patriarchae longe ante nobiliter praefigurabatur:</p>
<p><em>Inde,</em> inquit, <em>pastor egressus est lapis Israel.</em> Per
<em>Israel,</em> qui interpretatur <em>vir videns Deum,</em> sanctos et
electos angelicos spiritus non indigne accipimus,
qui a die conditionis suae desiderabilem Creatoris
sui faciem sine intermissione vident, quia nulla unquam
mutabilitatis inconstantia vel ad momentum
quidem a contuenda divinitatis illius claritate separari
<nobr><sub></sub></nobr> vel averti potuerunt. Illorum <em>lapis</em> idem Deus
omnipotens fuit et est, quia eos, ne caderent, sustentavit,
et ne cadere ulterius possent, sua fortitudine
atque potentia stabilivit et corroboravit. igitur
qui in coelo <em>lapis</em> angelorum, ex inferno egressus est
<em>Pastor</em> hominum et Redemptor, quos in cavernosis
tartareae civitatis anfractibus oberrantes, et diuturna
exspectatione adventus illius inter fauces lupi, hostis
videlicet antiqui, nimium laborantes, tandem victor
evexit, et ad amoena vitae coelestis pascua misericorditer
revexit. <strong>755</strong> Sicque demum adimpleta est
subjecta patriarchae prophetia, qua dixit:</p>
<p><em>Deus patris tui erit adjutor tuus et omnipotens benedicet
tibi benedictionibus coeli desuper, benedictionibus
abyssi jacentis deorsum, benedictionibus uberum
</em><nobr><sub></sub></nobr> <em>et vulvae. Deus patris</em> Domini ac Salvatoris
nostri Jesu Christi divinitas est Dei omnipotentis,
quae semper et in omnibus eum adjuvabat, quae
omnia opera ejus in ipso et cum ipso operata est,
quia sicut post assumptam humanitatem verus semper
homo fuit, sic etiam verus Deus nunquam esse
desiit. Sed et <em>omnipotens,</em> id est Spiritus sanctus benedixit
ei, quando inaudito et ineffabili munere corda
discipulorum replevit, eosque ad glorificandum, benedicendum
et magnificandum nomen ejus fortes,
intrepidos atque constantes effecit. Igitur Deus Pater,
Deus Spiritus sanctus Deo Filio <em>benedictionibus coeli
desuper, benedictionibus abyssi jacentis deorsum</em> benedixit,
quia in ipso, ut ait Apostolus, <em>complacuit
omnem plenitudinem inhabitare, et per eum reconciliari
</em><nobr><sub></sub></nobr> <em>omnia in ipsum, pacificans per sanguinem crucis
ejus, sive quae in coelis, sive quae in terris sunt</em> <strong>(Coloss.
I, 19, 20)</strong>. Quae <em>in coelis</em> sunt sive quae <em>in terris</em> pacificavit,
quia numerum sanctorum angelorum, qui imminutus
erat, glorioso sanguinis sui pretio, redemptorum
videlicet suorum numero, restaurare et reintegrare
incoepit. Sicque pariete inimicitiarum, qui non modo
inter Deum et hominem, sed et inter angelum et
hominem erat, in carne sua soluto, gaudet homo felici
recuperatus commercio, gaudenti angelorum
quandoque admittendus consortio.</p>
<p>Sed et alio modo benedixit ei Omnipotens <em>benedictionibus
coeli desuper,</em> quando coeli, coelestes scilicet
chori angelorum, induto carne novae laudis applaudebant
<nobr><sub></sub></nobr> carmine dicentes: <em>Gloria in altissimis Deo,
et in terra pax hominibus bonae voluntatis</em> <strong>(Luc. II, 14)</strong>.
Benedixit ei <em>benedictionibus abyssi jacentis deorsum,</em>
quando post gloriosum mortis triumphum descendenti
ad inferos sanctorum populus, qui tenebatur in
morte captivus, laetis acclamabat vocibus: <strong>756</strong>
<em>Advenisti desiderabilis, quem exspectabamus in tenebris,
ut educeres hac nocte vinculatos de claustris. Te
nostra vocabant suspiria; te larga requirebant lamenta.
Tu factus es spes desperatis, magna consolatio
in tormentis.</em> Benedixit ei <em>benedictionibus uberum,</em>
quando ubera primitivae illius Ecclesiae, quae in apostolis
coepit, quae jam lacti coelestis fidei et doctrinae
divinitus praeparata erant, mirifico Spiritus sancti
adventu nova quadam et inaudita superni muneris
<nobr><sub></sub></nobr> ubertate repleri incipiebant. Benedixit ei <em>benedictionibus
vulvae,</em> quando gentes, quae fidem ejus nondum
susceperunt, in vulvam matris sanctae Ecclesiae collectae,
pabuloque spiritalis gratiae paulatim refectae,
in vulva proprii cordis eumdem Dominum ac Redemptorem
nostrum concipere per fidem et parere
meruerunt. Sed benedictiones istae Filii accrescentis,
Filii Dei omnipotentis, ipso moriente, resurgente
atque ascendente finem non acceperunt, sed nunc
et usque in finem saeculi semper manent et manebunt,
quod verbis sequentibus apte figuratur, cum
dicitur:</p>
<p><em>Benedictiones patris tui confortatae sunt benedictionibus
patrum ejus, donec veniret desiderium collium
aeternorum.</em> Pater Domini nostri Jesu Christi, sicut
<nobr><sub></sub></nobr> praemisimus, Deus omnipotens est. <em>Patres</em> hujus
<em>Patris</em> non solum patriarchae et prophetae, ex quorum
semine secundum carnem genitus est, fuerunt, sed
et sanctissimi ejus apostoli, caeterique justi et electi,
qui per praedicationis suae doctrinam eum in cordibus
credentium genuerunt. <em>Benedictiones patris tui
confortatae sunt benedictionibus patrum ejus.</em> Quasi
dicat: Benedictiones, quas a Deo Patre suscepisti,
quas per baptismi gratiam et peccatorum indulgentiam
ad evacuandum primi hominis maledictum nascendo,
moriendo, resurgendo adduxisti, <em>benedictionibus
Patrum ejus,</em> non modo apostolorum aliorumque
sanctorum doctorum, qui jam decesserunt, sed
et eorum, qui, cum quotidie in sancta Ecclesia docendo,
baptizando generant, quotidie confortantur;
<nobr><sub></sub></nobr> quia quotidie innovantur, <em>donec veniat desiderium
collium aeternorum,</em> <strong>757</strong> angelorum videlicet in
aeternitatis celsitudine consistentium. Illorum <em>desiderium</em>
est, ut praesentis saeculi cursus evolvatur,
quatenus chorus illorum electorum hominum numero
compleatur. Ad eadem optanda et desideranda
in fine benedictionum suarum fidelis nos admonet
et hortatur patriarcha.</p>
<p><em>Fiant,</em> inquit, <em>in capite Joseph, et in vertice Nazaraei
inter fratres suos.</em> Ac si dicatur: Vigeant benedictiones
istae in mente praelatorum, vigeant et in
intentione subditorum, ut in omnibus actibus suis
et affectibus tam purae mentis, tam sanctae intentionis
inveniantur, ut <em>inter fratres suos,</em> sanctos videlicet
<nobr><sub></sub></nobr> angelos, quandoque annumerari mereantur.</p>
<p>His secundum allegoriam pro modulo nostro transmissis,
ad mysticum moralitatis sensum oculum
cordis reducamus, et qualiter haec eadem verba perfecto
cuilibet praelato spiritaliter conveniant, subtilius
videamus:</p>
<br> <h4><center>CAPUT XI.
<em>De eadem benedictione Joseph, ejusque morali significatu.</em> </center></h4>
<p>Joseph, sicut dicere coepimus, formam gerit electi
cujusque et perfecti praelati, qui per quotidiana
bonorum operum augmenta ad insignia spiritalium
virtutum quotidie proficit incrementa. Qui cum hoc
modo coram Patre suo, vero scilicet Jacob <em>augetur,</em>
dulcissimo <em>filii</em> vocabulo semel atque iterum vocari
<nobr><sub></sub></nobr> meretur: <em>Filius accrescens Joseph, filius,</em> inquit, <em>accrescens</em>
<strong>(Gen. XLIX)</strong>. Per binam hanc repetitionem,
binam Dei et proximi accipere possumus dilectionem,
quam, cum is, qui aliis praeesse debet, perfecte
consecutus erit, <em>filius accrescens, filius accrescens</em>
jure dici valebit. <em>Filius</em> enim est ejus quem imitatur,
quem honorat, cui conformis fieri laborat; <em>filius accrescens</em>
in dilectione Dei, <em>filius accrescens</em> in aedificatione
proximi. Quanto enim Patri suo coelesti per
dilectionem veram et perfectam intus accrescit,
tanto ad aedificationem proximorum ipsius adjutorio
intus convalescit.</p>
<p>Dicitur etiam <em>decorus aspectu,</em> quando et intus a
consensu peccati, et foris ab opere peccati, quantum
possibile est homini, decorum se et amabilem
<nobr><sub></sub></nobr> divinis conspectibus praesentare contendit, et in omnibus,
quae agit, vel divino honori, vel proximorum
aedificationi <strong>758</strong> intendit. Huic procul dubio desiderabilis
haec, quae subjungitur accedit benedictio:</p>
<p><em>Filiae,</em> inquit, <em>discurrerunt super murum.</em> Filia,
sicut praediximus, nomen est infirmitatis. Et bene
<em>filiarum</em> nomine infirmas conversorum animas intelligere
possumus, quae <em>super murum</em> quodam modo
<em>discurrere</em> incipiunt, quando vivum illum lapidem,
lapidem angularem Christum, quem Jacob capiti suo
supposuit, principale cordi suo fundamentum supponere
diligunt, omnem voluntatem suam secundum
illius dirigentes, ipsique soli, qui super omnia est,
moribus et vita placere cupientes.</p>
<p>Et notandum quod dicitur <em>discurrerunt.</em> Omnis,
<nobr><sub></sub></nobr> qui currit, non stat, non moratur, sed properanter
quo tendit pertingere conatur. Igitur in <em>discursu
filiarum super murum discurrentium</em> non incongrue,
juxta hunc sensum, intelligitur constans et fortis
fervor novitiorum, qui quasi <em>discurrere super murum</em>
dicuntur, quando non pigri, non tepidi, sed
strenuo quodam fervore, ferventi strenuitate ad
Deum et in Deum transmigrare nituntur. Talem
hunc discursum futurum in filiis Dei David propheta
in <strong>759</strong> Spiritu sancto praevidebat, cum dixit:
<em>Ibunt de virtute in virtutem, videbitur Deus deorum
in Sion</em> <strong>(Psal. LXXXIII, 8)</strong>. Sed quia quandiu in hac
vita sumus, laboribus atteri, vitiis tentari habemus,
consequenter subinfertur:</p>
<p><nobr><sub></sub></nobr> <em>Sed exasperaverunt et jurgati sunt, invideruntque
illi habentes jacula.</em> Per <em>habentes jacula,</em> sicut superius
diximus, malignorum spiritum agmina intelligimus,
qui <em>jacula</em> tentationum habent, quibus armati
contra Joseph et filios ejus incedunt, quibus incautas
animas a statu rectitudinis suae modo vulnerando
dejiciunt, modo vulneratas omnino interficiunt. Sed
quid est, <em>exasperaverunt, jurgati sunt, inviderunt?</em> Per
tria haec verba tria tentationum vicissim sibi succedentium
notantur tempora. Primum tempus conversionis,
secundum processionis, tertium perfectionis,
sive vitae consummationis. <em>Exasperant</em> incipientes,
<em>jurgantur</em> contra proficientes, <em>invidiae</em> jaculis impetunt
perficientes. <em>Exasperant</em> in inchoatione hominem,
quando plerumque anxiam quamdam cordis
<nobr><sub></sub></nobr> ei ingerunt amaritudinem, ut, dum minus sapit, quidquid
auditur exterius, vel videtur, a coelestis patriae
desiderio facilius animus impediatur vel revocetur.</p>
<p>Sed qui diabolicae amaritudinis hujus compedes
in seipso disruperit, et per angustam spiritalis conversionis
viam spe vitae melioris constanter ambulare
proposuerit, contra hunc quasi in processione virtutum
stantem <em>jurgantur,</em> quia nunc mundo, nunc propria
carne, modo prosperis, modo adversis retardare
conantur. Devictis tandem exasperationibus et
jurgiis succedit <em>invidia,</em> qua etsi positos in perfectionis
culmine laedere non possunt, laedere tamen
semper cupiunt. <em>Exasperant,</em> ut diximus, in inchoatione,
<em>jurgantur</em> in processione, <em>invident</em> in vitae consummatione,
quia nec ipsa hora, <strong>760</strong> quando extrema
<nobr><sub></sub></nobr> sors occurrerit, secura ab illorum invidia esse
poterit, quia cui ex vero tunc nocere non possunt,
huic fallaciae suae jacula procaciter obtendunt.</p>
<p>Qui autem exasperantibus, jurgantibus invidentibusque
illis in praesenti non cedit, iste invidiosis
falsitatis illorum objectionibus terreri in extremis
non poterit, quia, sicut dicitur in consequentibus:
<em>Sedit in forti arcus ejus. Arcus</em> iste, qui ex ligno et
chorda constat, hominem ex anima et corpore consistentem
congrue significat.</p>
<p><em>Arcus</em> quidem, id est homo, qui chordam suam,
quod est caro, a vitiorum humoribus exsiccando,
vigiliis, jejuniis caeterisque piis laboribus frequenter
contorquendo et macerando fortiter hic distenditur,
post hujus vitae metam <em>in forti sedebit,</em> quia in Christo
<nobr><sub></sub></nobr> et cum Christo, qui per <em>fortem</em> intelligitur, aeternaliter
requiescere habebit. In illa perpetuae quietis
sessione perfecte implebitur, quod subjuncto sequentis
litterae ordine figuraliter exprimitur.</p>
<p><em>Et dissoluta sunt,</em> inquit, <em>vincula brachiorum et
manuum ejus per manus potentis Jacob.</em> Unum eumdemque
Dominum ac Redemptorem nostrum, quem
per <em>fortem</em> in praecedentibus, etiam per Jacob hic intelligimus.
Omnis ergo, qui in hoc <em>forti</em> sedem aeternae
quietis sortietur, <em>per manum,</em> id est omnipotentem
ejus operationem, per miram et magnificam ejus miserationem
ab omnibus <em>brachiorum ac manuum suarum
vinculis,</em> ab omnibus, inquam, peccatis ex interioribus
sive exterioribus contractis misericorditer
<nobr><sub></sub></nobr> expediri meretur.</p>
<p>Sed et alio modo ad praesentis vitae statum per
<em>arcum,</em> Deum omnipotentem, in <em>forti</em> autem, in quo
nobilis idem <em>arcus sedere</em> dignatur, homo vere <strong>761</strong>
humilis accipiatur. Nemo enim vere fortis non vere
humilis, quia qui vere humilis est, ad omnia et per
omnia fortiter subsistere potest. <em>Sedet in forti arcus,</em>
quia per invisibilem visitationis suae gratiam in vere
humili corde habitare et requiescere gaudet Dominus.</p>
<p>Beatus et vere beatus iste <em>fortis,</em> iste humilis, cui
<em>arcus</em> ille, quod est Christus, <em>sederit.</em> Quia per ejus
sessionem et commanentiam etiam in hac vita peccatorum
suorum meretur indulgentiam. Unde consequenter
subjungitur: <em>Et dissoluta sunt vincula brachiorum
</em><nobr><sub></sub></nobr> <em>et manuum ejus per manus potentis Jacob.</em>
Per <em>brachia,</em> quae viciniori quadam connexione corpori
junguntur, interiores sensus hominis non immerito
exprimuntur; in <em>manibus</em> vero exteriorum
sensuum accipiatur operatio. Sed et <em>vincula brachiorum</em>
ac <em>manuum</em> sunt illecebrae diaboli et carnalium
desideriorum. Ligatus brachiis et manibus
dicitur, qui ex diaboli suggestione illecebrosis desideriis
intrinsecus, illecebrosis actibus extrinsecus
irretitur. Sed si vere <em>fortis</em> fuerit, hoc est si in humilitate
persistens gratum se Deo sessorem praebuerit,
<em>vincula brachiorum ac manuum ejus solvuntur,</em>
quia interna carnalium retinacula desideriorum ita
adjutorio ipsius disrumpuntur, ut, licet per suggestionem
diaboli impetant, flectere tamen ad peccati
<nobr><sub></sub></nobr> consensum vel operationem non valeant. Sed unde
hoc nisi <em>per manus potentis Jacob?</em> Per <em>manus potentis
Jacob,</em> et divinae miserationis, ut praedictum
est, operatio, et virtuosa ipsius hominis in bonis
actibus accipi valet exercitatio, quia non incongrue
homo <em>potens Jacob, potens</em> inquam, <em>supplantator</em>
nominatur, quando cum potentia quadam et fortitudine
virtuosa opera, quibus vitia supplantantur et
pereunt, constanter operatur. Quae autem et quanta
supernae benedictionis gratia hujusmodi hominem
continuo sequatur, subsequens ordo verborum mystice
testatur</p>
<p><strong>762</strong> <em>Inde,</em> inquit, <em>egressus est pastor, lapis Israel.</em>
Quid est <em>inde? Inde,</em> inquit, hoc est ab illo homine
qui prius filia discurrens super murum fuit; qui,
<nobr><sub></sub></nobr> exasperantibus, jurgantibus invidentibusque malignis
spiritibus cedere nescius, per supplantationem
vitiorum tandem <em>Jacob</em> appellari meruit. Ex illo,
inquam, homine <em>pastor</em> plerumque talis <em>egreditur,</em>
qui nomen et officium pastoris quotidie in seipso
adimplere nititur.</p>
<p><em>Pastor</em> enim merito dici poterit, quando et lectionis
assiduitate, et orationis suavitate pascere seipsum
semper diligit. Hoc sane pastu nutritus in
virtutibus et virtuosis operibus nobiliter convalescit,
quia quidquid boni seminis in corde hominis
subortum fuerit, si orationis et lectionis humore
non rigatur, citius arescit. Unde Dominus in Evangelio:
<em>Aliud cecidit super petram, et natum aruit, quia
</em><nobr><sub></sub></nobr> <em>non habebat humorem</em> <strong>(Luc. VIII, 6)</strong>. Ergo qui pascuis
istis libenter et frequenter immoratur, si voluntas
Dei fuerit, ut pastor aliorum constitutus
<em>egredi</em> debeat, amoenum coelestis doctrinae pastum
ovibus suis suaviter et utiliter praebere poterit,
quia, etsi ad aliorum providentiam egredi habet, in
semetipso tamen <em>lapis Israel</em> esse non desinit. Israel
interpretatur <em>vir videns Deum.</em> Est quodammodo
quasi <em>lapis Israel,</em> quando sic pastoralis curae officia
exterius subministrat, quod tamen ad familiarem
contemplativae dulcedinis gratiam semper ad se
recurrere festinat. Cumque hoc modo corde et
animo frequenter ad Deum et in Deum revolvitur,
misericordia et benedictione, quam sequentia verba
<nobr><sub></sub></nobr> spiritaliter praetendunt, stabiliri meretur a Domino.
Sequitur:</p>
<p><em>Deus patris tui erit adjutor tuus, et omnipotens
benedicet tibi benedictionibus coeli desuper, benedictionibus
abyssi jacentis deorsum, benedictionibus
uberum et vulvae.</em> Ac <strong>763</strong> si dicatur: Deus omnipotens,
cujus te filium fecisti, cujus te fidelem
servum in omnibus exhibuisti, <em>adjutor tuus erit,</em>
quia in omnibus ad quaecunque perrexeris, quaecunque
incoeperis, paterno tibi auxilio semper tibi
assistere gaudebit. Cumque commissas tibi oves
amoenis et virentibus spiritalis doctrinae pascuis inducere
tentaveris, te comitabitur, te adjuvabit, quia
ad percipienda ex ore tuo aeternae salutis semina
per praevenientem visitationis suae gratiam subditorum
<nobr><sub></sub></nobr> tibi corda praeparabit.</p>
<p>Et vere magnifica benedictio ista, quia cujus vocem
Deus omnipotens ad corda audientium praevenerit,
huic procul dubio ostiarius aperit, huic Spiritus
sanctus ad suscipiendum cum suavitate aeterni
Patris verbum corda discipulorum invisibili benedictione
sua apta atque idonea efficit. Ait ergo:</p>
<p><em>Benedicet te benedictionibus coeli desuper, benedictionibus
abyssi jacentis deorsum, benedictionibus
uberum et vulvae.</em> In <em>benedictionibus coeli desuper</em> non
incongrue intelligitur coelestis dulcedinis multitudo,
in <em>benedictionibus abyssi jacentis deorsum</em> aeternae
damnationis amaritudo. Reseratis per praevenientem
misericordiam Dei cordibus auditorum etiam
ipsi doctori Omnipotens <em>benedicit,</em> quando eum, suae
<nobr><sub></sub></nobr> benedictionis et inspirationis gratia infusum, benedicentem,
verba vitae utiliter proferentem efficit,
ut, sive ad mulcendas justorum animas de aeternae
beatitudinis, beatae immortalitatis jucunditate et
gloria, sive ad terrendos peccatores et ad majorem
poenitentiae constantiam excitandos de infernalis
abyssi dolore et miseria benedictio ejus incipiat,
dulcem et jucundum aeternae salutis fructum in subditorum
cordibus pariat.</p>
<p>Benedicitur etiam <em>benedictionibus uberum,</em> quando
illi qui lac doctrinae coelestis, in <em>uberibus</em> cordis
conceptum, factis utcunque exsequi contendunt,
<strong>764</strong> ex ipsius praedicatione et doctrina magis ac
magis in desiderio coelestis patriae seipsos delectabiliter
<nobr><sub></sub></nobr> distendunt. Benedicitur autem <em>benedictionibus
vulvae,</em> quando et hi qui ad suscipienda lactis
spiritalis fluenta nondum se per amorem praeparaverunt,
ad nobile semen verbi Dei vulvam cordis
delectabiliter aperiunt.</p>
<p>Omni igitur praelato benedictionibus hujusmodi
divinitus honorato semper optandum est et supplicandum,
ne in se aut in subdito sibi populo eaedem
benedictiones decrescant, sed de die in diem
magis ac magis crescant et convalescant. Hoc sequenti
mox benedictione saepe dictus patriarcha
ostendit, cum dicit:</p>
<p><em>Benedictiones patris tui confortatae sunt benedictionibus
patrum ejus, donec veniret desiderium collium
</em><nobr><sub></sub></nobr> <em>aeternorum. Pater</em> boni cujusque praelati Deus est,
<em>patres patris</em> hujus, sicut superius diximus, patriarchas,
prophetas, apostolosque sanctos intelligimus.</p>
<p>In <em>collibus</em> autem <em>aeternis</em> sanctae electorum animae
non incongrue figurantur, quae excussis terrenae
occupationis oneribus, sanctis precibus, justis meditationibus
sublevati in ipso sui desiderio de convalle
hujus mortalitatis nonnunquam ad collem rapiuntur
sempiternae aeternitatis.</p>
<p>In <em>desiderio</em> eorumdem <em>collium</em> ipse, in quem angeli
prospicere desiderant, jure significatur, quia
ille solus super omnia et in omnibus ab eis quaeritur
et desideratur. Bene autem haec eadem benedictio,
licet latenter, insinuat quid fidelis quaeque
congregatio dilecto doctori suo suppliciter optare
<nobr><sub></sub></nobr> debeat a Domino. Dicat ergo ipsa orando et desiderando
quod beatus patriarcha dixit affirmando:</p>
<p><strong>765</strong> <em>Benedictiones patris tui confortatae sint benedictionibus
patrum ejus, donec veniat desiderium collium
aeternorum.</em> Ac si dicat: Benedictiones, quibus
a Patre tuo coelesti ut filius dilectus benedici meruisti,
<em>patrum ejus</em> patriarcharum, prophetarum,
apostolorum omniumque electorum, jam cum Christo
regnantium, factis et dictis, orationibus et meritis
ita <em>confortentur,</em> ut tua benedictio, tua, inquam,
doctrina et praedicatio nunquam finem accipiat,
quoadusque benedictus aeterni Patris Filius per visitantem
et consolantem benedictionis suae dulcedinem
<em>aeternis</em> illis <em>collibus,</em> animabus videlicet solam
aeternitatis gloriam quaerentibus, optatus et desideratus
<nobr><sub></sub></nobr> <em>veniat.</em></p>
<p><em>Fiant in capite Joseph, et in vertice Nazaraei inter
fratres suos. In capite Joseph</em> voluntas doctoris, in
<em>vertice</em> intentio accipitur voluntatis.</p>
<p>Optandum ergo est et supplicandum ut et bonam
aedificandi proximum voluntatem semper habeat, et
intentionem voluntatis ab appetitu humani favoris
sollicite custodiat, quia si solius Dei oculis placere in
benedictionibus suis quaesierit, <em>Nazaraeus,</em> id est
<nobr><sub></sub></nobr> mundus <em>inter fratres suos</em> merito dici poterit.</p>
<p>Sed quia ex sola solius Dei misericordia et miseratione
venit, ut et humiliter et utiliter verbum Dei
pronuntiare possit, ad eum, qui dat omnibus affluenter
et non improperat, <strong>766</strong> fidelis congregatio
hujusmodi supplicationis verba humiliter praemittere
ad Deum studeat:</p>
<p><em>Deus patris tui sit adjutor tuus, et Omnipotens benedicat
tibi benedictionibus coeli desuper, benedictionibus
abyssi jacentis deorsum,</em> ut perfectiores majori
supernae dulcedinis desiderio, te docente, inardescant
et inflammentur, et tardiores infernalis abyssi terroribus
expergefacti ad spiritalem constantiam provocentur.</p>
<p><em>Benedicat tibi benedictionibus uberum et vulvae,</em>
<nobr><sub></sub></nobr> quatenus illi, qui lac doctrinae coelestis intra ubera
cordis sui suscipere desiderant, in verbis tuis, unde
reficiantur et repleantur, inveniant, atque isti, qui
verbum Dei nondum per amorem suscipere meruerunt,
tandem in vulva cordis suaviter concipere incipiant.</p>
<p><em>Benedictiones patris tui confortatae sint benedictionibus
patrum ejus,</em> patriarcharum, prophetarum,
apostolorum omniumque justorum, <em>donec veniat desiderium
collium aeternorum,</em> donec sanctae illae animae
ad aeternitatis celsitudinem tendentes, illum in benedictionibus,
et cum benedictionibus tuis suscipiant,
quem prae omnibus et super omnia sitienter
desiderant.</p>
<p><em>Fiant in capite Joseph et in vertice Nazaraei inter
</em><nobr><sub></sub></nobr> <em>fratres suos:</em> Fiat, miserator Domine, et multiplici
dono misericordiae tuae, ut quoties <em>inter fratres
suos</em> verbum tuum pronuntiaturus consederit, voluntas
<strong>767</strong> et intentio voluntatis ejus talis sit, ut
in doctrina sua nihil cogitet, quaerat aut desideret,
nisi ut in ipso et in subdito sibi populo tu solus
<strong>768</strong> honoreris et glorificeris, cujus honor et gloria
permanet per infinita saecula saeculorum. Amen.<span class="text-blue-600 font-bold"