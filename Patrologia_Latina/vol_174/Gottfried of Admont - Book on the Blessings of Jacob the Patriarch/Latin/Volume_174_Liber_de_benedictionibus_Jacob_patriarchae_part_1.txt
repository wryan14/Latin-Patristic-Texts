729 CAPUT PRIMUM.
De benedictione Ruben primogeniti filiorum Jacob.  
Statum praesentis Ecclesiae Jacob patriarcha in
Spiritu sancto praevidens, in benedicendis filiis suis
hunc eumdem statum his verbis exprimit dicens:
Ruben primogenitus meus, tu fortitudo mea et principium
doloris mei, prior in donis, major in imperio,
effusus es sicut aqua (Gen. XLIX). A Ruben primogenito
prophetando incipit, et sic enumeratis
singulis usque ad Benjamin, qui novissimus est,
descendendo pervenit. Et quia totius ordo Ecclesiae
in praelatis constat et subditis, per Ruben primogenitum,
praelati possunt intelligi; per Benjamin
novissimum, boni et perfecti quique subditi. Et digne
 quidem bonus quisque praelatus Ruben, quod interpretatur
videns filium, nominari poterit, quando
et sibi et filio suo, bono scilicet subdito, provido
circumspectionis oculo, pro posse et nosse suo, in
 omnibus providere studuerit: qui etiam primogenitus
Dei non immerito dicitur, quia sicut antiquitus
regnum, et sacerdotium jure haereditario debebatur,
primogenitis, ita nunc spiritali dignitate boni quique
praelati reges sunt et sacerdotes. Reges revera
potentissimi sunt, qui seipsos bene vivendo et subjectos
sibi salubriter admonendo regere norunt; sacerdotes
nihilominus sunt, quia dona et sacrificia
pro se 730 et pro subdito sibi populo quotidie
offerunt.
Tales profecto reges et sacerdotes, verus noster
Jacob Deus omnipotens, quasi blandiendo alloquitur
dicens: Tu fortitudo mea. Bene fortitudo Domini
merentur appellari, quando confortati in Domino
et in potentia virtutis ejus, fortiter et viriliter
 carnalibus desideriis resistunt, et infirmos
quosque sibi subditos, non solum verbo praedicationis,
sed et sanctae orationis studio sustentare atque
confortare non desistunt.
 Qualiter autem tam laudabilis fortitudo acquiratur,
sequentibus verbis mystice insinuatur, cum
protinus subinfertur: Et principium doloris mei.
Est dolor malus, per quem homo a Deo separatur;
et est dolor bonus, quem misericors Dominus
suum dolorem esse fatetur. Dolorem bonum honus
praelatus habet, quando pro suis et subditorum
peccatis et excessibus Deo assidue supplicando gemit
et dolet. Dolorem bonum habet, quando affligitur
et contristatur quod mortalitatis hujus vinculis
irretitus tandiu a Domino peregrinatur. Sic, sic
plangendo seipsum coram Domino fit principium
doloris Dei, ad dolorem poenitentiae et satisfactionis,
atque ad desiderium vitae perennis verbo et
exemplo subditos suos humiliter excitando. Talis
 praelatorum atque subditorum dolor, dolor 731 Dei
Patris jure dicitur, quia talem dolorem ipse approbat,
quia dolorem suorum suum dolorem deputat.
Ait ergo, tu primogenitus meus, tu fortitudo mea et
principium doloris mei. Ac si dicat: Tu merito teipsum
et subditos secundum voluntatem meam regere,
tu imbecilles meos sustentare, tu dolorem meum,
dolorem, inquam, mihi placitum, in cordibus meorum
excitare debes, quia prior in donis, major es in
imperio. Prior in donis es, quia majori prudentiae et
sapientiae, majori intellectus ac caeterarum charismate
virtutum prae caeteris te donavi. Major in imperio,
quia aliis te hominibus Dominum, magistrum atque
doctorem praefeci.
Sed et tu donis meis ex parte respondisti. Effusus
 enim es, sicut aqua. Per aquam designatur
praedicationis et spiritualis doctrinae gratia, sicut
aliunde in Evangelio Dominus testatur, cum dicit:
Qui biberit aquam, quam ego do, fiet in eo fons aquae
salientis in vitam aeternam (Joan. IV, 14). Sicut
enim aqua exstinguit, lavat, reficit; ita predicatio
bonorum lavat corda subditorum, eliciens ex abysso
cordis aquam compunctionis, per quam fit emundatio
peccatorum, exstinguit sitis ardorem, reficit,
imo suscitat esuriem et sitim coelestium gaudiorum.
Ad hanc gratiam dum bonus praelatus pervenerit,
in quanta se humilitate custodire debeat sequenti
verbo apte insinuatur, cum dicitur: Ne
crescas. Est quoddam crescere bonum, et est
 quoddam crescere malum. Bene quidem crescit,
qui in virtutibus augetur; male crescit,
qui ex virtutum augmento in tumorem mentis
elevatur: 732 Ergo ne crescas, inquit, hoc est
non in altitudinem cordis, non superbiam, vel grossitudinem
mentis elevatus, attribuendo tibi quod
meum est, mihi appareas ingratus. A me enim accepisti
quidquid habes; ego sum, qui dedi, ego,
cum voluero, quae mea sunt auferre potero: Misereor
enim cui voluero, et clemens ero in quem mihi
placuerit (Exod. XXXIII, 19). Quanto ergo ex munere
meo sublimior es, tanto humilior coram oculis
tuis, totum quod habes soli mihi ascribere
debes.
Ascendisti enim cubile patris tui. Per cubile patris
 innocentes atque castas, mundas et immaculatas
subditorum animas possumus intelligere, quae convenienter
cubile Patris Dei nominari possunt, quia
ei, quem nec ipsi coeli capiunt, jucundum et desiderabilem
requiem in semetipsis faciunt. Cubile,
inquit, Patris tui ascendisti, quia potestatem et dominium
super corpora et animas humilium meorum
in loco et vice mea accepisti. Ergo si ex tanto
meo dono intrinsecus creveris, hoc est, si in vera
humilitate te non custodieris, maculasti stratum
meum. Stratum Dei cor significat boni cujusque
praelati. Quod cum semper Deo in humilitate substerni
debeat, male quodammodo maculatur, quando
noxio superbiae et elationis pulvere respergitur et
foedatur.
 Sed quia per Ruben primogenitum Jacob, ordinem,
vitam et conversationem praelatorum congrue
intelligenda diximus, nunc etiam videndum est
quomodo in novissimo ejusdem filio, qui est Benjamin,
perfectorum ordinem subditorum notare valeamus.