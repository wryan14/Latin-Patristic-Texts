751 CAPUT X.
De benedictione Joseph ejusque allegorico significatu. 
Filius accrescens Joseph, filius accrescens et decorus
 aspectu (Gen. XLIX). Possunt primum haec
verba specialiter ad specialem et unigenitum aeterni
Patris Filium dignissime referri, qui Joseph jure
nominatur, quia ipse est Creator noster et Recreator.
Ipse totius salutis nostrae auctor est et augmentator,
qui, cum Deus et homo sit, non semel, sed bis
filius accrescens, filius accrescens prophetali praesagio
a beato patriarcha appellari debuit. Ipse est
enim Filius accrescens Dei Patris in coelo secundum
divinitatem; ipse etiam filius accrescens Virginis
matris in terra secundum humanitatem. Quomodo
autem Deo Patri, semper et sine initio ingenito,
Deus Filius semper et sine initio ab eodem Patre
genitus accrescat, non est qui discutere debeat aut
 valeat. Ipsi enim, a quo genitus, per omnia coaequalis,
coomnipotens exstat et coaeternus. Sed qui
secundum naturam divinitatis nec major nec minor
potuit fieri, per assumptam humanitatis formam accrescere
dignatus est homini. Illud tamen crescere
tam mundum, tam purum, tamque sanctum fuerat,
quod nullo unquam aspergine maculari poterat.
Unde convenienter subjungitur, et decorus aspectu.
In ipsa enim, quam assumpsit, humanitatis infirmitate
totus castus, totus mundus, totus integer permansit,
ideoque ad videndum Deo Patri et angelico
coetui semper amabilis, delectabilis atque desiderabilis
fuit. Ipse est speciosus forma, cujus aspectum
et decorem egregius propheta David in Spiritu sancto
praevidens debitis laudibus extulit dicens: Speciosus
 forma prae filiis hominum (Psal. XLIV, 3).
Speciosus quippe erat, quia solus sine peccato conceptus
atque natus, solus inter peccatores sine peccato
conversatus, in suae pulchritudinis decore permanebat.
Non enim venit, ut in peccatis nostris
contaminaretur, sed ut contaminatos mundaret,
aeternaeque mortis umbrae involutos ad lucem et gloriam
vitae perpetis revocaret. Ergo apte mox subinfertur:
752 Filiae discurrerunt super murum. Sed exasperaverunt
et jurgati sunt, invideruntque illi habentes
jacula. Per murum intelligitur divinitas Christi,
qui vere murus est Ecclesiae suae, quam miserationis
suae munimine custodiendo protegit, protegendo custodit,
propheta testante, qui dicit: Urbs fortitudinis
 nostrae Sion Salvator, ponetur in ea murus et
antemurale (Isa. XXVI, 1). Per filias vero, quod est
nomen infirmitatis, non immerito intelligimus humanas
infirmitates, quas nulla necessitate, sed pro
sola charitate in se suscepit. Discursus filiarum humanas
significat affectiones, quae eum, qui in divinitate
sua stabilis, incommmutabilis atque impassibilis
erat, in suscepta propter nos humanitate mutabilem,
passibilem, de contumelia ad contumeliam, de loco
ad locum discurrentem fecerunt. In hujuscemodi
discursu exasperaverunt et jurgati sunt, invideruntque
illi habentes jacula. In his, qui habentes jacula
Dominum exasperaverunt, perversa malignorum spirituum
agmina accipi possunt, qui diversis diversarum
tentationum jaculis abundant, quibus bonos et
 malos, justos et injustos omni tempore impugnant.
Sed et eadem jacula sua ab ipso suo omniumque
Creatore et Dominatore non continuerunt, sed juxta
praesentem hanc prophetiam primo eum exasperaverunt,
dehinc contra eum jurgati sunt, ad ultimum
inviderunt. Exasperaverunt eum, quando in ipso, ut
ita dicam, nativitatis suae primordio, impii Herodis
furorem contra eum suscitaverunt, ob cujus saevitiam
ita parvulus, ita vagiens, ita tenellus in Aegyptum
angelo admonente fugatus, ibique usque ad
obitum ejusdem Herodis est occultatus. Sed quem
exasperationibus istis et aliis hujusmodi exstinguere
in infantia non potuerunt, jurgiis postmodum appetere
non timuerunt dicentes: Si Filius Dei es, dic
 ut lapides isti panes fiant (Matth. IV, 3); et rursum:
Si Filius Dei es, 753 mitte te deorsum (ibid., 6); iterumque:
Haec omnia tibi dabo, si cadens adoraveris me
(ibid., 9). Sed cum nec sic praevaluissent, sed venenata
malitiae suae jacula tandem contra spem suam
in se relisa conspexissent, majoribus nequitiae suae
facibus inflammati tandiu illi inviderunt, quoadusque
per membra sua crucis suspendio occiderunt.
Sed et alio modo per habentes jacula ipsos Judaeos
accipimus, qui legem quidem et prophetas habebant,
quibus velut fortibus quibusdam jaculis hostem antiquum
repercutere et expugnare debuerant. Qui
venientem in carne Dominum propter salutem ipsorum
non suscipientes, incredulitate et mala vita
sua exasperaverunt; deinde ad majorem iniquitatis
 suae cumulum jurgati sunt contra eum, nomen ejus
blasphemantes, dictisque ejus atque factis calumniose
in omnibus contradicentes; ad ultimum inviderunt
illi. Gravis enim erat eis ad videndum, nec
prius ab eadem invidia sua vel odio conquieverunt,
donec inter duos latrones appensum ignominiosae
mortis supplicio condemnaverunt. Sed in eo in quo
vinci videbatur, vincebat, quia glorioso mortis suae
triumpho mortis imperium evacuabat. Unde sequitur:
Sedit in forti arcus ejus, et dissoluta sunt vincula
brachiorum ac manuum ejus per manus potentis Jacob.
Arcus, qui ex ligno et chorda, vel cornu et
chorda constat, eumdem Dominum ac Redemptorem
nostrum nobiliter demonstrat. Potest enim designari
 per chordam sanctissima ejus caro, diversis
tribulationum angustiis mirabiliter attracta atque distenta;
per lignum vero sive cornu omnipotens ejus
divinitas, quae rigida quodammodo et inflexibilis ad
compatiendum humanis miseriis permanebat, quousque
nobilis haec chorda, sacrosancta videlicet caro
Christi, torqueri opprobriis et illusionibus trahi
atque distendi crucis affixionibus nostrae causa salutis
incipiebat. Attracta chorda per humanitatis
passionem, mox divinitas inclinata est ad compassionem,
quia quanto durius unigenitus Dei Filius in
carne patiebatur, tanto benignus Deus Pater ad reconciliationem
generis humani flectebatur. Hic est
enim arcus ille, quem 754 olim idem Pater repromisit
dicens: Ponam arcum meum iu nubibus coeli
 (Gen. IX, 13). Sedit in forti arcus iste, hoc est in fortitudine
magna et gravi attractus est, quando, peractis
omnibus propter quae venerat, tandem in
crucis stipite elevatus, felle acetoque potatus, dixit:
Consummatum est (Joan. XIX, 30). Moxque mirum
in modum sagittam nobilem et electam, fortem nimis
et acutam, sacrosanctam videlicet animam suam
tanta potentia et fortitudine emisit, quod etiam ipsa
inferni novissima potenter penetravit disturbatoque
mortis imperio fortem mortis principem fortiter
colligavit. Nec mora, dissoluta sunt, sicut sequitur,
vincula brachiorum et manuum ejus per manus potentis
Jacob. In brachiis ac manibus ejus patriarchae,
prophetae caeterique electi ejus non incongrue significantur,
 qui originali peccato constricti, in tenebris
et in umbra mortis per multa annorum millia
captivi tenebantur. Quorum vincula tandem per manus
potentis Jacob dissoluta sunt, quando divinitatis
illius splendore subito collustrati, abolito peccatorum
chirographo ad pristinam libertatem meruerunt revocari.
Tunc implebatur, quod sequentibus verbis
patriarchae longe ante nobiliter praefigurabatur:
Inde, inquit, pastor egressus est lapis Israel. Per
Israel, qui interpretatur vir videns Deum, sanctos et
electos angelicos spiritus non indigne accipimus,
qui a die conditionis suae desiderabilem Creatoris
sui faciem sine intermissione vident, quia nulla unquam
mutabilitatis inconstantia vel ad momentum
quidem a contuenda divinitatis illius claritate separari
 vel averti potuerunt. Illorum lapis idem Deus
omnipotens fuit et est, quia eos, ne caderent, sustentavit,
et ne cadere ulterius possent, sua fortitudine
atque potentia stabilivit et corroboravit. igitur
qui in coelo lapis angelorum, ex inferno egressus est
Pastor hominum et Redemptor, quos in cavernosis
tartareae civitatis anfractibus oberrantes, et diuturna
exspectatione adventus illius inter fauces lupi, hostis
videlicet antiqui, nimium laborantes, tandem victor
evexit, et ad amoena vitae coelestis pascua misericorditer
revexit. 755 Sicque demum adimpleta est
subjecta patriarchae prophetia, qua dixit:
Deus patris tui erit adjutor tuus et omnipotens benedicet
tibi benedictionibus coeli desuper, benedictionibus
abyssi jacentis deorsum, benedictionibus uberum
 et vulvae. Deus patris Domini ac Salvatoris
nostri Jesu Christi divinitas est Dei omnipotentis,
quae semper et in omnibus eum adjuvabat, quae
omnia opera ejus in ipso et cum ipso operata est,
quia sicut post assumptam humanitatem verus semper
homo fuit, sic etiam verus Deus nunquam esse
desiit. Sed et omnipotens, id est Spiritus sanctus benedixit
ei, quando inaudito et ineffabili munere corda
discipulorum replevit, eosque ad glorificandum, benedicendum
et magnificandum nomen ejus fortes,
intrepidos atque constantes effecit. Igitur Deus Pater,
Deus Spiritus sanctus Deo Filio benedictionibus coeli
desuper, benedictionibus abyssi jacentis deorsum benedixit,
quia in ipso, ut ait Apostolus, complacuit
omnem plenitudinem inhabitare, et per eum reconciliari
 omnia in ipsum, pacificans per sanguinem crucis
ejus, sive quae in coelis, sive quae in terris sunt (Coloss.
I, 19, 20). Quae in coelis sunt sive quae in terris pacificavit,
quia numerum sanctorum angelorum, qui imminutus
erat, glorioso sanguinis sui pretio, redemptorum
videlicet suorum numero, restaurare et reintegrare
incoepit. Sicque pariete inimicitiarum, qui non modo
inter Deum et hominem, sed et inter angelum et
hominem erat, in carne sua soluto, gaudet homo felici
recuperatus commercio, gaudenti angelorum
quandoque admittendus consortio.
Sed et alio modo benedixit ei Omnipotens benedictionibus
coeli desuper, quando coeli, coelestes scilicet
chori angelorum, induto carne novae laudis applaudebant
 carmine dicentes: Gloria in altissimis Deo,
et in terra pax hominibus bonae voluntatis (Luc. II, 14).
Benedixit ei benedictionibus abyssi jacentis deorsum,
quando post gloriosum mortis triumphum descendenti
ad inferos sanctorum populus, qui tenebatur in
morte captivus, laetis acclamabat vocibus: 756
Advenisti desiderabilis, quem exspectabamus in tenebris,
ut educeres hac nocte vinculatos de claustris. Te
nostra vocabant suspiria; te larga requirebant lamenta.
Tu factus es spes desperatis, magna consolatio
in tormentis. Benedixit ei benedictionibus uberum,
quando ubera primitivae illius Ecclesiae, quae in apostolis
coepit, quae jam lacti coelestis fidei et doctrinae
divinitus praeparata erant, mirifico Spiritus sancti
adventu nova quadam et inaudita superni muneris
 ubertate repleri incipiebant. Benedixit ei benedictionibus
vulvae, quando gentes, quae fidem ejus nondum
susceperunt, in vulvam matris sanctae Ecclesiae collectae,
pabuloque spiritalis gratiae paulatim refectae,
in vulva proprii cordis eumdem Dominum ac Redemptorem
nostrum concipere per fidem et parere
meruerunt. Sed benedictiones istae Filii accrescentis,
Filii Dei omnipotentis, ipso moriente, resurgente
atque ascendente finem non acceperunt, sed nunc
et usque in finem saeculi semper manent et manebunt,
quod verbis sequentibus apte figuratur, cum
dicitur:
Benedictiones patris tui confortatae sunt benedictionibus
patrum ejus, donec veniret desiderium collium
aeternorum. Pater Domini nostri Jesu Christi, sicut
 praemisimus, Deus omnipotens est. Patres hujus
Patris non solum patriarchae et prophetae, ex quorum
semine secundum carnem genitus est, fuerunt, sed
et sanctissimi ejus apostoli, caeterique justi et electi,
qui per praedicationis suae doctrinam eum in cordibus
credentium genuerunt. Benedictiones patris tui
confortatae sunt benedictionibus patrum ejus. Quasi
dicat: Benedictiones, quas a Deo Patre suscepisti,
quas per baptismi gratiam et peccatorum indulgentiam
ad evacuandum primi hominis maledictum nascendo,
moriendo, resurgendo adduxisti, benedictionibus
Patrum ejus, non modo apostolorum aliorumque
sanctorum doctorum, qui jam decesserunt, sed
et eorum, qui, cum quotidie in sancta Ecclesia docendo,
baptizando generant, quotidie confortantur;
 quia quotidie innovantur, donec veniat desiderium
collium aeternorum, 757 angelorum videlicet in
aeternitatis celsitudine consistentium. Illorum desiderium
est, ut praesentis saeculi cursus evolvatur,
quatenus chorus illorum electorum hominum numero
compleatur. Ad eadem optanda et desideranda
in fine benedictionum suarum fidelis nos admonet
et hortatur patriarcha.
Fiant, inquit, in capite Joseph, et in vertice Nazaraei
inter fratres suos. Ac si dicatur: Vigeant benedictiones
istae in mente praelatorum, vigeant et in
intentione subditorum, ut in omnibus actibus suis
et affectibus tam purae mentis, tam sanctae intentionis
inveniantur, ut inter fratres suos, sanctos videlicet
 angelos, quandoque annumerari mereantur.
His secundum allegoriam pro modulo nostro transmissis,
ad mysticum moralitatis sensum oculum
cordis reducamus, et qualiter haec eadem verba perfecto
cuilibet praelato spiritaliter conveniant, subtilius
videamus: