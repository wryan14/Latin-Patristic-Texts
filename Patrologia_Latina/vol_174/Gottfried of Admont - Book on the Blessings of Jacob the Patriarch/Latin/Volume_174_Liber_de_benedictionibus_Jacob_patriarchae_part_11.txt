CAPUT XI.
De eadem benedictione Joseph, ejusque morali significatu. 
Joseph, sicut dicere coepimus, formam gerit electi
cujusque et perfecti praelati, qui per quotidiana
bonorum operum augmenta ad insignia spiritalium
virtutum quotidie proficit incrementa. Qui cum hoc
modo coram Patre suo, vero scilicet Jacob augetur,
dulcissimo filii vocabulo semel atque iterum vocari
 meretur: Filius accrescens Joseph, filius, inquit, accrescens
(Gen. XLIX). Per binam hanc repetitionem,
binam Dei et proximi accipere possumus dilectionem,
quam, cum is, qui aliis praeesse debet, perfecte
consecutus erit, filius accrescens, filius accrescens
jure dici valebit. Filius enim est ejus quem imitatur,
quem honorat, cui conformis fieri laborat; filius accrescens
in dilectione Dei, filius accrescens in aedificatione
proximi. Quanto enim Patri suo coelesti per
dilectionem veram et perfectam intus accrescit,
tanto ad aedificationem proximorum ipsius adjutorio
intus convalescit.
Dicitur etiam decorus aspectu, quando et intus a
consensu peccati, et foris ab opere peccati, quantum
possibile est homini, decorum se et amabilem
 divinis conspectibus praesentare contendit, et in omnibus,
quae agit, vel divino honori, vel proximorum
aedificationi 758 intendit. Huic procul dubio desiderabilis
haec, quae subjungitur accedit benedictio:
Filiae, inquit, discurrerunt super murum. Filia,
sicut praediximus, nomen est infirmitatis. Et bene
filiarum nomine infirmas conversorum animas intelligere
possumus, quae super murum quodam modo
discurrere incipiunt, quando vivum illum lapidem,
lapidem angularem Christum, quem Jacob capiti suo
supposuit, principale cordi suo fundamentum supponere
diligunt, omnem voluntatem suam secundum
illius dirigentes, ipsique soli, qui super omnia est,
moribus et vita placere cupientes.
Et notandum quod dicitur discurrerunt. Omnis,
 qui currit, non stat, non moratur, sed properanter
quo tendit pertingere conatur. Igitur in discursu
filiarum super murum discurrentium non incongrue,
juxta hunc sensum, intelligitur constans et fortis
fervor novitiorum, qui quasi discurrere super murum
dicuntur, quando non pigri, non tepidi, sed
strenuo quodam fervore, ferventi strenuitate ad
Deum et in Deum transmigrare nituntur. Talem
hunc discursum futurum in filiis Dei David propheta
in 759 Spiritu sancto praevidebat, cum dixit:
Ibunt de virtute in virtutem, videbitur Deus deorum
in Sion (Psal. LXXXIII, 8). Sed quia quandiu in hac
vita sumus, laboribus atteri, vitiis tentari habemus,
consequenter subinfertur:
 Sed exasperaverunt et jurgati sunt, invideruntque
illi habentes jacula. Per habentes jacula, sicut superius
diximus, malignorum spiritum agmina intelligimus,
qui jacula tentationum habent, quibus armati
contra Joseph et filios ejus incedunt, quibus incautas
animas a statu rectitudinis suae modo vulnerando
dejiciunt, modo vulneratas omnino interficiunt. Sed
quid est, exasperaverunt, jurgati sunt, inviderunt? Per
tria haec verba tria tentationum vicissim sibi succedentium
notantur tempora. Primum tempus conversionis,
secundum processionis, tertium perfectionis,
sive vitae consummationis. Exasperant incipientes,
jurgantur contra proficientes, invidiae jaculis impetunt
perficientes. Exasperant in inchoatione hominem,
quando plerumque anxiam quamdam cordis
 ei ingerunt amaritudinem, ut, dum minus sapit, quidquid
auditur exterius, vel videtur, a coelestis patriae
desiderio facilius animus impediatur vel revocetur.
Sed qui diabolicae amaritudinis hujus compedes
in seipso disruperit, et per angustam spiritalis conversionis
viam spe vitae melioris constanter ambulare
proposuerit, contra hunc quasi in processione virtutum
stantem jurgantur, quia nunc mundo, nunc propria
carne, modo prosperis, modo adversis retardare
conantur. Devictis tandem exasperationibus et
jurgiis succedit invidia, qua etsi positos in perfectionis
culmine laedere non possunt, laedere tamen
semper cupiunt. Exasperant, ut diximus, in inchoatione,
jurgantur in processione, invident in vitae consummatione,
quia nec ipsa hora, 760 quando extrema
 sors occurrerit, secura ab illorum invidia esse
poterit, quia cui ex vero tunc nocere non possunt,
huic fallaciae suae jacula procaciter obtendunt.
Qui autem exasperantibus, jurgantibus invidentibusque
illis in praesenti non cedit, iste invidiosis
falsitatis illorum objectionibus terreri in extremis
non poterit, quia, sicut dicitur in consequentibus:
Sedit in forti arcus ejus. Arcus iste, qui ex ligno et
chorda constat, hominem ex anima et corpore consistentem
congrue significat.
Arcus quidem, id est homo, qui chordam suam,
quod est caro, a vitiorum humoribus exsiccando,
vigiliis, jejuniis caeterisque piis laboribus frequenter
contorquendo et macerando fortiter hic distenditur,
post hujus vitae metam in forti sedebit, quia in Christo
 et cum Christo, qui per fortem intelligitur, aeternaliter
requiescere habebit. In illa perpetuae quietis
sessione perfecte implebitur, quod subjuncto sequentis
litterae ordine figuraliter exprimitur.
Et dissoluta sunt, inquit, vincula brachiorum et
manuum ejus per manus potentis Jacob. Unum eumdemque
Dominum ac Redemptorem nostrum, quem
per fortem in praecedentibus, etiam per Jacob hic intelligimus.
Omnis ergo, qui in hoc forti sedem aeternae
quietis sortietur, per manum, id est omnipotentem
ejus operationem, per miram et magnificam ejus miserationem
ab omnibus brachiorum ac manuum suarum
vinculis, ab omnibus, inquam, peccatis ex interioribus
sive exterioribus contractis misericorditer
 expediri meretur.
Sed et alio modo ad praesentis vitae statum per
arcum, Deum omnipotentem, in forti autem, in quo
nobilis idem arcus sedere dignatur, homo vere 761
humilis accipiatur. Nemo enim vere fortis non vere
humilis, quia qui vere humilis est, ad omnia et per
omnia fortiter subsistere potest. Sedet in forti arcus,
quia per invisibilem visitationis suae gratiam in vere
humili corde habitare et requiescere gaudet Dominus.
Beatus et vere beatus iste fortis, iste humilis, cui
arcus ille, quod est Christus, sederit. Quia per ejus
sessionem et commanentiam etiam in hac vita peccatorum
suorum meretur indulgentiam. Unde consequenter
subjungitur: Et dissoluta sunt vincula brachiorum
 et manuum ejus per manus potentis Jacob.
Per brachia, quae viciniori quadam connexione corpori
junguntur, interiores sensus hominis non immerito
exprimuntur; in manibus vero exteriorum
sensuum accipiatur operatio. Sed et vincula brachiorum
ac manuum sunt illecebrae diaboli et carnalium
desideriorum. Ligatus brachiis et manibus
dicitur, qui ex diaboli suggestione illecebrosis desideriis
intrinsecus, illecebrosis actibus extrinsecus
irretitur. Sed si vere fortis fuerit, hoc est si in humilitate
persistens gratum se Deo sessorem praebuerit,
vincula brachiorum ac manuum ejus solvuntur,
quia interna carnalium retinacula desideriorum ita
adjutorio ipsius disrumpuntur, ut, licet per suggestionem
diaboli impetant, flectere tamen ad peccati
 consensum vel operationem non valeant. Sed unde
hoc nisi per manus potentis Jacob? Per manus potentis
Jacob, et divinae miserationis, ut praedictum
est, operatio, et virtuosa ipsius hominis in bonis
actibus accipi valet exercitatio, quia non incongrue
homo potens Jacob, potens inquam, supplantator
nominatur, quando cum potentia quadam et fortitudine
virtuosa opera, quibus vitia supplantantur et
pereunt, constanter operatur. Quae autem et quanta
supernae benedictionis gratia hujusmodi hominem
continuo sequatur, subsequens ordo verborum mystice
testatur
762 Inde, inquit, egressus est pastor, lapis Israel.
Quid est inde? Inde, inquit, hoc est ab illo homine
qui prius filia discurrens super murum fuit; qui,
 exasperantibus, jurgantibus invidentibusque malignis
spiritibus cedere nescius, per supplantationem
vitiorum tandem Jacob appellari meruit. Ex illo,
inquam, homine pastor plerumque talis egreditur,
qui nomen et officium pastoris quotidie in seipso
adimplere nititur.
Pastor enim merito dici poterit, quando et lectionis
assiduitate, et orationis suavitate pascere seipsum
semper diligit. Hoc sane pastu nutritus in
virtutibus et virtuosis operibus nobiliter convalescit,
quia quidquid boni seminis in corde hominis
subortum fuerit, si orationis et lectionis humore
non rigatur, citius arescit. Unde Dominus in Evangelio:
Aliud cecidit super petram, et natum aruit, quia
 non habebat humorem (Luc. VIII, 6). Ergo qui pascuis
istis libenter et frequenter immoratur, si voluntas
Dei fuerit, ut pastor aliorum constitutus
egredi debeat, amoenum coelestis doctrinae pastum
ovibus suis suaviter et utiliter praebere poterit,
quia, etsi ad aliorum providentiam egredi habet, in
semetipso tamen lapis Israel esse non desinit. Israel
interpretatur vir videns Deum. Est quodammodo
quasi lapis Israel, quando sic pastoralis curae officia
exterius subministrat, quod tamen ad familiarem
contemplativae dulcedinis gratiam semper ad se
recurrere festinat. Cumque hoc modo corde et
animo frequenter ad Deum et in Deum revolvitur,
misericordia et benedictione, quam sequentia verba
 spiritaliter praetendunt, stabiliri meretur a Domino.
Sequitur:
Deus patris tui erit adjutor tuus, et omnipotens
benedicet tibi benedictionibus coeli desuper, benedictionibus
abyssi jacentis deorsum, benedictionibus
uberum et vulvae. Ac 763 si dicatur: Deus omnipotens,
cujus te filium fecisti, cujus te fidelem
servum in omnibus exhibuisti, adjutor tuus erit,
quia in omnibus ad quaecunque perrexeris, quaecunque
incoeperis, paterno tibi auxilio semper tibi
assistere gaudebit. Cumque commissas tibi oves
amoenis et virentibus spiritalis doctrinae pascuis inducere
tentaveris, te comitabitur, te adjuvabit, quia
ad percipienda ex ore tuo aeternae salutis semina
per praevenientem visitationis suae gratiam subditorum
 tibi corda praeparabit.
Et vere magnifica benedictio ista, quia cujus vocem
Deus omnipotens ad corda audientium praevenerit,
huic procul dubio ostiarius aperit, huic Spiritus
sanctus ad suscipiendum cum suavitate aeterni
Patris verbum corda discipulorum invisibili benedictione
sua apta atque idonea efficit. Ait ergo:
Benedicet te benedictionibus coeli desuper, benedictionibus
abyssi jacentis deorsum, benedictionibus
uberum et vulvae. In benedictionibus coeli desuper non
incongrue intelligitur coelestis dulcedinis multitudo,
in benedictionibus abyssi jacentis deorsum aeternae
damnationis amaritudo. Reseratis per praevenientem
misericordiam Dei cordibus auditorum etiam
ipsi doctori Omnipotens benedicit, quando eum, suae
 benedictionis et inspirationis gratia infusum, benedicentem,
verba vitae utiliter proferentem efficit,
ut, sive ad mulcendas justorum animas de aeternae
beatitudinis, beatae immortalitatis jucunditate et
gloria, sive ad terrendos peccatores et ad majorem
poenitentiae constantiam excitandos de infernalis
abyssi dolore et miseria benedictio ejus incipiat,
dulcem et jucundum aeternae salutis fructum in subditorum
cordibus pariat.
Benedicitur etiam benedictionibus uberum, quando
illi qui lac doctrinae coelestis, in uberibus cordis
conceptum, factis utcunque exsequi contendunt,
764 ex ipsius praedicatione et doctrina magis ac
magis in desiderio coelestis patriae seipsos delectabiliter
 distendunt. Benedicitur autem benedictionibus
vulvae, quando et hi qui ad suscipienda lactis
spiritalis fluenta nondum se per amorem praeparaverunt,
ad nobile semen verbi Dei vulvam cordis
delectabiliter aperiunt.
Omni igitur praelato benedictionibus hujusmodi
divinitus honorato semper optandum est et supplicandum,
ne in se aut in subdito sibi populo eaedem
benedictiones decrescant, sed de die in diem
magis ac magis crescant et convalescant. Hoc sequenti
mox benedictione saepe dictus patriarcha
ostendit, cum dicit:
Benedictiones patris tui confortatae sunt benedictionibus
patrum ejus, donec veniret desiderium collium
 aeternorum. Pater boni cujusque praelati Deus est,
patres patris hujus, sicut superius diximus, patriarchas,
prophetas, apostolosque sanctos intelligimus.
In collibus autem aeternis sanctae electorum animae
non incongrue figurantur, quae excussis terrenae
occupationis oneribus, sanctis precibus, justis meditationibus
sublevati in ipso sui desiderio de convalle
hujus mortalitatis nonnunquam ad collem rapiuntur
sempiternae aeternitatis.
In desiderio eorumdem collium ipse, in quem angeli
prospicere desiderant, jure significatur, quia
ille solus super omnia et in omnibus ab eis quaeritur
et desideratur. Bene autem haec eadem benedictio,
licet latenter, insinuat quid fidelis quaeque
congregatio dilecto doctori suo suppliciter optare
 debeat a Domino. Dicat ergo ipsa orando et desiderando
quod beatus patriarcha dixit affirmando:
765 Benedictiones patris tui confortatae sint benedictionibus
patrum ejus, donec veniat desiderium collium
aeternorum. Ac si dicat: Benedictiones, quibus
a Patre tuo coelesti ut filius dilectus benedici meruisti,
patrum ejus patriarcharum, prophetarum,
apostolorum omniumque electorum, jam cum Christo
regnantium, factis et dictis, orationibus et meritis
ita confortentur, ut tua benedictio, tua, inquam,
doctrina et praedicatio nunquam finem accipiat,
quoadusque benedictus aeterni Patris Filius per visitantem
et consolantem benedictionis suae dulcedinem
aeternis illis collibus, animabus videlicet solam
aeternitatis gloriam quaerentibus, optatus et desideratus
 veniat.
Fiant in capite Joseph, et in vertice Nazaraei inter
fratres suos. In capite Joseph voluntas doctoris, in
vertice intentio accipitur voluntatis.
Optandum ergo est et supplicandum ut et bonam
aedificandi proximum voluntatem semper habeat, et
intentionem voluntatis ab appetitu humani favoris
sollicite custodiat, quia si solius Dei oculis placere in
benedictionibus suis quaesierit, Nazaraeus, id est
 mundus inter fratres suos merito dici poterit.
Sed quia ex sola solius Dei misericordia et miseratione
venit, ut et humiliter et utiliter verbum Dei
pronuntiare possit, ad eum, qui dat omnibus affluenter
et non improperat, 766 fidelis congregatio
hujusmodi supplicationis verba humiliter praemittere
ad Deum studeat:
Deus patris tui sit adjutor tuus, et Omnipotens benedicat
tibi benedictionibus coeli desuper, benedictionibus
abyssi jacentis deorsum, ut perfectiores majori
supernae dulcedinis desiderio, te docente, inardescant
et inflammentur, et tardiores infernalis abyssi terroribus
expergefacti ad spiritalem constantiam provocentur.
Benedicat tibi benedictionibus uberum et vulvae,
 quatenus illi, qui lac doctrinae coelestis intra ubera
cordis sui suscipere desiderant, in verbis tuis, unde
reficiantur et repleantur, inveniant, atque isti, qui
verbum Dei nondum per amorem suscipere meruerunt,
tandem in vulva cordis suaviter concipere incipiant.
Benedictiones patris tui confortatae sint benedictionibus
patrum ejus, patriarcharum, prophetarum,
apostolorum omniumque justorum, donec veniat desiderium
collium aeternorum, donec sanctae illae animae
ad aeternitatis celsitudinem tendentes, illum in benedictionibus,
et cum benedictionibus tuis suscipiant,
quem prae omnibus et super omnia sitienter
desiderant.
Fiant in capite Joseph et in vertice Nazaraei inter
 fratres suos: Fiat, miserator Domine, et multiplici
dono misericordiae tuae, ut quoties inter fratres
suos verbum tuum pronuntiaturus consederit, voluntas
767 et intentio voluntatis ejus talis sit, ut
in doctrina sua nihil cogitet, quaerat aut desideret,
nisi ut in ipso et in subdito sibi populo tu solus
768 honoreris et glorificeris, cujus honor et gloria
permanet per infinita saecula saeculorum. Amen.<span class="text-blue-600 font-bold"