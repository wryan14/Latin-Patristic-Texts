CAPUT II.
De Benedictione Benjamin. 
Benjamin, inquit, lupus rapax, mane comedet praedam,
et vespere dividet spolia (Gen. XLIX). Benjamin
filius dexterae interpretatur. Quotquot ergo filii dexterae
Dei fieri et esse desiderant, necesse est ut lupi
naturam imitari studeant. Proprium est lupo semper
aliena rapere, ad devorandum aliena semper
anhelare. Sic profecto homo salvandus, inter filios
 dexterae Dei connumerandus semper aliena desiderare,
hoc est illis quae sua non sunt, esurientem
animam suam jugiter studeat satiare. Per ea
quae non nostra, sed aliena quodammodo a nobis
sunt, spiritalia et coelestia quaeque convenienter
733 intelligi possunt. Homo enim cum terrenus et
carnalis sit, quidquid de terra et de carne est suum
quodammodo dicere poterit; suum autem non est
quidquid de spiritalibus, seu coelestibus cogitari,
vel desiderari potest. Benjamin ergo quasi lupus rapax
fit, quando bonus subditus toto cordis desiderio
illa, non sua, coelestia scilicet et spiritalia, desiderare
incipit. Dicitur enim rapax quasi ad rapiendum
audax; audax autem est qui audet audenda
 et non audenda. Ex desiderio coelestium et spiritalium
bonorum salubris et laudabilis quaedam audacia
homini intrinsecus nascitur, quia ex ipsa quam
in Dominum habet confidentia, ea quae sunt super
se, coelestis videlicet dulcedinis gratiam, quae solis
electis et dilectis filiis Dei reservatur, violenta quadam
quotidiani laboris constantia rapere, id est apud
Deum obtinere nititur. Haec bona audacia, haec non
vituperanda rapina quod Deo nequaquam displiceat,
sequentium ordo verborum mystice insinuat:
Mane, inquit, comedet praedam, et vespere dividet
spolia. Per mane superna illustratio sive cognitio
Dei, per vespere cognitio sui convenienter accipitur,
quia, dum supernae visitationis gratia intrinsecus
homo illuminatus fuerit, hoc est dulce et desiderabile
 quoddam mane, cujus fulgore ad optatam Dei
cognitionem proficit. In hoc lucifluo mane praedam
comedit, quando diu cupita coelestis gratia dulcedinis
recreari intrinsecus meruerit. Post illud mane
optabile sequitur vespere, quando recte et perfecte,
humiliter et subtiliter seipsum incipit recognoscere.
In hoc vespere, in illa, inquam, perfecta sui cognitione,
spolia dividit, quando universa corporis sui
membra, quae subtracta Deo diaboli subdiderat dominio,
vertere in obsequium Christi laborat, quando
nec videre oculis, nec audire auribus, nec operari
manibus quidquam quaerit, nisi quod ad laudem et
honorem nominis Dei pertinere credit.