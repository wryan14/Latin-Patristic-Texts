734 CAPUT III.
De benedictione Simeon et Levi, fratrum. 
 Sed quia ordo praelatorum et subditorum, per
Ruben et Benjamin expressus, ex poenitentibus et
innocentibus, ex activis et contemplativis subsistit,
in reliquis decem filiis Jacob, quos medios inter
Ruben et Benjamin intactos reliquimus, duas vitas
spiritales non incongrue accipimus. In Simeone,
Levi et Juda, Zabulon atque Issachar activos; per
Dan, Gad, Aser, Nephthali atque Joseph contemplativos.
Et bene vita activa per Simeonem, Levi, Judam,
Zabulon et Issachar designatur; Simeon enim exauditio,
Levi additus, Judas confitens, Zabulon habitaculum
fortitudinis, Issachar est merces interpretatus.
Vita autem activa, quia difficilis est et laboriosa,
recte in Simeone poenitentes, in Levi convertentes,
in Juda confitentes, in Zabulon contra diabolum
 et vitia pugnantes, in Issachar intelligendi
sunt Deo digne satisfacientes. Et digne quidem homo
perfecte poenitens et Simeon, et Levi appellari poterit,
quando digna pro peccatis ductus poenitentia, a Domino
exauditur, additusque congregationi justorum
capiti suo Christo sanctis operibus, justis desideriis
unitur. De hoc tali homine recte dicitur:
Simeon et Levi fratres, vasa iniquitatis bellantia
(Gen. XLIX). Praevidit in filiis suis patriarcha beatus,
Spiritu sancto illuminatus, quod veri Jacob filii,
omnes scilicet ad aeternam vitam praedestinati, etsi
per quotidiana peccatorum incrementa vasa iniquitatis
fuerant, per poenitentiam et conversionem revertentes
ad Dominum, vasa contra eumdem iniquitatem
 fortiter bellantia esse debeant. Et juste quidem
Simeon et Levi, poenitentes scilicet et convertentes
fratres appellantur, quia nec poenitentia sine conversione,
nec conversio sine poenitentia sufficere ad
salutem potest. Quae tamen poenitentia, et conversio
placere omnipotenti Deo non poterit, si discretionis
735 bono ornata non fuerit. Unde apte mox subjungitur:
In consilio eorum non veniat anima mea, et in coetu
illorum non sit gloria mea, quia in furore suo occiderunt
virum et voluntate sua suffoderunt murum. Moris
est quorumdam poenitentium, ad spiritalem militiam
transeuntium, indiscreto labore semetipsos in
ipso conversionis suae primordio prosternere. Sed
quia talem illorum fervorem Omnipotens non approbat,
 recte dicitur, in consilio eorum anima mea
non veniat. Ac si dicat: Consilio eorum anima mea
non condelectatur, quia ex indiscreta et minus
provida carnis afflictione, qua mihi et sibi inutiles
efficiuntur, cor meum nullo modo laetatur. Et quia
quidquid sine consilio Dei et praelatorum locum Dei
tenentium homo indiscrete incipit, etiam non Deo,
sed propriis plerumque viribus attribuit, consequenter
Dominus subjungit:
Et in coetu eorum non sit gloria mea, quasi dicat:
In coetu, hoc est, in multitudine laborum eorum
gloria mea non erit, quia in his quae sine discretionis
moderamine agunt, non meam, sed propriam laudem
et gloriam quaerunt. In talibus non gloriabor,
quia in furore suo occiderunt virum, et in voluntate
 sua suffoderunt murum. In viro fortitudo et robur
corporis; in muro intelligi valet duritia cordis. Virum
in furore suo occidunt, qui ex indiscreto fervore
per immoderatam carnis macerationem seipsos
affligunt. Murum in voluntate sua suffodiunt, quando
emollita per voluntarios labores cordis duritia, tandem
ad aliquam mentis illuminationem et tranquillitatem
perveniunt.
Sed maledictus furor eorum, quia pertinax, et indignatio
eorum, quia dura. Fervor ille poenitentium
et convertentium, quo in primordio conversionis
vires corporis injustis laboribus interficientes in
semetipsis effeminati, et ad nullum bonae operationis
studium postmodum idonei efficiuntur, recte
furor maledictus dici valet, quia, cum pertinax sit,
 hoc est quia sine obedientia Dei 736 et magistrorum
fit, benedictione Dei caret. Quorum etiam indignatio
dura, id est inflexibilis jure dicitur, quando
ab inconsulto rigore nullo magistrorum revocari
possunt praecepto vel admonitione.
Sed nunquid hi qui salvandi sunt, tam pertinaci
furore, tam dura sui indignatione peribunt? Nequaquam.
Dividam eos, ait Dominus, in Jacob, et dispergam
eos in Israel. Per Jacob, qui supplantator interpretatur,
vitiorum supplantatio et laudabilis vitae
activae operatio satis congrue designatur. Per Israel
autem, qui vir videns Deum dicitur, cordis contemplatio,
et bona vitae contemplativae operatio non
inconvenienter exprimitur. In Jacob Deus omnipotens
 hominem dividit, quando sua eum pietate intrinsecus
docet quomodo, vitiis virtutum successibus
supplantatis, a bonis actibus, quos in activa
vita operatus est, noxia et inutilia separare et abjicere
debeat. Haec salubris divisio tunc in homine
fit, quando id quod operatur, provida discretione,
discreta cautione in Deo, et propter Deum operari
conatur. Post laudabilem hanc divisionem dispergitur
in Israel, id est in mentis contemplationem.
Et notandum quod dicitur, dispergam. Quod dispergitur
in minutas divisum particulas paulatim deficit
et ad nihilum redigitur. Sic homo, cum ad
dulcem mentis contemplationem Deo miserante pervenerit,
quidquid corpori ex minus discretis actibus,
quidquid cordi ex iniquis cogitationibus, sive affectibus
 usque tunc insedisse noverit, radiis superni
splendoris illustratus, per adjuvantem et cooperantem
Dei gratiam minutatim a se dispergit et abjicit.
Qui etiam nobile nomen Judae convenienter sortitur,
quando in activa et contemplativa vita aliquantulum
exercitatus, ad humilem, veram et perfectam confessionem
convertitur et post veram peccatorum
confessionem, dulcissimam, quae subjungitur, a Deo
Patre consequitur benedictionem.