737 CAPUT IV.
De benedictione Judae. 
Juda, te laudabunt fratres tui (Gen. XLIX). Quem,
rogo, fratres, isti convenientius quam angelicos coelestis
militiae exercitus exprimunt, qui Judae, homini
scilicet vere et humiliter confitenti, etiam in
 ipsa confessionis suae hora praesto sunt, suscipientesque
veram humilitatem poenitentis, humilem poenitentiam
confitentis, eum, ut fratrem dilecti Patris
filium electum, non modicis laudibus coram
oculis summae Majestatis attollunt? Spiritalis enim
profectus hominis, adhuc in terra peregrinantis,
gaudium et laetitiam in coelis parit virtutibus angelicis.
Juda, inquit Dominus, te laudabunt fratres
tui. Ac si dicat: Quia te vere coram me humiliasti,
laudari a fratribus tuis, spiritibus angelicis digne
promeruisti. Cum enim parvulus esses in oculis
tuis, caput te constitui in tribus Israel. Et quid
mirum, si sanctos angelos fratres hominum electorum
dicimus, quorum se fratrem ipse angelorum
Creator et Dominus nominare dignatus est, dicens
 per Prophetam: Narrabo nomen tuum fratribus meis,
in medio Ecclesiae laudabo te (Psal. XXI, 23). Et rursum
post resurrectionem suam: Ite, inquit, nuntiate
fratribus meis (Matth. XXVIII, 10). Et ipsi confessores
confessionem confitentis in loco et vice Dei
suscipientes fratres ejus nominantur, qui mirificam
omnipotentis Dei misericordiam in ipso et pro ipso
laudantes, profectui ejus per omnia congratulantur.
Quicunque autem tantis angelorum hominumque vitae
ejus perfectionem cernentium laudibus attolli coram
Deo meruerit, huic pius et misericors Dominus verbis
sequentibus innuit quam provido circumspectionis
oculo seipsum custodire debeat, ne laude aut vana
gloria donum Dei in eo depereat.
 Manus, inquit, tua in cervicibus inimicorum tuorum,
et adorabunt te filii patris tui. Potest per manum
intelligi bona operatio, in cervicibus inimicorum,
occulta malignorum spirituum, elationem mentis
latenter suggerentium, tentatio. Per cervices
enim superbia exprimitur, sicut in psalmo per Prophetam
dicitur: Dominus justus concidit cervices
peccatorum (Psal. CXXVIII, 14). Spiritus apostatici,
saluti hominum semper invidi, quanto spiritalem
738 quemcunque in Deo proficere conspiciunt,
tanto importunius contra eum insurgunt; et dum
exterioribus non valent actibus, elatis cogitationibus
in occulto cordis supplantare eum satagunt. Ergo
manus tua, dicit Dominus, in cervicibus inimicorum
tuorum; ac si dicat: Cum bene et laudabiliter operatus
 fueris, ne in secreto cordis extollaris, semper
te in humilitate custodire memineris. Hoc si
feceris, adorabunt te filii patris tui. Potest hoc in
loco per patrem aut diabolus, aut praesens iste
mundus intelligi; per filios vero opera mundi, quae
sunt opera peccati. De hoc patre dictum est Abrahae:
Exi de terra, et de cognatione tua, et de domo
patris tui (Gen. XII, 1). Et iterum per Prophetam
quamlibet beatam animam Dominus admonet, dicens:
Obliviscere populum tuum et domum patris
tui (Psal. XLIV, 11). Et bene dicit, patris tui. Eramus
enim aliquando filii diaboli, eramus et filii saeculi.
Filii diaboli fuimus per primi hominis culpam,
regenerati vero per baptismum facti sumus filii Dei
per gratiam. Post haec etiam ex propriae voluntatis
 deliberatione filii saeculi fuimus, quando plus saecularibus,
quam coelestibus desideriis succubuimus.
Omnis autem a saeculi vanitate conversus, et per veram
poenitentiam et confessionem perfecte ad Deum
reversus, si in vera humilitate se custodierit, a filiis
patris sui adorabitur, quia, accepta per Dei misericordiam
peccatorum indulgentia, ab operibus mortuis,
ex diabolica suggestione et amore saeculi contractis
misericorditer emundabitur. Et bene dicitur,
adorabunt te filii patris tui, quia sicut ille qui vult
aliquem adorare solo prosternitur, sic omnis iniquitas
ab anima vere confitentis, et post confessionem
in humilitate persistentis, Deo eum emundante intrinsecus,
cadit et dilabitur. Sed verus noster Jacob
post nobile pietatis consilium atque consolationem,
 discendae humilitatis exemplum proponit, cum continuo
subjungit et dicit:
Catulus leonis Juda. Leo in natura sua fortissimus
est bestiarum. Dormit etiam, ut legimus,
apertis oculis, et cum rugitum emiserit, ad vocem
ejus reliqua bestiarum multitudo contremiscit. Et
congrue quidem per leonem, bonum quemlibet et
739 justum accipere possumus magistrum atque
doctorem, qui fortissimus esse debet in sancta operatione,
fortissimus in vitiorum atque carnalium
desideriorum compressione. Dormit etiam apertis
oculis, quando a tumultibus saeculi ita sibi studet
vacare, quod tamen spiritalibus atque corporalibus
subditorum necessitatibus non negligit invigilare.
Hic talis cum rugitum praedicationis emiserit, omnes
 bestias, hoc est omnes homines, qui bestialiter
aliquando se vixisse recognoscunt, audientes perennis
vitae gaudia, perpetuae damnationis pericula,
ad vocem ejus tremore salubri contremiscere incipiunt.
Vult ergo Deus omnipotens ut omnis qui filius
ejus esse desiderat, semper in humilitate subesse
studeat. Ait ergo catulus leonis Juda; quasi
dicat: Esto catulus leonis, esto, inquam, humilis
subditus ejus quem tibi praefeci magistri atque doctoris.
Esto fortitudinis ejus imitator, esto providus
doctrinae illius sectator. Memor esto quare veneris,
et quo tandem pertingere disposueris.
Ad praedam, fili mi, ascendisti. De convalle hujus
mundi ad celsitudinem sanctae hujus conversionis
 ascendisti, ut illud quod tuum non est, praederis,
hoc est et spiritali dulcedine coelestiumque virtutum
charismate infundi merearis. Ascendisti nihilominus
ad faciendam praedam diabolo, ut cujus voluntarium
te servum aliquando fuisse recognoscis,
ab ejus te potestate et dominio rapias, sancteque,
juste ac sobrie vivendo, mihi Creatori atque liberatori
tuo corpore simul et anima temetipsum restituas.
Sed ex praecedentis et subsequentis gratiae meae
auxilio nequaquam fraudatus es a desiderio tuo.
Requiescens enim accubuisti ut leo et quasi leaena.
Requiescens a malis, accubuisti in bonis, ad exemplum
leonis, id est, boni praelati, boni, quem
tibi dedi, doctoris; et leaenae, sanctae videlicet hujus
 quae te suscepit congregationis. Et beatus homo,
qui requiescendo a peccatis, accumbendo in
bonis, laudari a Domino meretur! Nam quanta ei
adhuc gratia succedat, sequens nobis littera mystice
insinuat. Sequitur enim:
Quis suscitabit eum? Ac si dicat: Solus ille
cui soli convenit nomen istud quis, cujus nomen
nemo scit, a morte peccatorum, a morte animae
in praesenti eum resuscitat, ut post mortem carnis
corpore simul et anima resuscitatum aeternae saluti
restituat. Hic profecto placere Deo in 740
vita sua poterit, sicut sequens litterae textus continuo
subjungit:
Non auferetur, inquit, sceptrum de Juda, et dux
de femoribus ejus, donec veniat qui mittendus est.
 In sceptro, quod soli reges solent praetendere, virgam
illam regiam, qua homo ille qui vere a morte
animae ad vitam resuscitatus est, seipsum regit in
bonis, percutit a malis, convenienter possumus
intelligere. In duce vero femorum ejus, sensum et
intellectum cordis, non injuste intelligendum credimus.
Notandum autem quod dicitur, de femoribus.
Est profecto quasi unum femur cordis, alterum
vero femur corporis. Habet homo in femore
carnis bona opera, quibus se ad Deum sublevat;
habet in femore cordis intellectum, per quem ex
angustiis hujus mortalitatis ad Deum, et spatiosam
coelestis patriae libertatem jugiter transvolat.
Binis femoribus istis tandiu homo beatus sustentari
 debet, quoadusque veniat, qui mittendus est, donec
dulcis ille amor Dei, quod est Spiritus sanctus,
qui desursum mittitur in corda hominum, mirificae
visitationis suae fulgore tenebras mentis excutiat,
seque per ingenitam sibi aeternae suavitatis
gratiam cordi desideranti desiderabiliter infundat.
Et ipse erit exspectatio gentium. In ipso enim et per
ipsum fit remissio omnium peccatorum. Ipse cum
venerit, invisibili igne amoris sui cor hominis ad
majorem spiritalis constantiam fervoris accendit.
Unde apte mox subinfertur:
Ligans ad vineam pullum suum et ad vitem, o
fili mi, asinam suam. Potest designari per pullum
parvus et humilis spiritus hominis; per vineam, spiritalis
habitatio conversationis. Ligat Spiritus sanctus
 ad vineam pullum suum, quando spiritum hominis
parvum per humilitatem factum, amoris sui
dulcedine ita in spiritali conversatione stabiliendo
confirmat, ut si quid ei ex austeritate vitae spiritalis
arduum vel difficile usque tunc videatur, si
quid ambiguitatis vel inconstantiae adhuc in animo
patiebatur, totum dispereat, et amara ut dulcia,
quantum in homine est, amplecti et diligere propter
Deum incipiat. Ligat etiam ad vitem asinam
suam, quando corpus, quod per asinam accipitur,
omnesque sensus corporis ad servitutem, laudem
et honorem Domini nostri Jesu Christi flectere
nititur. Ipse est enim vitis illa, de qua aeternae
suavitatis vinum pullulat, sicut ipse de seipso testatur
in Evangelio: 741 Ego sum vitis vera, et Pater
 meus agricola est (Joan. XV, 1). Omnis igitur qui
viti huic ita inseritur, quod totis sensibus, totis exteriorum
membrorum compagibus in servitio, laude
et honore Dei frequenter occupari gaudet, ex dulcissima
voce Domini, invisibiliter sibi loquentis,
audire meretur intrinsecus: O fili mi! Est enim
filius Dei, quia paterna dulcedine jugiter ab eo meretur
inebriari. Unde sequitur:
Lavabit in vino stolam suam, et in sanguine uvae
pallium suum. In vino copiosa gratia Spiritus sancti;
in stola anima humilitate caeterisque virtutibus ornata
non indigne valet intelligi. In vino stola lavatur,
quando anima humilis in compunctione, quae
de invisibili aeternae dulcedinis fonte procedit, mundata
et purificata, funditus mori peccatis atque vitiis
 conatur, ut Christo Sponso suo coelesti investiri
mereatur. Lavat etiam in sanguine uvae pallium
suum, quando in conformitate passionis Christi
corpus suum, quod pallium significat, ex vetustate
peccatorum quotidie abluit et innovat. Sed, quia
quanto homo in virtutibus et virtuosis actibus exterius
convalescit, tanto ei sensus et intellectus spiritalis
intrinsecus accrescit, recte subinfertur:
Pulchriores sunt oculi ejus vino, et dentes ejus
lacte candidiores. Significatur hic per vinum sive
legis austeritas, sive praesentis saeculi jucunditas;
per oculos, intellectus; per dentes, spiritales sensus.
Cum enim austeritatem legis spiritaliter intelligere
incipit, et a lacte litterae ad eliciendam latentem
 spiritalis gratiae dulcedinem sensus suos
spiritaliter converterit, bene oculi ejus vino pulchriores
probantur, quia spiritalis ille intellectus, qui
tunc ex sacra Scriptura occurrit, omni saeculari
jucunditate pulchrior, purior et jucundior merito
dici poterit. Habet etiam dentes lacte candidiores,
quando confortatus sensu spiritali, lacte simplicis
litterae remoto, non solum leviora, sed et fortiora
sacrae Scripturae secreta fortibus assiduae meditationis
dentibus comminuere atque confringere incipit.