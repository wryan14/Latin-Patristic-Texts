742 CAPUT V.
De benedictione Zabulon. 
Post Judam Zabulon, qui interpretatur habitaculum
fortitudinis, congruo ordine subjungitur, quia
 confiteri peccata non sufficit, si post confessionem
forti quadam pugna resistere peccatis et hostibus
desierit. Ait ergo:
Zabulon in littore maris habitabit, et in statione
navium pertingens usque ad Sidonem (Gen. LIX).
In littore maris non incongrue accipimus stabilitatem
cordis amaricati per poenitentiam. Et bene pugnantes
contra diabolum in littore maris habitare dicuntur,
quia per stabilem poenitentis amaritudinem
cordis daemones expugnantur, vitia exterminantur.
Ea propter, qui in fortissimo pugnae hujus congressu
superior hosti suo inveniri desiderat, ad stationem
navium confugere non differat. Statio portus
est in quo post emensos periculosos aquarum fluctus
naves statuuntur. Et bene per hanc stationem
 pacatissimus aeternae quietis portus figuratur, in
quo, post finitos praesentis vitae labores et miserias,
multitudo electorum collocatur. Ad hanc autem stationem
nullus pertingere poterit, qui extra naves
manu Altissimi ad salutem hominum fabricatas repertus
fuerit. Navium nomine, quarum vehiculo
procellosa aquarum pericula declinantur, diversi
ordines in sancta Ecclesia possunt intelligi, qui ad
salutem sufficiunt, qui hominem de profundissima
vitiorum gurgite sublevatum aeternae salvationis
portui restituunt. Est et alia, in hac vita statio navium,
stabilis videlicet amor Dei et amor proximorum,
quo cum homo in sancta conversatione stabilitus
fuerit, recte Zabulon habitare, id est requiescere
in statione navium dici poterit. Nam si cor vero
 Dei et proximi amore intrinsecus ignescit, et si
sunt exterius quae impetunt, in vera tamen requie
est, quia, licet nondum in re, in spe tamen, quasi
in portu perpetuae salutis constitutus, feliciter cum
Domino requiescit. Littus enim retrahit eum, ne malum
admittat; statio custodit eum, ut bonum facere
gaudeat. Unde mox subinfertur:
Pertingens usque ad Sidonem. Sidon inutilis venatio
dicitur. Usque ad Sidonem pertingit, qui totum
quod inutile et minus laudabile in corpore aut in
anima sua invenerit, quasi subtili quadam venatione,
ut ad nihilum redigat, sollicite insequitur.