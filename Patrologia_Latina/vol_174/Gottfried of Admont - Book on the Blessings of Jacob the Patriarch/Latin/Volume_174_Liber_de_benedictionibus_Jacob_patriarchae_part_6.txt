743 CAPUT VI.
De benedictione Issachar. 
 Post hujusmodi venationem Zabulon, Issachar
efficitur, quando quidquid laboris aut difficultatis
est, libenter propter Deum amplectitur. Sequitur
ergo:
Issachar, asinus fortis accubans inter terminos, vidit
requiem, quod esset bona, et terram, quod, optima,
et supposuit humerum suum ad portandum, factusque
est tributis serviens (Gen. XLIX). In Issachar,
qui interpretatur est merces, sicut longe superius
diximus, Deo digne pro peccatis satisfacientes accipere
possumus. Verum, qui sic satisfacere pro praeteritis
excessibus quaerit, ut omnipotenti Deo satisfactio
ejus placeat, necesse est, ut asinus fortis esse
studeat. Asinus quidem oneriferum animal est, totumque
quod sibi impositum fuerit patienter tolerat
 et subvehit. Sic, sic Issachar, homo videlicet, qui
pii laboris mercede recompensare Deo satagit, quae
inique videndo subripuit, animal oneriferum esse
debet, et ad sustinenda quaecunque aut ex propriae
carnis fragilitate, aut ex antiqui hostis malitia, aut
etiam a simul commanentibus occurrunt, humilem,
fortem se praesentet atque mansuetum. Sit fortis in
corpore ad tolerantiam, sit fortis in corde ad patientiam.
Unde autem ad tantam fortitudinem proficere
valeat, sequentium ordo verborum mystice
insinuat:
Accubans, inquit, inter terminos. Et notandum
quod quasi duos hic terminos ponit. In termino uno
intelligi potest aeterna vita, quam exspectamus; in
termino altero aeterna mors, quam effugere desideramus.
 Accubare autem est in humilitate cordis
quiescere. Cum enim ex una parte perennis vitae
jucunditatem considerat, et ex altera parte aeternae
mortis pericula et miserias subtiliter pensando enumerat,
fit quodammodo 744 asinus fortis accubans
inter terminos; quia, dum ex respectu aeternae
felicitatis, et ex metu aeternae damnationis ad tolerantiam
in corpore, ad patientiam in corde animatus
fuerit, per veram humilitatem ad veram
cordis tranquillitatem feliciter proficit:
Sed unde hoc? Vidit enim, sicut sequitur, quod
esset bona, et terram, quod optima, et supposuit humerum
suum ad portandum. Videt namque quam
salutiferum, quam suave sit et jucundum in praesenti
vita in vera humilitate quiescere. Vera enim
 humilitas vera cordis atque corporis est tranquillitas.
Quae esse bona merito perhibetur, quia per eam
ad terram, quae optima est, terram scilicet viventium
tandem pertingere promeretur; quae bona quidem
in spe, optima autem erit in aeterna remuneratione,
testante Psalmista, qui ait: Credo videre
bona Domini in terra viventium (Psal. XXVI, 15).
Amore igitur et desiderio optimae hujus terrae supponit
humerum suum ad portandum, quando se infra
se fortiter constringit, humerumque cordis, sicut
praemisimus, ad patientiam, humerum corporis ad
tolerantiam devote accingit.
Factusque est tributis serviens. Tributis quidem
servit, quando de carne carnis laborem, de corde
 cordis dolorem devote solvere non refugit. Ita
namque tributa perfecte solvebat David propheta,
cum dicebat: Quia tu solus laborem et dolorem consideras
(Psal. X, 14). Haec sane tributa jugiter Deo
solvere debemus, ut et corpore, quantum possumus,
ei omni tempore serviamus, et corde ad desiderium
coelestium bonorum semper recurrere studeamus.
Et haec est vita activa per Simeonem, Levi,
Judam, Zabulon et Issachar non inconvenienter expressa,
quae sic activo labore exercetur, quod contemplativa
tamen dulcedine non privatur.