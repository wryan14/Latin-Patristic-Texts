CAPUT VII.
De benedictione Dan. 
Post emensos activae vitae labores vita contemplativa
sequitur. Quae per reliquos quinque fratres,
 Dan scilicet, Gad et Aser, Nephthalim et Joseph non
injuste exprimitur; quae sic speculativae dulcedinis
refulget splendore, quod tamen activo non caret
labore. Neutra enim vita perfecte aut utiliter exerceri
potest sine altera, unde apte subjungitur:
Dan judicabit populum suum, sicut et alia tribus in
Israel (Gen. XLIX). Dan, qui interpretatur judicium,
hominem spiritalem 745 significat, qui consideratione
et delectatione coelestis patriae ab infimis et
terrenis actibus, quantum homini possibile est, semetipsum
suspendens, non solum facta et dicta, sed
et minutissimas quasque cogitationes suas, quae
quasi populus ejus sunt, sollicite pensat atque judicat,
juxta quod Scriptura dicit: Spiritalis dijudicat
omnia, ipse autem a nemine judicatur (I Cor.
II, 15). Sed quia necessarium est, ut in activa et
contemplativa vita prudenter sibimetipsi provideat,
sequens patriarchae Jacob benedictio sive prophetia
mystice insinuat. Fiat, inquit, Dan coluber in via,
cerastes in semita, mordens ungulas equi, ut cadat
ascensor ejus retro. Coluber, qui et serpens, hoc ex
natura habet, quod tanta lenitate graditur, ut plerumque
prius videndum se praebeat quam in ambulando
sentiri valeat. Cerastes autem cornutus serpens
dicitur, qui in regionibus istis minime invenitur.
Designatur per serpentem prudentia, sicut aliunde
in Evangelio ipsa aeterni Patris testatur Sapientia:
Estote, inquit, prudentes sicut serpentes, et simplices
sicut columbae (Matth. X, 16). In cerastis vero cornibus
potentiam accipere possumus. Necessarium
 quidem est homini spiritali, ut serpentem in via
imitetur, hoc est ut omnia, quae in activa vita,
quae per viam accipitur, agenda sunt, non subita,
vel importuna quadam incursione, sed placita, prudenti
atque provida mentis deliberatione agere conetur.
Sit etiam cerastes in semita, potens videlicet
et prudens in contemplativa vita. Sit prudens in
oratione, potens in mentis contemplatione. Prudens
quidem est qui supervenientes tempore orationis
inutiles cogitationum phantasias a conspectu
cordis prudenti coelestis manu desiderii abigere potest,
et quid vel qualiter orandum sit prudenter
discernere didicit. Per prudentem hanc orationem
ad potentem mentis sublevatur contemplationem,
 ubi ad contemplanda multa prius incognita tam potens
efficitur, quod, despectis transeuntibus, ad requirenda
et desideranda sola quae 746 permanent
suaviter succenditur. Sicque factis efficaciter implere
poterit quod sequitur:
Mordens ungulas equi, ut cadat ascensor ejus retro.
Potest caro nostra, cui sedet spiritus noster, per
equum designari; per ungulam autem equi, quae
quasi mortua quaedam caro est, quidquid mortui
operis in carne inveniri potest. Ungulam equi mordere
dicitur qui quidquid morti obnoxium carni suae
insidere deprehenderit, duris poenitentiae morsibus
conterere et abjicere nititur, ut hostis antiquus,
qui per ascensorem equi intelligitur, retro cadat,
nullumque in eo sessionis locum invenire valeat.
 Notandum autem quare dicat, ut cadat retro.
Quod retro hominem est, minime ab eo videri potest.
Et ascensorem quidem retro cadere facit qui
incentorem omnium malorum diabolum, cum ad
ascendendum carnem suam per peccati suggestionem
illecebrosam praeparatum intelligit, immissionibus
non acquiescendo, sed praedicto modo ungulam
equi mordendo, forti praecipitio illisum conterit:
retro, hoc est antequam peccata ejus in faciem veniant,
id est antequam cognosci a Deo vel hominibus
incipiant, antequam Deo, qui secreta cordis rimatur,
consensus innotescat, vel infamis actio auribus
hominum increbrescat. Tandem hoste in
hunc modum colliso fiducialiter proclamet et dicat
Domino:
Salutare tuum exspectabo, Domine. Quasi dicat:
Quia respectu aeternae tuae visionis cunctis hujus
mundi gaudiis extraneus appareo, quia ad te solum,
qui solus mihi ad omnia sufficis, corde et animo suspensus
anhelo, salutare tuum desiderando exspecto,
exspectando desidero; non solum autem, Domine,
illud tuum salutare quod ad aeternam vitam electis
tuis in praemium reservatur, sed et hoc quod in
hac vita per visitantem tuae inspirationis gratiam in
benedictionibus dulcedinis tuae diligentibus te quotidie
praeparatur.