747 CAPUT VIII.
De benedictione Gad. 
Sed quia quanto altius ad contemplanda superna
supra se homo per desiderium elevatur, tanto subtilioribus
 tentationum aculeis intrinsecus ab hoste
impugnatur, convenienti quodam ordine patriarcha,
sanctus Spiritu sancto repletus, subintulit dicens:
Gad accinctus praeliabitur ante eum, et ipse accingetur
retrorsum (Gen. XLIX). Nomine Gad, qui tentatio
sive latrunculus interpretatur, latens et occulta
tentatio, per quam hostis malignus etiam perfectissimos
quosque prosternere tentat, non incongrue
figuratur. Latens tentatio est, quae intrinsecus ita
fit, quod etiam ipse qui patitur, discernere eam,
vel dignoscere non valet. Quae dum se cordi hominis
leniter atque latenter infundit, ipsam etiam
mentem, quae in sublimi stare videbatur, subita
quadam perturbatione concutit atque confundit, ita
 duntaxat, ut, quasi in quodam anxietatis nubilo
posita, quid patiatur nesciat, bonum malum, malum
bonum reputans, ad omnia quae dulcia prius et desiderabilia
videbantur tristis et amara esse incipiat.
Contra hujuscemodi pestem tentationis, quae maxime
spiritales impugnat, virili mentis fortitudine
semetipsum homo accingat, semperque ad sinum
internae 748 retractationis recurrens, assiduaeque
orationis clypeo sollicite se praemuniens nihil incidere
animo suo patiatur, per quod oculus mentis ab
internae lucis charitate reverberetur. Hoc modo dum
ad praeliandum praelium Domini accinctus fuerit,
consequenter de eo dici poterit:
Gad accinctus praeliabitur ante eum, quia pugnam
et conflictum ejus altissimus scrutator cordium inspicit
 et approbat, et eum non solum secum vincere
dat, sed et vincentem hic et in futuro misericorditer
remunerat, sicut sequentibus verbis mystice
demonstratur, quibus dicitur:
Et ipse accingetur retrorsum. Quid est retrorsum
accingi? Quid in verbis istis datur intelligi, nisi quod
hominem illum, qui sollicita cordis custodia se,
quantum valet, a noxiis cogitationibus intrinsecus
stringit, a noxia etiam actione retrorsum, id est in
corpore misericorditer Deus omnipotens custodiendo
accingit? Taliter autem accinctus sive expeditus,
quanto a terrenis per coelestis desiderii amorem suspenditur,
tanto uberiori supernae dulcedinis sapore
recreari intrinsecus meretur, juxta quod subjecta
benedictio sive prophetia mystice significare videtur.