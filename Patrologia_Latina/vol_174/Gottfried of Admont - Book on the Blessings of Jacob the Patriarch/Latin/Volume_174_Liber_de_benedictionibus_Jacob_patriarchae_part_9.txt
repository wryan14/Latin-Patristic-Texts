749 CAPUT IX.
De benedictione Aser et Nephthali.  
Aser, inquit, pinguis panis ejus, et praebebit delicias
regibus (Gen. XLIX). Aser beatus interpretatur,
per quem unus idemque homo, qui et Dan districte
seipsum judicando, et Gad tentationibus suis fortiter
resistendo nominari meruit, recte designatur.
Quae autem vel qualis beatitudo ejus fit, manifestius
demonstratur, cum dicitur, pinguis panis ejus. Potest
per panem intelligi coelestis refectio, quod est
assidua cordis compunctio; in pinguedine panis,
abundantia compunctionis, de coelesti dulcedine
procedentis. Hujus pinguedine panis saturari cupiebat
propheta David, cum dicebat: Sicut adipe et pinguedine
repleatur anima mea, et labia exsultationis
 laudabit os meum (Psal. LXII, 6). Merito igitur pinguis
panis ejus dicitur, qui coelestis hujus refectionis
dulcedine frequenter in seipso reficitur; qui etiam
si necessitas poposcerit, suaviter et utiliter reficere
alios poterit. Unde convenienter continuo subinfertur:
Et praebebit delicias regibus. Reges in Scripturis
sanctis nominantur qui, sceptrum justitiae manibus
cordis praeferentes, nihil in semetipsis incorrectum
relinquunt, sed mores, locutiones, actus suos atque
cogitationes secundum voluntatem Dei regere et ordinare
norunt. Talibus profecto regibus coelestis
doctrinae administratio quasi dulcis et copiosa quaedam
deliciarum est praeparatio. Illi autem, qui non
sunt reges, qui hujus potestatis regimine carent,
 verbum Dei non pro deliciis, non pro dulcedine, sed
pro amaritudine habent. Recte autem dicitur, Aser
pinguis panis ejus, et praebebit delicias regibus, quia
adipe et pinguedine internae dulcedinis in se ipso
repletus ad laudandum labio  exsultationis,
ad pronuntiandum, inquam, regibus, id est
seipsos regentibus, eloquia 750 coelestis eruditionis
aptus redditur atque idoneus. Post tantam supernae
dignationis gratiam fit etiam Nephthalim quod interpretatur
latitudo, qui angustus ad omnia, quae praesens
habet mundus, ad eum solum, quem mente
conspicatur, totis cordis animaeque medullis magis
magisque dilatatur. Unde sequitur:
Nephthalim cervus emissus, et dans eloquia pulchritudinis.
Cervus profecto fit, quando amabiles et
 desiderabiles orationis et contemplationis saltus
dare incipit. Nam nisi praecedat saltus orationis,
debilis valde fit saltus contemplationis. Ergo dum
a saltu purae orationis ad saltum fortissimum, saltum
scilicet contemplationis transierit, non solum
cervus, sed cum dulci additamento, cervus
emissus digne nominatur, quia nec a carne, nec
a mundo, nec ab ipso etiam diabolo teneri valet,
quin supra cuncta infra jacentia elevatus ad eum
quem prae omnibus et super omnia colit et diligit,
quem solum esurit atque sitit, jugiter emittatur.
Hunc profecto, si quando ad aedificationem proximorum
revocari contigerit, dare eloquia pulchritudinis,
proferre, inquam, talem poterit doctrinam, quae
pulchrum faciat cor hominis. Sicque demum fit ut
 et Joseph, qui interpretatur augmentator, merito dici
possit. Sic, sic unus perfecte spiritalis homo quina
quinque fratrum nomina in se mystice suscipit,
quando Dan populum suum, sicut diximus, sollicite
judicando, Gad contra latentes tentationes fortiter
se accingendo, Aser, id est beatus in vita sua, Nephthalim
dilatatus in Dei dilectione, Joseph augmentatus
in proximorum dilectione vel aedificatione eo
usque proficit, quod verus veri Jacob filius dici et
secundum congruam subjectae litterae significationem
paterna benedictione ab eo meretur benedici. Sequitur: