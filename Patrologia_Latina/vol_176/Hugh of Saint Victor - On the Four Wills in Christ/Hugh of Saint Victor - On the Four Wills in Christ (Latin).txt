<h4><center>DE QUATUOR VOLUNTATIBUS IN CHRISTO
LIBELLUS </center></h4>
<p><nobr><sub></sub></nobr> Quaeris de voluntate Dei, et de voluntate hominis
similiter. Christus Deus fuit, et ideo voluntas divina
in illo fuit. Et quia etiam homo fuit, similiter voluntas
humana in illo fuit. Non dico humanam quam
culpa et vitium hominis facit, sed quam natura hominis
requirit. Ergo in Christo divina voluntas fuit
in quantum Christus Deus fuit; et similiter humana
voluntas in ipso fuit in quantum ipse homo fuit. Humana
autem voluntas tripliciter consideratur; secundum
rationem, secundum pietatem, secundum
carnem. Ergo in Christo voluntas fuit divinitatis et
voluntas rationis, et voluntas pietatis et voluntas
carnis. Voluntas divinitatis per justitiam sententiam
dictabat; voluntas rationis per obedientiam, veritatem
approbat; voluntas pietatis per compassionem
<nobr><sub></sub></nobr> in malo alieno suspirabat; voluntas carnis per
passionem in malo proprio murmurabat. Vide an
non omnia haec in Christo. Ille leprosus qui sanitatem
precabatur et majestatem confitebatur, potentiam
voluntatis divinae confessus est, dicens: <em>Domine,
si vis, potes me mundare</em> <strong>(Luc. V)</strong>. Et Dominus
ut ejusdem voluntatis divinae et sententiam et potentiam
ostenderet propter sententiam ait: <em>Volo,</em>
propter potentiam subjunxit <em>mundare</em> <strong>(ibid.)</strong>. Hoc
est exemplum voluntatis divinae in Christo. Propter
voluntatem rationis, quae voluntati divinae per obedientiam
subjiciebatur, dixit: <em>Spiritus quidem promptus
est</em> <strong>(Matth. XXVI)</strong>. Propter voluntatem carnis,
quae poenam horrendo per infirmitatem passioni
<nobr><sub></sub></nobr> renitebatur dixit: <em>Caro autem infirma</em> <strong>(ibid.)</strong>. Spiritus
promptus erat per voluntatem rationis dispositionem
divinae voluntatis in passione carnis suae
sequendo. Caro autem infirma, per naturalem providentiam
qua malum suum odire acceperat, passioni
renitendo. Secundum voluntatem itaque deitatis
in dispositione praecedentem, et secundum voluntatem
rationis divinam dispositionem approbantem
et subsequentem Christus pati voluit. Secundum
autem voluntatem carnis, secundum quam naturaliter
in quantum homo fuit, eamdem carnem suam
quia odio non habuit, pati noluit. Neque in hoc tamen
divinae voluntati contrarius fuit; quia et hoc
ipsum quod noluit eum nolle divinae voluntatis
fuit.</p>
<p><nobr><sub></sub></nobr> Erat adhuc alia voluntas in Christo, voluntas
pietatis sive humanitatis. Nam ipsa pietas humanitas
vocatur, et dicuntur humani qui pii sunt, et facile
alienis miseriis compatiuntur. Proprium est enim
humanitatis compati et moveri pietate in miseria
aliena. Bestia pati potest, compati autem humanitatatis
est proprium. Idcirco voluntas pietatis, voluntas
humanitatis vocatur, quia hominis est pietate
moveri. Et haec similiter secundum naturam humanitatis
in Christo invenitur. Cum appropinquaret
Jerusalem <em>videns civitatem flevit super eam</em> <strong>(Luc.
XIX)</strong>. Quare flebat si non dolebat? Ergo noluit quod
doluit. Quid doluit? perditionem. Si doluit de perditione
illorum, noluit perditionem illorum. Quomodo
noluit? Secundum voluntatem utique divinam quod
<nobr><sub></sub></nobr> justum futurum erat, voluit. Secundum voluntatem
rationis, justitiae consensit, et justitiam approbavit.
Porro secundum voluntatem pietatis sine odio justitiae
condoluit miseriae, quemadmodum secundum
voluntatem carnis justitiam non accusabat, sed poenam
recusabat. Unaquaeque voluntas quod suum erat
operabatur, et quod ad se pertinebat sequebatur.
Voluntas divina justitiam, voluntas rationalis obedientiam,
voluntas humanitatis misericordiam, voluntas
carnis naturam. Neque alia alii contraria
erat, sed unaquaeque quod suum erat appetiit, ut
quamvis ad aliud esset, alii tamen contraria non
esset. Hoc est ut licet ad aliud velle haberet, ad
aliam tamen nolle non haberet. Sicut enim divinitati
<nobr><sub></sub></nobr> natura erat justitiam non deserere, sic carni justum
erat naturam servare; et pietati alienam miseriam
non amare. Sic itaque in Christo voluntas fuit divinitatis,
justitiam dictans; voluntas rationis, justitiam
approbans; voluntas humanitatis, per quam
nulli malum voluit; voluntas carnis, per quam sibi
poenam noluit. Justum itaque carni erat, quod passionem
suam noluit, quia hoc erat secundum naturam,
et justum Deo erat, quod passionem illius voluit;
quia hoc erat secundum justitiam. Neque enim
idcirco caro noluit, quia Deus voluit, sicut et Deus
idcirco non voluit, quia caro noluit. Similiter et
pietas quod secundum affectum compassionis in
poena vel perditione miserorum misericorditer noluit,
nequaquam contra Deum id juste volentem noluit;
<nobr><sub></sub></nobr> sed quod suum erat amavit misericordiam, et
tamen quod suum non erat non improbavit justitiam.
Sane sciendum quod id quod caro mortalis
timore passionis uritur, et pietas amore compassionis
passibiliter movetur, praesenti tantum vitae debitum
est, in qua et malis compassio debetur, quandiu
corrigi possunt; et bonis passio non tollitur quandiu
meliores esse possunt. <em>Cum autem mortale hoc induerit
immortalitatem, et corruptibile hoc incorruptionem</em>
<strong>(I Cor. XV)</strong>; tunc utique sicut carnem nec
passio neque timor passionis ullius affliget; sic
mens nullam ex compassione alieni doloris poenam
suscipiet. Illic quippe et caro habebit contra
passionem securitatem, et anima habebit in
pietate puritatem. Securitas carnis erit ex impassibilitate,
<nobr><sub></sub></nobr> puritas mentis ex veritate. Intellige quae
dico. Pati et compati utrumque poena est. Pati
datum est homini pro iniquitate; compati autem
praeceptum est pro bonitate. Justum est enim
et aequum coram Deo, ut qui patitur compatiatur,
ut per passionem deleatur iniquitas, per compassionem
exerceatur bonitas. Hoc siquidem ad bonitatem
pertinet vitae mortalis, ut se in aliis conditioni
suae accommodet, et alienae passionis per compassionem
particeps efficiatur, ut sicut id quod patitur
necessitatis est, ita id quod compatitur opus sit bonitatis.
Ubi autem pati non erit, compati non erit.
Non tamen quia crudelitas erit in poena aliena, sed
quia cruciatus non inerit ex aliena miseria. Hic
compati virtutis est; illic non compati, felicitatis.
<nobr><sub></sub></nobr> Hic compateris voluntate, moveris pietate, condoles
bonitate. Illic non compateris felicitate, non moveris
aeternitate, non condoles impassibilitate. Sic
itaque compati esse non potest, nisi illic tantum
ubi pati esse potest, quoniam et ipsum compati,
pati est. Sane qui illic pati non exuunt compati
non deponunt; quia sicut pro sua iniquitate corruptibiliter
patiuntur, ita pro aliena infelicitate secundum
vitae mortalis affectum carnaliter compatiuntur.
Hinc est quod dives ille in tormentis positus pro
fratribus sollicitatur, ut ei ad miseriae cumulum
accederet, quod eum in sua poena etiam aliena miseria
cruciaret. Abraham autem etiam cruciatum
vidit, et tamen sive compassionis dolore in certitudine
felicitatis persistens <strong>(Luc. XVI)</strong>, eum per justitiam
<nobr><sub></sub></nobr> repulit dicens: <em>Fili, recepisti bona in vita tua,
et Lazarus similiter mala</em> <strong>(ibid.)</strong>. Hinc est etiam quod
Psalmista praevidens quemadmodum in illo aeternitatis
gaudio corda justorum divinae justitiae per veritatis
amorem immutabiliter inhaerentia, non aliud
appetere vel approbare poterunt, nisi hoc solum
quod secundum illam esse cognoscunt ait: <em>Introibo
in potentiam Domini; Domine, memorabor justitiae
tuae solius</em> <strong>(Psal. LXX)</strong>. In hac autem vita ubi ejusdem
divinae justitiae sententiam perfecte nec scire nec
praescire possumus, quaedam etiam quae secundum
ipsam justa non sunt sine injustitia velle possumus;
quia hoc solum ad nos pertinet ut ubi nescimus quid
potius Deo placeat, hoc potissimum eligamus quod
<nobr><sub></sub></nobr> pietati concordat. Ubi autem divinae justitiae sententia
immutabiliter praefixa ostenditur, contra eam
deinceps pietati locus non debetur. Quia si quid nos
illic ex compassione tetigerit, vel ex vitio est affectui
dominante, vel ex infirmitate corruptibilis naturae
passioni resistere non valente. Triplex enim compassionis
modus est. Est quippe compassio, alia ex
vitio alia ex natura, alia ex virtute. Compassio ex
vitio est quando affectus illic reprehensibili dolore
tangitur, ubi illicito prius amore tenebatur. Compassio
ex natura est quando ex insito sibi pietatis
affectu animus alienis aerumnis condolet, quoties
contra pietatis vel humanitatis mensuram naturam
opprimi sive affligi videt. Compassio ex virtute est
quando propter Deum alienis doloribus compatimur,
<nobr><sub></sub></nobr> cum scilicet vel justitiam premi vel innocentiam
affligi videmus. Compassio ex vitio, culpabilis est?
compassio ex natura, irreprehensibilis; compassio ex
virtute laudabilis, prima reprehenditur, tertia laudatur.
Secunda autem nec culpam habet, quia ex
natura est; nec praemium, quia ex virtute non est.
In hac ergo vita quandiu caro mortalis laedi potest
passione, tandiu etiam animus mutabilis tangi
potest compassione. Ubi autem utrumque veraciter
impassibile erit, tunc profecto neque passio carni,
neque compassio menti ulla inesse poterit. Nunc
ergo mutabilitate sua bene utrumque utitur, si et
caro in passione patientiam non deserit, et animus
in compassione justitiae mensuram non transcendit.
Si igitur tempus compassionis quaeris, quandiu pati
<nobr><sub></sub></nobr> possumus compati debemus. Si locum quaeris, illic
compassionis miseria exhibenda est, ubi adhuc passionis
misericordia desperanda non est.</p>
<p>David, aegrotante filio, lacrymas fudit; mortuo
faciem lavit <strong>(II Reg. XII)</strong>, ut ostenderet quod tandiu
compassionis miseria portanda est quandiu passionis
misericordia desperanda non est. Est tamen
quidam compassionis affectus qui naturam etiam
perditam miseratione prosequitur, secundum quem
in nostri generis similitudine sicut culpae non corrigendae
irascimur ita naturae non exstinguendae
miseremur. Nunc autem vita mortalis et mutabilitati
subdita, interim pro parte miseriae sustinet; sed
postea ad incorruptionem translata deponet. Nunc
<nobr><sub></sub></nobr> infirma in utroque et passione videlicet in carne, et
compassione in mente, tunc in utroque sanabitur,
ut per immortalitatem carnis contra passionem, et
per immutabilitatem mentis contra compassionem
confirmetur. Sicut enim aegritudo carnis est pati, ita
aegritudo mentis est compati. Propterea Deus homo,
qui utrumque tollere venit utrumque toleravit.
Suscepit passionem in carne; suscepit compassionem
in mente. In utroque aegrotare voluit propter
nos, ut in utroque nos aegrotantes sanaret. Infirmatus
est passione in poena sua; infirmatus est compassione
in miseria aliena. Eousque passionem sustinuit,
ut pro morituris moreretur, eousque compassionem
suscepit, ut pro perituris lacrymaretur.
Propter miseriam carnem suam tradidit ad passionem,
<nobr><sub></sub></nobr> propter misericordiam animam suam turbavit
ad compassionem. In carne sua doluit pro nobis
patiendo, in mente sua condoluit nobis compatiendo,
et quemadmodum carnis infirmitas in ipso secundum
affectum naturae noluit poenam suam, sic mentis
pietas secundum affectum misericordiae noluit miseriam
alienam. Sicut enim calicem passionis secundum
carnis voluntatem a se transferri postulabat,
quem non transferendum praesciebat, sic sententiam
condemnationis secundum pietatem aliis
mitigari orabat, quam immutabiliter praevidebat.
Pietas enim quod suum erat operabatur miserando,
et ratio quod suum erat sequebatur divinae dispositioni
obediendo. Propterea nihil contrarietatis erat.
Si Christus homo secundum affectum pietatis quam
<nobr><sub></sub></nobr> in humanitate sua assumpserat, aliquid volebat
quod tamen secundum voluntatem divinam in
qua cum Patre omnia disponebat futurum non
esse praesciebat; quia et hoc ad veram humanitatem
pertinebat, ut pietate moveretur, et hoc ad
veram divinitatem pertinebat, ut a sua dispositione
non moveretur. Itaque secundum utrumque
fecit quod debuit. Neque ideo sibi contrarius fuit
si secundum pietatem humanitati congruam voluit,
quod secundum justitiam divinitati debitam
noluit; quia et hoc velle, et illud nolle utrumque
voluit. Scriptum est: <em>Jesus</em> autem <em>infremuit
spiritu et turbavit semetipsum</em> <strong>(Joan. XI)</strong>. Hic intendite:
<em>Turbavit semetipsum</em> <strong>(ibid.)</strong>. Quomodo turbavit?
Quae fuit ista turbatio qua semetipsum turbavit
<nobr><sub></sub></nobr> Jesus? Pietas ipsa, miseratio ipsa fuit turbatio. Bona
turbatio, bene turbabatur qui pietate movebatur?
Turbavit seipsum. Miseratio turbavit eum, et ipse
semetipsum turbavit, qui miserationem sponte
<nobr><sub></sub></nobr> suscepit. Sicut tradidit semetipsum, quando Judas
tradidit eum: sic turbavit semetipsum quando miseratio
turbavit eum. Notum est hoc et frequenti
usu probatum. Dicitur homini quando aliquid patitur:
Tu teipsum turbasti; tu tibi fecisti malum hoc.
Sic Jesus semetipsum turbavit, quando miseratio
turbavit eum quam sponte susceperat; et semetipsum
tradidit, quando ille tradidit cui ad tradendum
potestatem concesserat. Sic itaque Jesus in
humanitate assumpta quandiu eam passibilem portare
voluit secundum proprietatem humanitatis et
passionem in carne et compassionem in mente portavit.
In qua tamen modo ad immutabilitatem
translata nec pati potest ad corruptionem, nec compati
ad turbationem. Quoniam Christum secundum
<nobr><sub></sub></nobr> hominem novimus et patientem et compatientem
novimus <strong>(II Cor. V)</strong>. <em>Defecerunt,</em> inquit, <em>sicut fumus
dies mei, et ossa mea sicut cremium aruerunt</em> <strong>(Psal.
CI)</strong>. Dies defecerunt propter passionem; ossa aruerunt
propter compassionem, propter passionem
mortua est caro, propter compassionem arefacta est
anima. Dolor compassionis quasi frixura quaedam
animae fuit, qua urebatur miseratione, premebatur
compassione, siccabatur desperatione; desperatione
dico non propter se, sed propter illos, qui nec in
malo corrigendi, neque a malo erant liberandi. In
his omnibus Christum secundum carnem novimus
quando veram humanitatem et in vera humanitate
veram portavit mortalitatem <strong>(II Cor. V)</strong>. Nunc autem
eam secundum carnem non novimus, postquam
<nobr><sub></sub></nobr> <em>resurgens a mortuis jam non moritur, mors illi ultra
non dominabitur. Quod autem vivit, vivit Deo</em>
<strong>(Rom. VI)</strong>.</p>
<br><nobr><sub></sub></nobr>