PROLEGOMENA. 
 I. Non tantum vitae sanctitate, verum etiam doctrinae
laude praestantissimum fuisse beatum MARTINUM
ecclesiae Turonicae antistitem, luculenter satis
testatur qui eum probe noverat Sulpicius Severus.
Sic enim ille : Jam vero, inquit, in verbis et
confabulatione ejus quanta gravitas, quanta dignitas
erat! quam acer, quam efficax, et quam in absolvendis
scripturarum quaestionibus promptus et facilis!---Jesum
testor spemque communem, me ex
nullius umquam ore tantum scientiae, tantum ingenii,
tam boni et tam puri sermonis audisse. Quamquam
in Martini virtutibus quantula est ista laudatio! nisi
quod mirum est, homini illitterato ne hanc quidem
gratiam defuisse. Et alibi : Jam si ad laevam,
Achaiae sinum paululum devexus intraveris, sciat
 Corinthus, sciant Athenae, non sapientiorem in
Academia Platonem, nec Socratem in carcere fortiorem:
felicem quidem Graeciam, quae meruit audire
Apostolum praedicantem; sed nequaquam a
Christo Gallias derelictas, quibus donaverit habere
Martinum. Haec Sulpicius.
II. Porro sub tanti Patris nomine circumfertur
Confessio Trinae unitatis et unius Trinitatis, stylo simplici
et alicubi obscuriore, librariorum fortasse inscitia,
conscripta; quam anno 1512 primus edidit
cum aliis veterum opusculis Jodocus Clichtoveus.
Deinceps vero saepius idem libellus, virorum eruditorum
Petri Pithoei, Casparis Barthii, Christiani
Daumii aliorumque opera, typis denuo consignatus
comperitur. Exstat praeterea in plerisque Patrum
 bibliothecis et in collectionibus conciliorum excusus.
 De eo autem haec habet Combefisius : Exscripseram,
inquit, sermonem de sancta Trinitate, ejus
(Martini) praenotatum nomine, ex codice em. card.
Mazarini; sed ita in eo vitiosum, ut non visum sit
repraesentare: id inde factum videtur, quod antiquarius
ex vetustioribus membranis aut ceris non
satis feliciter potuerit exscribere. Est tamen ille,
conjecturae his quae Severus de illitterati Martini
eruditione ac facundia, tanta scribit obtestatione.
Ita Combefisius, ea respiciens quae modo ex Sulpicio
recitavimus. Ex priscis item membranis eamdem
Confessionem Trajecti evulgavit anno 1514 Theod.
Pulmannus, cujus varias lectiones ad suae editionis
calcem quae Cygneae prodiit 1677 rejecit Daumius.
III. Verum prae caeteris commendanda videtur
 Thomae Beauxamis solertia; qui tres vetustissimos
codices nactus, eorum collatione diligenter instituta,
eumdem sancti praesulis Turonensis libellum brevi
commentario illustratum subjectumque Vitae beati
Martini a Sulpicio Severo conscriptae, prelo commisit
Parisiis anno 1571. Quandoquidem vero hanc editionem
reliquis multo emendatiorem secuti sumus,
quae praeterea inter rariores recensetur ; juverit
proinde nonnulla ex eodem Parisiensi editore in medium
proferre, quibus dum ille studium suum in
hanc opellam impensum prodit, ejus pariter sive
integritatem, sive pretium astruit. Sic igitur ille :
Tria, inquit, e diversis bibliothecis volumina mihi
prolata sunt, quae manus ipsa, satis antiquissima
esse contestabatur: characteres enim aliis qui ante
 mille annos in usu erant, collati, persimiles omnium
 testimonio habiti sunt. Porro tribus hisce voluminibus
emendicatis, triplex Severi Sulpicii historia
contexebatur . . . . Verum cum primo in libri cujusque
vestigio compendium nostrae fidei a D. MARTINO conscriptum
agnovissem; obstupui sane, cur cum
toties Severus e prelis prodiret, illius ne mentio
quidem facta sit. Sed, ut arbitror, praeter characterum
antiquitatem, rei ipsius eos difficultas deterrebat.
Nec enim suis periodis, virgulis caeterisve
notulis contextus definiebatur: adeo ut quibusdam
ambiguus, aliis mancus, omnibus abstrusior appareret.
Nam cum summa brevitate rem omnium
difficillimam complectatur; quis inter dictiones incircumscriptas
adeo perplexas, quid certi elicere
potuisset? . . . Operae praetium igitur duxi suis punctis,
 quasi vinclis, effluentes dictiones cohibere, sicque
facile D. MARTINI Confessionem reddere. Et ne quid
deesset, annotatiunculas addidi, ne cujus vocis obscuritas
diutius lectorem suspenderet. Deinceps
vero noster editor Parisiensis libelli praestantiam
 edisserere pergens, complures haereses hac sua Confessione
B. Martinum evertere ostendit, Ebionis,
Cerinthi, Marcionis, Manetis, Apollinarii, Arii,
Macedonii ac Eunomii. Quibus enarratis, ita concludit:
Vides, Christiane lector, ut compendiose
multas haereses noster Martinus enecet? Illis quippe
temporibus exstitit, quibus aut qui Trinitatem, aut
qui unicam divinitatem evertere nitebantur, pullularunt . . . .
Expende vero quot schismata, factiones et
sectae, quo tempore floruit, emerserint: tum facile
agnosces non abs re hanc de Trinitatis et unius divinitatis
fide editam sententiam. Haec ille. Quae quidem
omnia si quis accurate perpendat, arguet enimvero,
mea quidem sententia, nonnullos viros eruditos
ejusmodi Confessionem minus recte suspectam
 habuisse; quae nimirum in primis vetustissimorum
codicum fide et auctoritate munitur: digna plane
quae eum Expositione fidei Gregorii Thaumaturgi
conferatur , si paucas demas duriusculas voces,
librariis forte vitio vertendas.
