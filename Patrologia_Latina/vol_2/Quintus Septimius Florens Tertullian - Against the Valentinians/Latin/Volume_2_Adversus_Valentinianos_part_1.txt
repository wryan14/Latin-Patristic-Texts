Prooemium. 
 Haeresim Valentini erupisse sub Antonio Pio, imperium
adepto anno 138, affirmant Tertullianus (De Praescript.,
cap. 30) ac Theodoretus (De Haeretic. fab.,
lib. I). Fuit autem Valentinus Phraebonites patria,
ex maritima Aegypti ora, platonicae sectator philosophiae,
imbutus Graecorum artibus, ac figmentis,
atque, ut sui jactabant (Apud Orig. in Dial.
adv. Marcion.), auditor Theodadis, discipuli Pauli
apostoli. Natum Valentinum censet Massuetus (Dissert.
 in Iren., num. 7) anno Christi 85, denatum
vero 158. Scripsisse fertur Valentinus psalmos nonnullos,
epistolas item a Clemente Alexandr. in II
et III Stromatum libris laudatas, quarum epistolarum
una inscribitur ad Agathopodem diaconum anthiochenum,
ut opinantur Grabius et Caveus. Edidit
Valentinus etiam homilias atque opus inscriptum:
Πόθεν τὰ κακὰ, id est, Unde mala, cujus operis fragmenta
exstant apud laudatum Clementem, lib. VI, et
 Epiphanium, haeres. XXXI. Evangelium scripsisse
proprium nemo nisi auctor novem posteriorum capitum
libri de Praescriptione refert. Ab Ecclesia
catholica defecit, quoniam episcopatum, cujus ardebat
desiderio, consequi non valuit, uti adversus eumdem
Valentinum, cap. IV, tradit Tertulllianus. Relicta
Alexandria Valentinus Romam venit, sedente Hygino,
ibique commoratus est usque ad Anicetum. Praeter
D. Irenaeum, Tertullianum, Epiphanium ac Theodoretum,
plura de Valentinianis scribunt Massuetus
(Dissert. ead., ibid.), Natalis Alexander (in Hist.
Eccles. Saecul. II, cap. 2, art 6), Beausobre (in
Hist. Manichaeorum, part. II, lib. V), Semlerus
(L. Band der Polemik der Baumgartens), nec non
Valcheus (Kezergeschichte, I, Band), et Ittig. (Diss.
 de haeresiarchis, sect. II, cap. 5, et ejusdem Dissert.
appendice ad sect. II, cap. 5). Ac demum recentius
Matter (Hist. du Gnosticisme, t. II). Etsi vero
fabulosa Valentini haeresis sola descriptione sui appareat
absurdissima, fuere tamen nonnulli qui ipsum
Valentinum orthodoxum existimarunt, ut abbas
Faydit, qui edidit Dilucidationem doctrinae priorum
saeculorum; multaque ad Valentini systema emoliendum
Manichaeorum historiae inseruit etiam Beausobre
(Lumper, Histor. theolog. critica de Vita,
Scriptis atq. Doctr. SS. Patrum, part. III, sect. IV,
cap. 3, Dissert. praev. art. 1).
Porro certo certius est Tertullianum, dum suum
adversus Valentianianos librum elucubravit, eam prae
oculis habuisse sancti Irenaei, episcopi Lugdun.,
 librorum adversus haereses interpetationem latinam,
veterem et vulgatam, quam, ad usque tempora nostra
servatam, Irenaeo ipso vel adhuc in vivis superstite, vel
nuper erepto, editam fuisse constat. Quisquis Irenaeum
latinum cum Tertulliano contulerit, in promptu deprehendet
hunc adeo vestigia illius premere, adeo
verbis ipsis, verborumque figuris et ordini adhaerere,
ut id unum sibi proposuisse videatur eadem paucioribus
contrahere; iisdem saepe servatis verbis, immixtis
tamen pro more dicteriis quadam afri ingenii procacitate
propalatis (Conf. Iren., lib. I, cap. 11, num. 3,
cum Tertull., cap. 23, et Iren., num. 5, cum Tertull.,
cap. 25, etc. Vide Massueti dissertation. II, in Iren.
lib., num. 55, p. 89, 90).
Haec plurima hinc et inde loca similia sedulo colligenda,
 ac ut facilius ea lector conferre queat, in
notis adponenda curavimus. Nec jam, ni fallor, nemini
ambiguum erit praeivisse Tertulliano Irenaeum, ac
proinde perperam ea in dubium revocasse, et inter
 spuria repudiasse Johann. Salomom. Semlerum,
vivum, si quis unquam, ad omnia fere venerandae antiquitatis
monumenta ex auctoritate sua dejicienda
profecto natum; hic enim in Historica Isagoge ad
Baumgartenii Polemicam (Vol. II, p. 131), in Prolusione
de cavenda molesta sedulitate sacra ad
corrigendas quasdam Irenaei et Tertulliani sententias
(Edit. Halae., 1772), et in Dissertatioe de
varia et incerta indole horum librorum Tertulliano
Halensi adjecta (Vol. V, p. 245-290, ed. Halae Magdeburg.,
1828), fidem Irenaei minuere ejusque libros
in suspicionem νοθείας adducere tentavit; ut defensionem
illorum suscepit celeberr. Valchius, theologus
gottingensis, in novis commentariis Societatis
Regiae Scientiarum Gottingensis (T. V, part. 100,
 ann. 1774-1775; Lumper., lib. cit., cap, II, art. 1,
p. 218.) EDD.
Caeterum Tertulliani esse librum hunc adversus Valentinianos
vel inde constat, quod cap. XVI, nominatim
libri adversus Hermogenem meminerit, quem
ejus esse constat. Et vero scripsisse illum adversus
Valentinianos luculenti sunt testes B. Optatus Milevitanus,
lib. I, adversus Parmenian. Donatistam, et
Vincentius Lirinensis, lib. de Prophan. haeres. novitate.
Visus fuit etiam jam olim MS. a Trithemio
et Politiano, et inter primos a Rhenano editus primum
scholiis, deinde et annotationibus ita illustratus,
ut nusquam diligentior fuerit. Non contemnendam
tamen esse nostram postremam hanc recognitionem,
idque ex B. Irenaei, lib. I, cap. 1, et aliquot
 sequentibus, eoque tam graeco apud Epiphanium,
quam latino juxta versiones varias, et tribus Vatic.
MS. exemplaribus, colliget facile lector, ex iis quas
majoris adhuc lucis gratia adjecimus annotationibus,
Argumento, imo et Catalogo Aeonum ac situs ipsorum
delineatione apertioribus. PAMELIUS.
Opportunior sane se dabit occasio de immensa farragine
ΓΝΩΣΕΩΣ in genere ac de arduo themate Valentiniano
in specie uberius disserendi, ubi de praestantissimis
Irenaei adversus haereses libris dicendum
erit. Nobis igitur, pro more, moduloque nostro, sufficiat
haec pauca, prooemii instar, praelibasse, pauculaque
addere hinc inde desumpta, sive ex Pamelio,
sive ex Massueto, addere, quibus, antequam librum
hunc, obscurum sane et intellectu impervium, aggrediamur,
 lectori, praeluceat tum interpretatio nominum
Aeonum Valentini, tum syntagma gnoseos ex ejusdem
hypothesi concinnatum. EDD.