CAPUT III. 
Abscondat itaque se serpens quantum potest, totamque
prudentiam in latebrarum ambagibus torqueat,
alte habitet, in caeca detrudatur, per anfractus
seriem suam evolvat, tortuose procedat, nec semel
totus, lucifuga bestia. Nostrae columbae  etiam domus
simplex, in editis semper et apertis et ad lucem.
Amat figura  Spiritus Sancti Orientem  ,
Christi figuram. Nihil veritas erubescit, nisi solummodo
abscondi: quia nec pudebit illum aures ei dedere,
eum Deum recognoscere, quem jam illi natura
commisit, quem quotidie in operibus omnibus sentit,
hoc solo minus notum, quod unicum non putavit, quod
 in numero nominavit , quod in aliis adoravit.
Alioquin a turba eorum et aliam frequentiam suadere,
a domestico principatu ad incognitum transmovere, a
manifesto ad occultum retorquere, de limine fidem
 offendere est. Jam si et in totam fabulam
initietur, nonne tale aliquid dabitur te in infantia inter
somni difficultates a nutricula audisse, Lamiae turres
, et pectines solis? Sed qui ex alia conscientia
venerit fidei, si statim inveniat tot nomina Aeonum,
tot conjugia, tot genimina , tot exitus, tot eventus,
felicitates, infelicitates, dispersae atque concisae divinitatis,
dubitabitne ibidem pronuntiare  has esse
fabulas et genealogias indeterminatas, quas Apostoli
spiritus, bis jam tunc pullulantibus seminibus haereticis,
damnare praevenit? Merito itaque non simplices,
 merito tantummodo prudentes, qui talia neque facile
producunt, neque exerte defendunt, sed nec
omnes quos edocent, perdocent; utique astute, ut pudenda:
caeterum inhumane, si honesta. Et tamen simplices
nos , omnia scimus. Denique hunc primum
cuneum congressionis armavimus, detectorem
et designatorem totius conscientiae illorum, primamque
hanc victoriam  auspicamur: quia quod tanto
impendio absconditur, etiam solummodo demonstrare,
destruere est.