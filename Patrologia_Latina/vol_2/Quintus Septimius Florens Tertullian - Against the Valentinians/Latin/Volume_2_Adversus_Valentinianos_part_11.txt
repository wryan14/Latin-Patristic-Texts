CAPUT IV. 
Novimus, inquam, optime originem quoque ipsorum,
et scimus , cur Valentinianos appellemus,
licet non esse videantur. Abscesserunt enim a conditore,
sed minime origo deletur; et si forte mutantur,
 testatio est ipsa mutatio. Speraverat episcopatum
Valentinus, quia et ingenio poterat et eloquio.
Sed alium ex martyrii praerogativa loci potitum indignatus,
de Ecclesia authenticae regulae abrupit ,
ut solent animi pro prioratu exciti praesumptione
ultionis accendi, ad expugnandam conversus veritatem:
et cujusdam veteris opinionis semen nactus ,
Colarbaso  viam deliniavit. Eam postmodum Ptolomaeus
instravit, nominibus et numeris Aeonum distinctis
in personales substantias, sed extra Deum determinatas,
quas Valentinus in ipsa summa divinitatis,
ut sensus, et adfectus et motus incluserat. Deduxit
et Heracleon inde tramites quosdam, et Secundus,
et magus Marcus  . Multum circa imagines Legis
Theotimus operatus est. Ita nusquam jam Valentinus;
 et tamen Valentiniani, qui per Valentinum.
Solus ad hodiernum Antiochiae Axionicus  memoriam
Valentini integra custodia regularum  ejus
consolatur: Alioquin  tantum se huic haeresi suadere
permissum est, quantum lupae foeminae formam
quotidie supparare  solemne est. Quidni? cum
spiritale illud semen suum sic in unoquoque recenseant.
Si aliquid novi adstruxerint, revelationem statim
appellant praesumptionem, et charisma ingenium;
nec unitatem, sed diversitatem. Ideoque prospicimus,
seposita illa solemni dissimulatione sua, plerosque dividi
quibusdam articulis, etiam bona fide dicturos ;
Hoc ita non est; et, Hoc aliter accipio; et, Hoc non
 agnosco. Varietate enim innovatur regularum facies;
habet etiam colores ignorantiarum.