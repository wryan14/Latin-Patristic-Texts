CAPUT V. 
Mihi autem cum archetypis erit limes principalium
magistrorum , non cum affectatis ducibus
passivorum discipulorum . Nec undique dicemur
ipsi nobis finxisse materias, quas tot jam viri
sanctitate et praestantia insignes, nec solum nostri
antecessores, sed ipsorum haeresiarcharum contemporales,
instructissimis voluminibus, et prodiderunt,
et retuderunt: ut Justinus philosophus et martyr ,
ut Miltiades Ecclesiarum sophista , ut Irenaeus
omnium doctrinarum curiosissimus explorator , ut
 Proculus noster , virginis senectae, et christianae
eloquentiae dignitas: quos in omni opere fidei, quemadmodum
in isto, optaverim assequi. Aut si in totum
haereses non sunt, ut qui eas pellunt, finxisse credantur,
mentietur Apostolus praedicator illarum
(I Cor., II, 19). Porro si sunt, non aliae erunt quam
quae retractantur. Nemo tam otiosus fertur stylo, ut
materias habens, fingat.