CAPUT VI. 
Igitur hoc libello,  quo demonstrationem solum
promittimus illius  arcani, ne quem ex nominibus
tam peregrinis, et coactis, et compactis, et ambiguis,
caligo  suffundat, quomodo eis usuri simus, prius demandabo.
Quorumdam enim de graeco interpretatio
non occurrit ad expeditam proinde nominis formam,
 quorumdam nec de sexu genera conveniunt, quorumdam
usitatior in graeco notitia est. Itaque plurimum
graeca ponemus; significantiae per paginarum limites
aderunt , nec latinis quidem deerunt graeca, sed in
lineis desuper notabuntur, ut signum hoc sit personalium
nominum, propter ambiguitates  eorum quae
cum alia significatione communicant. Quamquam autem
distulerim congressionem, solam interim professus
narrationem, sicubi tamen indignitas meruerit
suggillari, non erit delibatione transpunctoria  expugnatio
  . Congressionis lusionem deputa , Lector,
ante pugnam . Ostendam, sed non imprimam
vulnera. Si et ridebitur alicubi, materiis ipsis satisfiet:
multa sunt sic indigna revinci, ne gravitate
adorentur . Vanitati proprie festivitas cedit. Congruit
et veritati ridere, quia laetans; de aemulis suis
ludere, quia secura est. Curandum plane ne risus
ejus rideatur, si fuerit indignus. Caeterum ubicumque
dignus risus, officium est. Denique hoc modo incipiam.