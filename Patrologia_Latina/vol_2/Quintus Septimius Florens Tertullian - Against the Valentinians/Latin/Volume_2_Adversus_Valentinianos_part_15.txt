CAPUT VIII. 
Ecce enim secunda Tetras, Sermo et Vita, Homo
et Ecclesia, quod in Patris gloriam fruticasset. Hinc 
 numero gestientes et ipsi tale quid Patri de suo
offerre, alios ebulliunt fetus, proinde conjugaleis, 
per copulam utriusque naturae: Hac Sermo et Vita
decuriam Aeonum simul fundunt: illac Homo et Ecclesia
duos amplius, aequiparando parentibus, quia
et ipsi duo cum illis decem tot efficiunt, quot ipsi
procreaverunt. Reddo nunc nomina, quos decuriam
dixi: Bythos et Mixis: Ageratos et Henosis: Autophyes
 et Hedone: Acinetos et Syncrasis: Nonogenes
et Macaria. Contra, duodenarius numerus hi
erunt: Paracletus et Pistis: Patricos et Elpis: Metricos
et Agape: Ainus et Synesis: Ecclesiasticus et
Macariotes: Theletus et Sophia. Cogor hic, quid ista
nomina desiderent, proferre de pari exemplo. In
scholis  carthaginiensibus  fuit quidam frigidissimus
   rhetor latinus, Phosphorus  nomine:
 cum virum fortem peroraret: Venio, inquit, ad vos
optimi cives, de praelio, cum victoria mea, cum  felicitate
vestra, ampliatus, gloriosus, fortunatus, maximus,
triumphalis. Et scholastici statim  Familiae
Phosphori:  Φεῦ ! Audisti  Fortunatam, et
Hedonem, et Acinetum, et Theletum, acclama: Familiae
Ptolomaei Φεῦ.  Hoc erit Pleroma illud arcanum,
divinitatis tricenariae plenitudo. Videamus
quae sint istorum privilegia numerorum, quaternarii,
et octonarii,  et duodenarii. Interim, in tricenario
fecunditas tota deficit; castrata est vis et potestas
et libido genitalis Aeonum. Quasi non et humerorum
tanta adhuc coagula superessent, et nulla
alia  de paedagogio nomina. Quare enim non et
quinquaginta et centum procreantur?  quare non et
 stercolae  et syntrophi nominantur ?