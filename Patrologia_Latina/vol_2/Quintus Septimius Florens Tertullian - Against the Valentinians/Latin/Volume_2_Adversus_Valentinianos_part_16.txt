CAPUT IX.  
Sed et hoc exceptio personarum est, quod solus
ille Nus ex omnibus immensi patris fruitur notione,
gaudens et exultans, illis utique moerentibus .
Plane Nus,  quantum in ipso fuit, et voluerat et
tentaverat caeteris quoque communicare quae norat,
quantus et quam incomprehensibilis pater: sed intercessit
mater Sige, illa scilicet,  quae et ipsis
haereticis suis tacere praescribit: etsi de patris nutu
aiunt factum,  volentis omnes in desiderium sui
accendi. Itaque dum macerantur intra semetipsos,
dum tacita cupidine cognoscendi patrem uruntur,
pene scelus factum est. Namque ex illis duodecim
Aeonibus, quos Homo et Ecclesia ediderant  novissima
natu Aeon (viderit soloecismus). Sophia
 enim nomen est, incontinentia sui,  sine  conjugis
Phileti societate  prorumpit in patrem inquirere,
et genus contrahit vitii, quod exorsum quidem
 fuerat in illis aliis qui circa Nun, in hunc autem, id
est  in Sophiam derivarat, ut solent vitia in corpore
alibi connata , in aliud membrum perniciem
suam efflare. Sed enim sub praetexto  dilectionis
in patrem, aemulatio superabat in Nun
solum de patre gaudentem. Ut vero impossibilia contendens
Sophia frustrarat , et vincitur difficultate,
 et extenditur affectione, modico abfuit prae
vi dulcedinis  et laboris devorari, et  in reliquam
substantiam dissolvi, nec alias quam pereundo
cessasset, nisi bono fato in Horon incursasset ,
(quaedam et huic vis est, fundamentum, universitatis
illius extrinsecus custos) quem et Crucem 
appellant, et Lytroten, et Carpisten. Ita Sophia periculo
exempta, et tarde persuasa, declinata 
 investigatione patris conquievit, et  totam Enthymesin,
id est, animationem cum Passione quae insuper
acciderat,  exposuit .