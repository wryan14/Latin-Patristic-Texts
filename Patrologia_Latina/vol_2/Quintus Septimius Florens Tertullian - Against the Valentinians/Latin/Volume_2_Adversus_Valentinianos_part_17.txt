CAPUT X.  
Sed quidam exitum Sophiae, et restitutionem, aliter
somniaverunt. Post irritos conatus et spei dejectionem,
deformatam eam pallore credo, et macie et incuria
formae, uti quae patrem non minus denegatum
dolebat quam amissum. Dehinc illo moerore ex semetipsa
sola, nulla opera conjugii concepit, et procreat
foeminam. Miraris haec? Et gallina sortita est de
suo parere. Sed  et vultures foeminas tantum aiunt:
et tamen sine masculo mater . Primo  quidem
contristari propter inconsummationem generatinis:
metuere postremo ne finis quoque insisteret: haerere
de ratione casus: curare de occultatione. Remedia
nusquam. Ubi  enim jam tragoediae et comoediae,
a quibus forma mutuaretur exponendi, quod citra pudorem
   erat natum? Dum in malis res est, suspicit,
convertit ad patrem, sed incassum enisa, et 
vires deserebant, in preces succidit . Tota etiam
 propinquitas pro ea supplicat,  vel maxime Nus
quidni? caussa mali tanti. Nullus tamen Sophiae exitus
vacuit , omnes aerumnae ejus operantur. Siquidem
et illa tunc conflictatio in Materiae originem pervenit,
ignorantia, pavor , moeror, substantiae fiunt.
Ibi demum pater aliquando motus, per Monogeneu
Nun, quem supra diximus Horon, in haec promit 
in imagine sua  foemina mare , quia de patris
sexu ita variant. Adjiciunt autem, Horon, etiam
Metagogea (id est circumductorem) vocari, et
Horotheten. Hujus praedicant opera, et repressam ab
illicitis, et purgatam a malis, et deinceps confirmatam
Sophiam, et conjugio restitutam, et ipsam quidem
in Pleromatis censu remansisse.  Euthymesin
vero ejus  et illam appendicem Passionem ab Horo
 relegatam et crucifixam, et  extra eum  factam,
Malum, quod aiunt, foras: spiritalem tamen substantiam
illam, ut naturalem quemdam impetum Aeonis ,
 sed informem et  inspeciatam, quatenus nihil
apprehendisset: ideoque fructum infirmum, et foeminam
pronuntiatam.