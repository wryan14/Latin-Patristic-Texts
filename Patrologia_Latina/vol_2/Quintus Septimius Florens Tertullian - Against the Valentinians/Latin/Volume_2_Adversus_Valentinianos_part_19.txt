CAPUT XII. 
Itaque omnes forma et sapientia  peraequantur,
facti omnes quod unusquisque: nemo aliud,  quia
alteri omnes. Refunduntur in Nus , in Sermones
, in Homines , in Philetos . Aeque 
foeminae in Sigas , in Zoas, in Ecclesias, in Fortunatas
: ut Ovidius Metamorphoseis suas delevisset,
si hodie majorem cognovisset. Exinde refecti sunt, et
 constabiliti sunt, et in requiem ex veritate  compositi,
magno cum gaudii fructu hymnis patrem concinunt.
Diffundebatur et ipse laetitia, utique bene
cantantibus filiis et nepotibus. Quidni diffunderetur
omni jocunditate,  Pleromate liberato? Quis nauclerus
 non etiam cum dedecore laetatur?  Videmus
quotidie nauticorum lascivias gaudiorum. Itaque ut
nautae  ad symbolam  semper exultant; tale
aliquid et Aeones; unum jam omnes, etiam forma,
nedum sententia; convenientibus ipsis quoque novis
fratribus  et magistris Christo et Spiritu Sancto,
quod optimum atque pulcherrimum unusquisque 
florebat, conferunt in medium. Vane opinor. Si enim
unum erant omnes ex supradicta peraequatione, vacabat
symbolae ratio, quae ferme ex varietatis gratia
constat. Unum omnes bonum conferebant, quod
omnes erant. De modo forsitan fuerit ratio, aut de
forma ipsius jam peraequationis. Igitur ex  aere
collatitio , quod aiunt, in honorem et gloriam
patris, pulcherrimum Pleromatis sidus fructumque
 perfectum compingunt, Jesum. Eum cognominant
Soterem, et Christum, et Sermonem, de patruitis
. Et Omnia jam, ut ex omnium defloratione
constructum, Graculum Aesopi , Pandoram Hesiodi,
Acci Patinam , Nestoris Cocetum, Miscellaneam
 Ptolomaei. Quam propius  fuit  de aliquibus Atticis
curis  Pancarpon , vocari, a tam otiosis
auctoribus nominum? Ut autem tantum siggillarium
extrinsecus quoque inornarent , satellites ei angelos
proferunt: par genus. Si inter se, potest fieri:
si vero Soteri consubstantivos (ambigue enim positum
inveni), quae erit eminentia ejus inter satellites
coaequales ?