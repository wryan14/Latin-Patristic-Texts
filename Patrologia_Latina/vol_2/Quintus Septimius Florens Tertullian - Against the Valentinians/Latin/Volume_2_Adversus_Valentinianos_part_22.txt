CAPUT XV.  
Age nunc discant Pythagorici, agnoscant Stoici,
Plato ipse, unde materia , quam innatam volunt, et
originem, et substantiam traxerit in omnem hanc
struem mundi, quod nec Mercurius ille Trismegistus
magister omnium Physicorum recogitavit. Audisti
Conversionem, genus aliud Passionis; ex hac omnis
anima hujus mundi  dicitur constitisse, etiam ipsius
Demiurgi, id est Dei nostri. Audisti moerorem et
timorem; ex his initiata sunt caetera. Nam ex lacrymis
 ejus universa aquarum natura manavit. Hic aestimandum,
quem exitum duxerit, quantis lacrymarum generibus
inundarit. Habuit et falsas, habuit et amaras,
et dulces, et calidas, et frigidas guttas, et  bituminosas,
et ferruginantes, et sulphurantes, utique et
venenatas, ut et Nonacris inde sudaverit quae Alexandrum
occidit, et Lyncestarum inde defluxerit quae
ebrios efficit,  et Salmacis inde se solverit quae
masculos molles .  Coelestes imbres pipiavit 
Achamoth (e): et nos in cisternis etiam alienos luctus et
 lacrymas servare curamus. Proinde ex consternatione
et pavore corporalia elementa ducta sunt. Et tamen
in tanta circumstantia solitudinis,  in tanto circumsepto
 destitutionis, ridebat interim, qua conspecti
Christi recordans, eo de gaudio risus lumen  effulsit.
Cujus hoc providentiae beneficium, quale  illam
ridere cogebat, idcirco ne semper nos in tenebris
moraremur? Nec obstupescas, qui laetitia ejus tam
splendidum elementum radiaverit mundo, cum moestitia
quoque ejus tam necessarium instrumentum defluxerit
 saeculo? O risum illuminatorem! o fletum
rigatorem! Et tamen poterat remedio jam agere cum
illius loci horrore. Omnem enim obscuritatem ejus
discussisset, quoties ridere voluisset, vel ne cogeretur
desertores suos applicare  .