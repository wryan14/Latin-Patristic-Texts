CAPUT XVI.  
Convertitur enim ad preces et ipsa more materno.
Sed Christus, quem jam pigebat rursus  extra Pleroma
proficisci, vicarium praefecit  Paracletum.
Soterem (hic erit Jesus, largito ei patre universorum
Aeonum summam potestatem , subjiciendis eis 
 omnibus; uti in ipso secundum Apostolum omnia conderentur)
 ad eam emittit   cum officio atque
comitatu coaetaneorum angelorum;  credas et cum
duodecim fascibus. Ibi demum  adventu pompatico
ejus concussa Achamoth, protinus velamentum sibi
obduxit, ex officio primo venerationis et verecundiae:
dehinc contemplatur eum,  fructiferumque  suggestum.
Quibus inde conceperat viribus occurrit illi,
Κύριε. Χαῖρε. Hic opinor susceptam ille confirmat,
atque conformat  agnitione jam , et ab omnibus
 injuriis Passionis expumicat, non eadem 
negligentia in exterminium  discretis, quae acciderat
in casibus matris. Sedenim exercitata vitia, et
usu  viriosa  confudit: atque ita massaliter solidata,
defixit  seorsum in materiae corporalem 
 paraturam, commutans ex incorporali passione indita
habilitatem atque naturam , qua pervenire mox
posset in aemulas aequiparantias corpulentiarum, ut
duplex substantiarum conditio ordinaretur: de vitiis,
pessima; de conversione, passionalis. Haec erit materia
quae nos commisit cum Hermogene, caeterisque
 qui Deum ex materia, non ex nihilo operatum cuncta,
praesumunt .