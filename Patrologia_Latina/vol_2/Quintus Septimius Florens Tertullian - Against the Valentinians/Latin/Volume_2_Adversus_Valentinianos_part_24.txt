CAPUT XVII. 
Ab hinc Achamoth expedita tandem de malis omnibus,
ecce jam proficit, et in opera majora frugescit.
Prae gaudio enim tanti ex infelicitate successus concalefacta,
simulque contemplatione ipsa angelicorum
luminum, ut ita dixerim, subfermentata, pudet, sed
aliter exprimere non est,  quodammodo subavit 
intra se ipsa in illos, et conceptu statim intumuit spiritali
, ad imaginem ipsam, quam vis laetantis et
laetitia prurientis intentionis imbiberat, et sibi intimarat.
Peperit denique, et facta  exinde trinitas
generum  est, ex trinitate caussarum. Unum materiale,
quod ex passione: aliud animale, quod ex
 conversione: tertium spiritale, quod ex imaginatione
.