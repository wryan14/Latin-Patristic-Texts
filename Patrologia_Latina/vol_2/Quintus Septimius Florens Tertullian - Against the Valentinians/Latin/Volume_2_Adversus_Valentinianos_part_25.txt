CAPUT XVIII. 
Hac auctoritate  trium scilicet liberorum agendis
rebus exercitior  facta, formare singula genera
constituit. Sed spiritale quidem non ita potuit attingere
, ut et ipsa spiritalis. Fere enim paria et consubstantiva,
in alterutrum valere societas naturae
negavit. Eo animo,  unum ad animale convertit;
prolatis Soteris disciplinis. Et primum (quod cum
magno horrore blasphemiae et pronuntiandum, et
legendum est et audiendum) Deum fingit  hunc
nostrum et omnium, praeter haereticorum, patrem,
et  Demiurgum, et regem universorum quae post
illum. Ab illo enim omnia , si tamen ab illo, et non
 ab ipsa potius Achamoth, a qua occulto nihil sentiens
ejus, et velut  sigillario  extrinsecus ductu, in
omnem operationem movebatur. Denique ex hac personarum
in operibus ambiguitate, nomen illi Metropatoris
miscuerunt, distinctis appellationibus caeteris
secundum status et situs operum: ut animalium quidem
substantiarum quas ad dexteram commendant,
patrem nuncupent: materialium  vero quas ad
laevam delegant, Demiurgum nominent: Regem autem
communiter in universitatem .