CAPUT XIX. 
Sed nec nominum proprietas competit proprietati
operum, de quibus nomina omnia, cum deberet illa
haec omnia vocitari, a qua res agebantur, nisi quod
jam nec ab illa. Cum enim dicant Achamoth in honorem
 Aeonum imagines commentatam, rursus hoc in
Soterem auctorem detorquent, qui per illam sit operatus:
ut ipsam quidem, imaginem patris invisibilis
et incogniti daret; incognitam scilicet et invisibilem
Demiurgo, eumdem autem Demiurgum Nun filium
effingeret, Archangeli vero Demiurgi opus, reliquos
Aeonas exprimerent. Cum imagines audio tantas trium,
quaero, non vis nunc ut imagines rideam perversissimi
 pictoris illorum? Foeminam Achamoth, imaginem patris?
et ignarum matris Demiurgum, multo magis
patris ? Imaginem Nus ignorantis patrem? et angelos
famulos simulacra dominorum?  Hoc est
mulum de asino pingere, et Ptolomaeum describere
de Valentino .