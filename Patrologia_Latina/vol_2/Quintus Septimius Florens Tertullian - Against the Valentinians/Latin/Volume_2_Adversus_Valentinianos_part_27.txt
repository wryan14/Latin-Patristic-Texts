CAPUT XX. 
Igitur Demiurgus extra Pleromatis limites constitutus,
in ignominiosa aeterni exilii vastitate novam
provinciam condidit, hunc mundum: repurgata confusione,
et distincta diversitate duplicis substantiae
illius,  de strue  animalium et materiarum. Ex
incorporalibus corpora aedificat, gravia, levia, sublimantia
atque vergentia, coelestia atque terrena; tum
ipsam coelorum semptemplicem scenam solio desuper
 suo finit; unde et sabbatum dictum , ab hebdomade
sedis suae; et Ogdoas mater Achamoth, ab argumento
Ogdoadis primogenitalis .  Coelos autem noeros 
deputant, et interdum angelos eos faciunt, sicut et
ipsum Demiurgum: sicut et Paradisum, archangelum
quartum, quoniam  et hunc supra coelum tertium
pangunt, ex cujus virtute sumpserit Adam, diversatus
illic  inter nubeculas  et arbusculas.  Satis
 meminerat Ptolomaeus puerilium dicibulorum, in mari
poma nasci, et in arbore pisces: sic et in coelestibus
nuceta  praesumpsit. Operatur Demiurgus ignorans,
et ideo fortasse non scit  arbores in sola terra institui
oportere. Plane mater sciebat. Quidni suggerebat?
quae et effectum suum ministrabat. Sed tantum fastigium
filio extruens per ea opera quae illum et patrem,
et deum, et regem, ante Valentinianorum ingenia
testantur, cur sibi quoque ista noluit esse nota, postea
quaeram .