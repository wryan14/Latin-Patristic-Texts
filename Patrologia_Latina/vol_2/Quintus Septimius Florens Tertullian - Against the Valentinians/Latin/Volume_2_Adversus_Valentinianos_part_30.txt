CAPUT XXIII.  
Singularium autem potestatum arces his finibus
collocant. In summis summitatibus praesidet tricenarius
Pleroma, Horo signante lineam extremam. Inferius
illum metatur medietatem Achamoth, filium
calcans: subest enim demiurgus in hebdomade sua,
magis diabolus, in isto nobiscum communi mundo
coelementato et concorporificato, ut supra editum est,
ex Sophiae utilissimis casibus, qua nec aerem haberet
reciprocandi spiritus spatium, teneram omnium corporum
vestem, colorum omnium indicem , organum
temporum, si non et istum Sophiae moestitia colasset;
sicut animalia metus, sicut conversio
ejus, ipsum demiurgum. His omnibus elementis
atque corporibus ignis inflabellatus est: cujus
 originalem Sophiae passionem, quia nondum ediderunt,
ego interim argumentabor motiunculis ejus excussum.
Credas enim illam in tantis vexationibus
etiam fabricitasse .