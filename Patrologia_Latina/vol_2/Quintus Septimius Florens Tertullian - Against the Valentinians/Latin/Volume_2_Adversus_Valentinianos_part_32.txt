CAPUT XXV. 
 Inerat autem in Achamoth  ex substantia Sophiae
matris, peculium quoddam seminis spiritalis: sicut
et ipsa Achamoth in filio demiurgo sequestraverat, ne
hoc quidem gnaro. Accipe industriam clandestinae
providentiae hujus.  Ad hoc enim et deposuerat et occultaverat,
ut cum demiurgus animam mox de suo
adflatu in Adam communicaret, pariter et semen illud
spiritale quasi per canalem  derivaretur in choicum:
atque ita  foeturatum in corpore materiali,
velut in utero, et adultum illic, idoneum inveniretur
 suscipiendo quandoque Sermoni perfecto. Ita
que cum demiurgus traducem animae suae committit
 in Adam,  latuit homo spiritalis flatu 
insertus, et pariter corpori inductus, quia non magis
 semen noverat matris demiurgus, quam ipsam. Hoc
semen Ecclesiam dicunt,  Ecclesiae supernae speculum
, et hominis censum: proinde eum ab
Achamoth deputantes, quemadmodum animalem a
demiurgo: choicum, substantia αῤχῆς: carnem, materia
. Habes novum, id est quadruplum Geryonem
.