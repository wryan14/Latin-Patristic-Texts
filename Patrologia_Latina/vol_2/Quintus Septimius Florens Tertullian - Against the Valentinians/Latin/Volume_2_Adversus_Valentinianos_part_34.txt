CAPUT XXVII.  
Nunc reddo de Christo:  in quem tanta licentia
Jesum inserunt quidam, quanta spiritale semen animoli
cum inflatu infulciunt, fartilia nescio quae commenti,
et hominum et deorum suorum. Esse enim 
Demiurgo suum Christum filium naturalem. Denique
animalem prolatum ab ipso, promulgatum Prophetis;
in Praepositionum quaestionibus positum, id est per
virginem, non ex virgine editum quia delatus in virginem
transmeatorio potius quam generatorio more
processerit; per ipsam, non ex ipsa; non matrem
eam, sed viam passus. Super hunc itaque Christum
 devolasse tunc in baptismatis sacramento Soterem
 per effigiem columbae. Fuisse autem et in
Christo etiam ex Achamoth spiritalis seminis condimentum,
 ne marcesceret scilicet reliqua farsura.
Nam in figuram principalis Tetradis, quatuor eum
substantiis stipant, spiritali Achamothiana, animali
Demiurgina, corporali inenarrativa , et illa sotericiana,
 id est columbina. Et Soter quidem permansit
in Christo, impassibilis, inlaesibilis , inapprehensibilis.
Denique cum ad apprehensiones venitur ,
discessit ab illo in cognitione Pilati. Proinde nec matris
semen admisit injurias, aeque insubditivum, et
ne ipsi quidem Demiurgo compertum. Patitur 
vero animalis et carneus Christus, in deliniationem
 superioris Christi, qui ad Achamoth formandam
substantivali non agnitionali forma, Cruci,
id est Horo fuerat innixus.  Ita omnia in imagines
urgent, plane et ipsi imaginarii Christiani .