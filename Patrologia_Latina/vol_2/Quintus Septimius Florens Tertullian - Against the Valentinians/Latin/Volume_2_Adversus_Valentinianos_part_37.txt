CAPUT XXX.  
Ideoque nec operationes necessarias sibi existimant,
nec ulla disciplinae munia observant;  martyrii
quoque eludentes necessitatem qua volunt interpretatione.
Hanc enim regulam animali semini praestitutam,
ut salutem quam non de privilegio status possidemus,
de suffragio actus elaboremus. Nobis enim
inscriptura  hujus seminis , qui imperfectae essentiae
sumus, quia amoribus Phileti, et utique abortui
deputamur, quod mater illorum. Sed nobis quidem
vae, si excesserimus in aliquo disciplinae jugum: si
obtorpuerimus in operibus sanctitatis atque justitiae:
 si confitendum alibi, nescio ubi, et non sub potestatibus
istius saeculi, apud tribunalia praesidum 
optaverimus. Illi vero et  de passivitate vitae,
 et  diligentia delictorum, generositatem suam vindicent,
blandiente suis Achamoth, quoniam et ipsa
delinquendo  profecit. Nam et honorandorum
conjugiorum supernorum gratia  dicitur apud illos,
meditandum atque celebrandum semper sacramentum,
 comiti, id est foeminae adhaerendo; alioquin degenerem,
nec legitimum veritatis, qui diversatus in mundo non
amaverit foeminam, nec se ei junxerit. Et quid facient
spadones, quos videmus apud illos?