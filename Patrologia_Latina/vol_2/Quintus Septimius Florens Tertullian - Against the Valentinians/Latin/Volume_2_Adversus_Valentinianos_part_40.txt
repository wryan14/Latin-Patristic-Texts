CAPUT XXXIII. 
Producam denique velut epicitharisma post fabulam
tantam, etiam illa quae ne ordini obstreperent,
et lectoris intentionem interjectione dispargerent,
hunc malui in locum distulisse, aliter atque aliter
commendata ab emendatoribus Ptolomaei. Extiterunt
enim de schola ipsius discipuli super magistrum,
qui duplex conjugium Bytho suo adfingerent,
Cogitationem et Voluntatem. Una enim satis non
erat Cogitatio, qua nihil producere potuisset, ex
duabus facillimo prolatu . Primum conjugium,
Monogenem et  Veritatem; ad imaginem quidem
Cogitationis, foeminam Veritatem; ad imaginem
 Voluntatis, marem Monogenem. Voluntatis enim vis,
uti quae  effectum praestat Cogitationi, maris
obtinet censum .