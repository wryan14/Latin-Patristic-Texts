Argumentum.  
 Adversus Valentinianos haereticos scripturus Tertullianus,
differens congressionem, solam profitetur errorum,
seu potius fabularum, cum risu narrationem.
Imprimis autem narrat, quod Valentiniani, frequentissimum
sane inter haereticos collegium, nihil magis
curent, quam occultare quod praedicant. Cap. I.
Deinde cum illi simplices nuncuparent Catholicos, Scripturis
simplicitatem probari docet. Cap. II.
Quantumvis interim se abscondant (cum veritas e contrario
non erubescat) scire tamen simplices Christianos
omnes eorum fabulas et genealogias, quas damnat
Apostolus, indeterminatas, quas proinde solummodo
demonstrare, destruere sit. Cap. III.
Notam etiam esse Valentinianorum originem a Valentino;
 licet ab eo abscesserint Ptolomaeus, Heracleon,
Secundus, Magus Marcus, ac Theotinus, ita ut nusquam
jam Valentinus, et tamen Valentiniani ab illo;
cum solas integras ejus regulas custodiret Antiochiae
Axionicus quidam. Cap. IV.
Sibi interim cum Archetypis esse disceptationem, idque
non confictis materiis, utpote quas ipsius haeresiarchae
contemporales instructissimis voluminibus prodiderint
et retulerint, Justinus martyr, Miltiades, Irenaeus,
et quidam Proculus. Cap. V.
Deinde verbis partim initio hujus Argumenti adductis,
partim illi infra subjectis, demonstrationem solam
arcani ipsorum promittens, methodum indicat qua uti
statuit. Cap. VI.
Porro a prima ogdoade Aeonum Valentinianorum sive
 tetrade duplici, auspicatur, in qua ex Bytho ac Sige
orti Nus et Veritas, Sermonem et Vitam procrearint,
e quibus homo et Ecclesia. Cap. VII.
Inde ex secunda illa tetrade, Sermonem et Vitam decuriam
Aeonum simul fudisse, hominem et Ecclesiam
duodenarium numerum, quo sic impleretur tricenariae
divinitatis Pleroma seu plenitudo. Cap. VIII.
Jam vero foecunditate tota deficiente, a novissimo Aeone
Sophia confirmata ab Horo ne dissolveretur, ex vi
passionis, nulla opera conjugii, abortivum foetum Enthymesin
expositam esse. Cap. IX.
Tota interim propinquitate supplicante Sophiam conjugi
suo Teleto restitutam, Enthymesin vero extra Pleroma
relegatam. Cap. X.
Ne qua igitur ejusmodi rursus concussio contingeret,
 Nun illum novam edidisse copulationem, Christum et
Spiritum Sanctum. Cap. XI.
Deinde ex omnibus simul Aeonibus compactum esse perfectum
Pleromatis fructum Jesum, quem et Soterem,
et Christum, et Sermonem nuncupant; et satellites
ejus angelos. Cap. XII.
Atque hactenus (inquit ludens auctor) prima tragoediae
scena; alia jam extra Pleroma cothurnatio.
Cap. XIII.
Nam Euthymesin, sive jam novo et interpretabili nomine
 Achamoth, in inane illud Epicuri explosam,
quamquam a Christo non sine Spiritu Sancto e superioribus
misso jam formatam; quia tamen ad lumen
illud Pleromatis non potuit attingere, ab Horo custodiente
extremam ejus lineam exclusa, afflictam moerore,
metu, consternatione, ignorantia. Cap. XIV.
Atque ex his originem traxisse materiam, quam Pythagorici,
Stoici et Plato ipse innatam volunt, et elementa
ipsa. Cap. XV.
Conversam inde ad preces, cum ad se missus esset Paracletus
Soter Jesus, eam denuo confirmatam,
et ab omnibus injuriis passionis expumicatam,
ex conversione illa animales corpulentias produxisse.
Cap. XVI.
Prae gaudio abhinc ex contemplatione illa Soteris et
 angelicorum qui una venerant luminum, spiritales
produxisse, et sic factam trinitatem generum.
Cap. XVII.
Ex animali autem substantia productum deinde Demiurgum,
Deum hunc nostrum, regem universorum.
Cap. XVIII.
Quamquam hac de re inter eos non conveniat.
Cap. XIX.
Porro a Demiurgo, extra Pleromatis limites constituto,
hunc mundum conditum ex animalibus et materialibus
substantiis, ex incorporalibus vero septemplicem
coelorum scenam. Cap. XX.
Quibus interdum interserit varia Achamoth sive Sophiae
secundae nomina. Cap. XXI.
Quid? quod et diabolum opus Demiurgi faciant, Munditenentem
 appellantes. Cap. XXII.
Inde singularum potestatum situm interserens, etiam
ignem his omnibus corporibus et elementis inflabellatum
addit. Cap. XXIII.
Demiurgum post haec ad hominem manus contulisse, et
carnem ei creasse, non limo terrae, sed materia illa
philosophica. Cap. XXIV.
Cui cum animam Demiurgus mox de afflatu suo communicaret,
etiam ab Achamoth pariter in illum derivatum
semen spiritale, quod nuncupabant Ecclesiam.
Cap. XXV.
Hinc tria hominum genera describit, sive trinitatem hominis,
et quem exitum sortiantur. Caput XXVI.
Emisisse etiam Demiurgum Christum Filium suum naturalem
per virginem, non ex virgine editum; et super
 hunc devolasse Soterem in specie columbae, eumque
mansisse in Christo impassibilem, passum vero animalem
Christum. Cap. XXVII.
Animas quoque meliores allegi in prophetas, sacerdotes
ac reges. Cap. XXVIII.
Hominum vero tria genera ab eis constitui: choicum,
animale, spiritale. Cap. XXIX.
Spiritalibus autem (quos se esse jactitant) operationes non
necessarias, sed nobis utpote psychicis, id est animalibus
 hominibus, martyrii quoque necessitatem
sic eludentes. Cap. XXX.
Et vero in consummatione ita dispensari mercedem, ut
Achamoth de medio tabulato in Pleroma transferatur,
excepta a Sotere compactitio illo sponso, et Demiurgum
de hebdomade sua coelesti in vacuum matris
locum. Cap. XXXI.
Humanam vero gentem in exitus tales ituram: choicae quidem
et materialis notae animas interituras; psychicorum
vero justorum animas (id est nostras) in medietatis
illius receptacula transmitti; spiritalium denique,
ipsorum nempe, ad Pleromatis palatium traductas,
in sponsas angelorum assumi. Cap. XXXII.
Ab Valentino vero in hoc dissentire emendatores Ptolomaei,
quod Bytho duas affingant conjuges, Cogitationem
 et Voluntatem, atque ex Cogitatione ortam Veritatem,
ex Voluntate Monogenem. Cap. XXXIII.
Alios etiam qui aut nullum sexum Bytho deputant, aut
hermaphroditum faciunt. Cap. XXXIV.
Esse item qui Bytho non principatum, sed postumatum
defendat, post ogdoadem primam ex tetrade quidem
et ipsam, sed aliis nominibus derivatam. Cap. XXXV.
 Quosdam qui ex patre Bytho, et Ennaea matre, integram
ogdoadem illam uno partu exclusam.
Cap. XXXVI.
Item alium quemdam qui Monoteta et Henoteta parentes
primos faciat, ex quibus Monas et Unio, et ex
illis reliquos Aeonas. Cap. XXXVII.
Humaniorem denique secundum, qui tetradas duas dividens
in dextram et sinistram, lumen et tenebras,
tantum defectricem illam virtutem, Achamoth nempe,
vult non ab aliquo Aeonum deduci. Cap. XXXVIII.
Postremo majorem esse de ipso Jesu diversitatem, cum
Valentinus ex omnium Aeonum flosculis, alii ex
solis decem, aut solis duodecim, alii a Christo et Spiritu
Sancto tantum, alii aliunde eum confictum contendant.
Atque ita doctrinas Valentinianorum in sylvas
 jam exolevisse Gnosticorum. Cap. XXXIX.