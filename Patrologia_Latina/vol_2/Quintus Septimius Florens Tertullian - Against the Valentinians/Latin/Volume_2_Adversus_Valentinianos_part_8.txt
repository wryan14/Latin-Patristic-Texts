CAPUT PRIMUM. 
  Valentiniani,  frequentissimum plane collegium
inter haereticos, quia  plurimum ex apostatis
veritatis, et ad fabulas facile est, et disciplina non
 terretur,  nihil magis curant, quam occultare, quod
praedicant:  si tamen praedicant, qui occultant.
Custodiae officium, conscientiae officium  est. Confusio
 praedicatur, dum religio adseveratur .
Nam et illa Eleusinia (haeresis et ipsa  atticae
 superstitionis)  quod tacent , pudor est. Idcirco
et aditum   prius cruciant . Diutius initiant,
quam  consignant  , cum et ante portas 
 quinquennium  instituunt ; ut opinionem
suspendio cognitionis aedificent: atque ita tantam majestatem
 exhibere videantur, quantam praestruxerunt
cupiditatem. Sequitur jam silentii officium; adtente
custoditur quod tarde invenitur. Caeterum tota in
 adytis divinitas, tot  siparia   portarum ,
totum signaculum linguae, simulacrum membri virilis
 revelatur . Sed naturae venerandum nomen
 allegorica dispositio praetendens, patrocinio  coactae
figurae sacrilegium obscurat, et convicium falsi 
simulacris excusat . Proinde quos nunc destinamus
haereticos , sanctis nominibus et titulis et argumentis
verae religionis, vanissima atque turpissima
figmenta configurantes, facili caritati , ex divinae
copiae occasione , quia de multis multa succedere 
est: Eleusinia  Valentiniana fecerunt lenocinia,
sancta silentio magno, sola taciturnitate coelestia.
Si bona fide quaeras, concreto vultu, suspenso
supercilio, Altum est, aiunt . Si subtiliter tentes,
per ambiguitates bilingues communem fidem adfirmant
. Si scire te subostendas, negant quidquid
agnoscunt . Si cominus , certes tuam  simplicitatem
sua caede dispergunt : Ne discipulis quidem
 propriis ante committunt, quam suos fecerint. Habent
artificium, quo prius persuadeant  quam edoceant.
Veritas autem docendo persuadet, non suadendo
docet.