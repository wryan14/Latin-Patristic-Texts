PROLEGOMENA.
(Biblioth. Vet. Patr. Galland. tom. VIII.)  
 1. Aurelius, totius Africae primas, inter illustres
Ecclesiae Patres et Doctores a sancto Fulgentio recensetur
his verbis : Quis neget beatos episcopos
Innocentium Romanum, Athanasium Alexandrinum,
Eustathium Antiochenum, Gregorium
Nazianzenum, Basilium Caesariensem, Ambrosium
Mediolanensem, Hilarium Pictaviensem, Constantinopolitanum
Joannem, AURELIUM CARTHAGINIENSEM,
Augustinum Hipponensem, caeterosque pontifices
qui Ecclesias Dei vigilantissime gubernantes, aut nascentibus
aut jam natis haereticis habitante in se
sancto Spiritu restiterunt, nec veteres lupos ecclesiastico
gregi permittentes irrepere, nec novos perniciose
intra ovile dominicum latitare; quis, inquam,
istos neget vasa misericordiae, quae Deus praeparavit
in gloriam? Haec sanctus ille Ruspensis episcopus.
 Et jure quidem Aurelius Carthaginiensis
tanto praeconio dignatur. Primus enim omnium,
inquit vir doctissimus , adhuc silente Augustino,
Coelestium renuentem peccatum originis admittere
condemnavit, ejusque sectatores pluribus deinceps
synodis coactis sacro anathemate percussit. Hinc
sanctus Prosper in Carmine contra Ingratos cecinit
de Pelagianis in synodo ab eodem damnatis :
An alium in finem potuit procedere sanctum 
Concilium, cui dux Aurelius, ingeniumque 
Augustinus erat?Donatistas praeterea universa fere Africa exclusit;
paganorum etiam templa in christianae religionis
usum redegit; ac in decem et septem plenariis ex
tota Africa conciliis orthodoxam doctrinam ac disciplinam
 egregiis legibus confirmavit. 
2. Porro de tempore quo sedit Aurelius, illud
primum constat eum anno 390 nondum fuisse ad
cathedram episcopalem evectum: eo enim anno,
concilio II Carthaginiensi XIV kal. Junii coacto
praefuit Genethlius ejus decessor, qui tamen postmodum
vitam clausisse comperitur: ut propterea
insequente anno 391 vel ut maxime 392 fuerit Aurelius
 episcopatum adeptus: quae est Tillemontii
sententia . Verum quo anno demum decesserit
idem Aurelius, non est adeo exploratum, ut certum
quidquam statui possit. In vivis agebat anno
427, quo sanctus Augustinus librum XXXII de Civitate
Dei litteris consignabat. Ibi enim verba faciens
de diaconis Carthaginiensis Ecclesiae : In quibus
erat, inquit, et ex quibus solus est nunc in rebus humanis,
jam episcopus cum honore a nobis debito nominandus,
Aurelius. Idem evincitur ex ejusdem libro
II Retractationum, eo ipso anno exarato, ubi
haec habet : Propter haec venerabilis senex Aurelius,
Ecclesiae ipsius civitatis episcopus, ut hinc aliquid
scriberem jussit, et feci. Praeterea vivebat
adhuc anno 429, quo scripta fuisse perhibetur ejusdem
Augustini epistola 231, ubi Darium monens de
 missis libris quos non petierat : Hos omnes, inquit,
si dum es intra Africam legeris, judicium tuum
mitte de illis, aut mitte nobis, aut quo nobis a domino
fratre Aurelio mittatur, dimitte. Ad haec, ut advertit
Norisius  et post ipsum Pagius  ac Tillemontius
, ex Marii Mercatoris Commonitorio Theodosio
anno 429 oblato erudimur, Aurelium eo ipso
anno vitam adhuc egisse. Ibi enim dum meminit
hic scriptor Ambrosii, Innocentii, Zosimi, Theodori,
Prayli, eos beatae recordationis appellat: ubi
vero Aurelium nominat, non ita. Siquidem de Coelestio
Carthagine accusato: De infra scriptis capitulis, 
inquit, apud Aurelium episcopum memoratae urbis,
per libellum a quodam Paulino diacono sanctae
memoriae Ambrosii Mediolanensis episcopi est accusatus. 
 Quamobrem eo anno etiamnum superstes erat
Aurelius: qui tamen paulo post e vivis excesserit;
et quidem, ut videtur, insequente anno 430. Nam
ante pascha anni 431 sedebat Carthagine Capreolus,
ut ex ejus litteris in concilio Ephesino recitatis colligimus
. Quibus temporum rationibus subductis,
postquam annos ferme XL primatum Africae
tenuisset venerabilis senex, supremum diem obierit
 anno 430, quo item sanctus Augustinus spiritum
Deo reddidit: sed paulo ante, scilicet die 20 mensis
Julii, qua colitur ejus memoria in vetustissimo
Carthaginiensis Ecclesiae Kalendario a Mabillonio
edito, atque his verbis notatur : XIII kal. Ag. 
(sic) Depositio sancti Aurili episcopi. 
3. Praeter allocutiones ad patres Africanos in Codice
ecclesiae Africanae relatas, varias scripsit epistolas
noster Carthaginiensis antistes, quas diligenter
recenset Tillemontius . Ex his una exstat
encyclica ad omnes episcopos per Byzacenam et Arzugitanam
provinciam constitutos, de damnatione
Pelagii atque Coelestii haereticorum; quam ex collectione
Cresconiana annalibus ecclesiasticis intexuit
magnus Baronius . Nos vero exemplar secuti sumus
ab eruditissimo viro Joanne Garnerio variis lectionibus
et notis illustratum, ex ejus Dissertatione 3,
ad Marium Mercatorem de Constitutionibus Imp.
 editis in causa Pelagianorum descriptum. Est autem
epistolae subscriptio hujusmodi: Dat. kal. Augusti
Carthagine, Monaxio et Plinta coss. id est, anno 419.
Hinc ergo in nostro edito ex eo anno retrahenda
epistola cui est illigata, et serius collocanda; iis vel
maxime si animum adjicias, quae modo de sede Aurelii
episcopali edisseruimus. Caeterum ad ejusdem
epistolae commendationem plurimum facit, quod
 observat laudatus Garnerius , hanc nimirum
fuisse ad episcopos scriptam ab eo qui scientissimus
foret canonum, sanctitate eximius, retinentissimus
episcopalis dignitatis, Augustino in rebus agendis
conjunctissimus, et fere unus: ut scientia, sanctitas,
dignitatis studium, Augustini societas, tantam
Aurelii auctoritatem tribuant hac in parte, quanta
potest esse maxima, etiam ad praesulum exemplum.
Huc usque vir doctus. 
4. Neque hic demum praetereundum, complures
item epistolas ad eumdem Aurelium scripsisse viros
sanctitate ac doctrina praestantes, Innocentium I,
ejusque successorem Zosimum, Paulinum Nolanum,
Augustinum, Alypium, Joannem Chrysostomum,
alios . Nostro quoque Aurelio idem S. Augustinus
magnum illud opus de Trinitate, nec non librum
de Gestis Pelagii, aliumque de Opere monachorum, 
honoris gratia inscripsit. Quid plura? ut verbis tandem
 scriptoris eminentissimi orationem concludam
: Tantum ab universis illarum provinciarum
episcopis uni Aurelio tributum est, ut in concilio
Carthaginiensi, Honorio VII et Theodosio II celebrato,
Patres haec eidem dixerint: Placuit etiam petitu
omnium, ut epistolis omnibus de concilio dandis 
SANCTITAS TUA SOLA subscribat. 
