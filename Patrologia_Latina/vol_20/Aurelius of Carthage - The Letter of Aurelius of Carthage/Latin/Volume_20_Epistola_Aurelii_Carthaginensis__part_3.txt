De damnatione Pelagii atque Coelestii haereticorum. 
Dilectissimis ac desiderabilibus fratribus ac consacerdotibus,
 DONATIANO primae sedis,  JANUARIANO,
 FELICI, PALATINO,  PRIMIANO, CAJANO, et
alii CAJANO, JANUARIO, VICTORINO, et caeteris per
 tractum provinciae Byzacenae et Arzugitanae constitutis,
AURELIUS episcopus. 
  Super Coelestii et Pelagii damnatione, eorumque
 dogmatis, participem se sancta dilectio vestra
 in plenario concilio fuisse commeminit, dilectissimi
ac desiderabiles Fratres. Sed quoniam, pro
honore Dei, in cujus manu cor regis est constitutum 
(Prov. XXI, 4), gloriosissimorum principum Christianorum
fidem rectam et catholicam  custodientium
 accessit auctoritas, quam per humilitatem
meam universis coepiscopis  voluerunt intimari:
idcirco honorabilem fraternitatem vestram, missis
exemplaribus, instruere festinavi, ne quid mali,
   in aliqua parte provinciae, ex supradictorum serpentina
persuasione,  ab universali Ecclesia totius
orbis exclusa, fortasse subrepat. 
Ob hoc ergo  tam necessaria constitutio Christianorum
principum charitatem vestram latere non
debet, et ad me ab eis datae  litterae: quarum simul
exemplaribus lectis, quemadmodum subscribere
unusquisque vestrum debeat, dilectio vestra
cognoscet, sive quorum synodalibus gestis subscriptio
jam tenetur, sive qui non potuistis eidem
 plenario totius Africae interesse concilio; quo, cum
in supradictorum haereticorum damnatione, omnium
vestrum fuerit  integra  subscriptio,  nihil omnino
 sit,  unde ullius, vel dissimulationis, vel negligentiae,
vel occultae forsitan pravitatis, aliqua videatur
merito remansisse suspicio. 
 (Et alia manu:) Opto, Fratres, bene vivatis mei
memores. Dat. Kalend. Augusti, Carthagine, Monaxio
et Plinta coss. 
