MONITUM IN EPISTOLAM SEQUENTEM.  
Quam evidentibus signis haec epistola spuritatis
arguatur exponit Baronius ad annum 374, num. 40,
haec edisserens: 
Ejusdem anni consulibus datae habentur litterae
nomine Damasi ad Aurelium episcopum Carthaginensem,
positae ab Isidoro Mercatore in suae collectionis
exordio; quas praecedunt litterae ejusdem
Aurelii nomine ad Damasum primo scriptae, quibus
petierat ab apostolica sede ad se mitti decreta Romanorum
pontificum. At quid opus fuit (pace illius
dixerim) mendaciis exornare vestibulum amplae domus,
ut in non levem suspicionem adducat caetera
quae habentur? Quo modo, quaeso, potuit Aurelius
episcopus Carthaginensis scripsisse ad Damasum Romanum
pontificem, et hunc ad illum litteras reddere
hoc potissimum anno, sub his praesertim consulibus,
si adhuc cum S. Augustinus factus Christianus
est, reversus in Africam, reperit dictum Aurelium
 diaconum agere Ecclesiae Carthaginensis, post
aliquod vero temporis spatium factum esse ejusdem
civitatis episcopum? Testatur id quidem ipse Augustinus,
ac disertis plane verbis, cum in commentario
de Civitate Dei meminit de reditu suo ex
 transmarinis partibus Carthaginem, recensetque miraculum
illud de Innocentio ex incurabili morbo sanato,
atque demum haec ait: Visitabant eum quotidie
sancti viri, episcopus tunc Uzalensis beatae memoriae
Saturninus, et presbyter Gelosus, ac diaconi Carthaginensis
Ecclesiae, in quibus erat, et ex quibus solus
est nunc in rebus humanis jam episcopus cum honore
a nobis debito nominandus Aurelius; cum quo recordantes
mirabilia opera Dei, de hac re saepe collocuti
sumus, eumque valde meminisse, quod commemoramus,
invenimus. Ita ipse. Vides igitur ad quanto
posteriora tempora sit referendus Aurelii Carthaginensis
episcopatus; et quam longe absit, ut ipse jam
episcopus hoc anno ad Damasum scripserit, vel acceperit
a Damaso litteras: cum certum sit, reditum
Augustini in Africam, postquam Christianus jam
effectus Mediolano recesserat, et a portu Romano
solverat, contigisse anno Domini trecentesimo octogesimo
nono; ut appareat nec post annos quindecim
Aurelium creatum esse episcopum Carthaginensem,
 sed perseverasse diaconum. Vides igitur quo modo
recta temporum norma tortuosa aliorum figmenta
improbentur: ut non mireris, si in dignoscenda
certa temporum ratione crebrius atque solertius occupemur. 
