III.

LIBELLUS FIDEI. (C,S)*  III.

LIBELLUS FIDEI. (C,S)*   Credimus  unum Deum, Patrem omnipotentem,

et unum unigenitum Filium ejus Deum et Dominum

Salvatorem nostrum, et Spiritum sanctum Deum:

non tres Deos Patrem et Filium et Spiritum sanctum,

sed unum Deum esse confitemur. Non sic unum

Deum, quasi solitarium, nec eumdem, qui  ipse

sibi Pater sit, ipse et Filius; sed Patrem verum,

qui genuit Filium verum,  ut est Deus de Deo, lumen

de lumine, vita ex vita, perfectum de perfecto,

totum a toto, plenum a pleno; non creatum, sed

genitum; non ex nihilo, sed ex Patre,  unius substantiae

cum Patre:  Spiritum vero sanctum Deum,

non ingenitum, neque genitum; non creatum, nec

factum; sed Patris et Filii, semper in Patre, et Filio  

coaeternum. Veneramur tamen unum Deum:  quia

 ex uno Patre totum quod Patris est, natus est Filius

Deus; et in Patre totum quod inest,  totum genuit

Filium. Pater Filium generans non minuit, nec amisit

plenitudinis suae deitatem: totum autem  quod

Deus Pater est, id esse et Filium ab eo natum, certissime

tenentes. Cum Spiritu sancto unum Deum

piissime confitemur JESUM CHRISTUM Dominum nostrum,

Dei Filium, per quem omnia facta sunt, quae

in coelis et quae in terra, visibilia et invisibilia:

propter nostram salutem descendit de coelo; qui

 numquam desierit esse in coelo: natus de Spiritu

sancto ex virgine Maria. Verbum caro factum non

amisit quod fuerat, sed coepit esse quod non erat.

 Non demutatum sed permanentem etiam hominem

natum, non putative, sed vere; non aerium, sed corporeum;

non phantasticum, sed carneum; ossa, sanguinem,

sensum et animam habentem;  ita verum

Deum et verum hominem intelligimus: ita verum

hominem verum Deum fuisse nullo modo ambigimus.

Confitendum est hunc eumdem Dominum nostrum

JESUM CHRISTUM adimplesse legem et prophetas,

passum sub Pontio Pilato,  crucifixum secundum

Scripturas, mortuum et sepultum secundum Scripturas,

tertia die a mortuis surrexisse, assumptum

in coelos, sedere ad dexteram Patris; inde venturum

 judicare vivos et mortuos exspectamus. In hujus

morte et sanguine mundatos  remissionem peccatorum

consecutos; resuscitandos nos ab eo in his

corporibus et in eadem carne qua nunc sumus; sicut

et ipse in eadem carne qua natus est et passus et

mortuus, resurrexit: et animas cum hac carne  vel

corpora nostra ab eo, aut vitam aeternam, praemium

boni meriti, aut sententiam pro peccatis aeterni supplicii

recepturos.