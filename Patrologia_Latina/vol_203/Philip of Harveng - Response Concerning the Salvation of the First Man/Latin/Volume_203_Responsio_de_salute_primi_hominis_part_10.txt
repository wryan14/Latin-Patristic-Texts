CAPUT IX. 
Quod si ad Novum Testamentum venire libuerit,
invenietur et ibi Christi vocatio non esse otiosa,
imo incomparabiliter fructuosa, dum nihil aliud videtur
ejus esse vocatio, quam quaedam gratiae spiritalis
infusio. Unde Matthaeus evangelista cum de
 Jacobo et Joanne loqueretur: Procedens, inquit,
Jesus, vidit alios duos fratres, Jacobum Zebedaei et
Joannem fratrem ejus, reficientes retia sua, et vocavit
eos (Matth. IV). Quid autem in hoc quod ait, vocavit
eos, intelligi voluerit, id est cujus gratiae
haec vocatio fuerit, manifestat cum subjungit: At
illi, relictis retibus et patre, secuti sunt eum (ibid.).
Sicut enim paulo ante Petrus et Andreas audito:
Venite post me, et faciam vos fieri piscatores hominum,
continuo relictis retibus secuti sunt eum
(ibid.), sic nimirum Jacobus et Joannes, relictis
retibus et patre, secuti sunt eum, cum tamen talibus
verbis non legantur fuisse invitati, sed tantummodo
vocati. Hoc idem Marcus (cap. III) et Lucas (cap. V)
testati sunt, qui de eorum vocatione locuti sunt.