CAPUT XV. 
Et dixit, inquit, Dominus ad mulierem: Quare
hoc fecisti? Quae respondit: Serpens decepit me, et
comedi (Gen. III). Et hoc quidem veraciter, etsi
non sapienter, dictum est. Est enim decepta a serpente.
Verumtamen nec transgredi per deceptionem,
nec transgressioni superaddere debuit excusationem.
 Nec moveat quemquam si post vocationem qua dixi
a Domino Adam fuisse vocatum, invenitur commisisse
peccatum, cum non dixerim hoc illi vocationem
conferre, ne omnino ulterius peccaret, sed ne in
peccatis pertinaciter permaneret. Quis enim se tam
parvo sensu induerit, ut dicat quod ille, postquam a
Deo vocatus est, nullum peccatum commiserit, cum
tanto postea tempore vixerit; qui illum per inobedientiam
jam perdiderat statum, in quo si permansisset,
nullum omnino sensisset peccatum? Quia vero
illum perdidit, in hanc miseriam et miserandam decidit
vitam, in qua jam non vivitur sine peccato;
sed liberatur ab eo qui hac vocatione commendabili
vocatur a Deo. Nostis profecto Moysen (Num. XX)
post gratiam divinae vocationis irritasse Deum ad
 aquas contradictionis, et ob id non intrasse terram
promissionis, nec tamen exclusum a finibus aeternae
benedictionis.