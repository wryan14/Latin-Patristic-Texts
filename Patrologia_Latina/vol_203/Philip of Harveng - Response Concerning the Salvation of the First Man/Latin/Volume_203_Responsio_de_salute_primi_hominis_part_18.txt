CAPUT XVII. 
Super pectus, inquit, tuum gradieris (Gen. III).
Quoniam quasi serpenti loqui coeperat, metaphoram
servat, et quid diabolo conveniat spiritaliter, in isto
ostendit litteraliter. Pectus quidem domicilium cordis
est et cogitationum. Pectoris igitur nomine non
 inconvenienter omnis perversus designatur, in quo
diabolus libere volutatur. Et quasi super eum graditur,
dum premens eum et opprimens, cogit semper
terrenis incumbere, nec ad coelestia permittit assurgere.
Qui nimirum perversus, quia terrae semper
inhaeret, non jam terrenus, sed terra emphatice
appellatur, quae praedicto serpenti in escam conceditur,
ut eam intra ventrem malitiae suae penitus
absorbeat, et a luce justitiae abscondens, involucro
aeternae damnationis involvat; hoc est quod subditur:
Terram comedes cunctis diebus vitae tuae
(ibid.). Dies vitae suae, omne hoc tempus recte
intelligitur, in quo accepit licentiam saeviendi, donec
in finem collectis omnibus qui ex parte ejus sunt,
ruent simul in tartarum aeterna morte puniendi. Ne
 autem de hac interim licentia gloriaretur, vel de eo
quod mulierem deceperat, diutius laetaretur; subjungitur
poena qua etiam inpraesentiarum puniretur,
dum nocendi semper aestuaret affectu, et tamen
quandoque careret effectu: Inimicitias, inquit,
ponam inter te et mulierem, et semen tuum, et semen
illius (Gen. III). Semen diaboli est mala suggestio,
cujus fructus aeterna est damnatio, semen
mulieris timor Dei, cujus finalis utilitas visio Dei.
Ipsa, inquit, conteret caput tuum, et tu insidiaberis
calcaneo illius (ibid.). Ipsa machinamenta
tuae suggestionis conteret ariete divini timoris,
enervans fraudes tuas consilio prudentiae suae, reddens
vicem malitiae tuae; ut a seducta seducaris, a
prostrata prosternaris, et a fronte repercussus,
 calcaneo illius solummodo valeas insidiari, non
praevalendo gloriari. Postquam diabolus aeternae
maledictioni addicitur, utrique homini non eadem,
ut videtur, maledictio, sed afflictio temporalis infligitur.
Et quia mulier prior incurrerat culpam,
prior poenalem excipit sententiam, ut idem ordo in
excipienda sententia teneretur, qui in culpa perpetrata
fuisse cognoscitur.