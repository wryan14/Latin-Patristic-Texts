CAPUT V. 
Ultima vocatio Dei est specialis, qua per se eo
modo quem ipse novit, vocare homines reperitur,
ubi nullus homo internuntius comperitur; aliquoties
quidem aperte, sicut Moysen vocavit de rubo,
multoties vero occulte, sicut millia millium a saeculo.
Haec autem huic vocationi specialis praerogativa
assignatur, ut raro infructuosa inveniatur, imo (ut
videtur) de illa propheta Joel per antonomasiam
dixerit: In monte Sion et in Jerusalem erit salvatio,
et in residuis quos Dominus vocaverit (Joel. II).
 Tantam quippe intelligi voluit hujus esse excellentiam
vocationis, ut eam sequatur utilitas salvationis,
et nihil sit aliud sic nos a Deo vocari, quam ad
salutem efficaciter provocari. Unde, ut mihi videtur,
divinae scriptor historiae id quod dictum est: Vocavit
Deus Adam (Gen. III), non perfunctorie attendi
voluit, sed in eo pium vocantis affectum, magnum
vocati profectum intelligi debere commonuit. Quod
si voluero vel potuero divinas Scripturas revolvere,
et omnia loca in quibus Deus per se, sive aperte,
sive occulte vocare legitur, ad medium ducere, et
quanta sit hujus vocationis utilitas exponere; quantum
aestimo, haec adunatio tantae erit magnitudinis,
ut congruum excedat modum voluminis. Verumtamen
ne videar loquaciter affirmare quod non possim
 aliquantisper demonstrare, quaedam eorum
quae occurrunt memoriae, ducam ad medium, ut
sciat dilectio vestra in hac vocatione Dei non mediocre
contineri beneficium.