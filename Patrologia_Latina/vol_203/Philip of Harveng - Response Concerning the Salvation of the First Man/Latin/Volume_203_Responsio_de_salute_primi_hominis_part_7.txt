CAPUT VI. 
In Exodo legitur quia, cum pasceret Moyses
oves Jethro soceri sui, et minaret gregem ad interiora
deserti, apparuit ei Dominus in flamma ignis
de medio rubi; et videns ille rubum ardere, et non
comburi: Vadam, inquit, et videbo visionem hanc
magnam, quare non comburatur rubus. Cernens
autem Dominus quod pergeret ad videndum, vocavit,
inquit, eum de medio rubi, et ait: Moyses,
Moyses? Qui respondit: Adsum. At ille: Ne appropies,
inquit, huc; solve calceamentum de pedibus
 tuis, locus enim in quo stas terra sancta est. Et ait:
Ego sum Deus patris tui, Deus Abraham, et Deus
Isaac, et Deus Jacob (Exod. III). Vides in hac
vocatione qua Deus vocat Moysen, magnam gratiam
designari, cum ille qui de Aegypto venerat, jubetur
discalceari. Quia enim calceamenta de mortuorum
pellibus animalium efficiuntur, per ea non incongrue
mortua opera, id est peccata, designantur, quae
procul dubio in Aegypto, hoc est in tenebris perpetrantur:
Qui enim male agit, odit lucem (Joan. III).
Volens igitur Moyses ire et videre visum, merito
prohibetur, et quo ordine id fieri debeat divinitus
edocetur, ut videlicet exuvias veteres, quas vivendo
in Aegypto contraxerat, festinet deponere, et sic
merebitur visionem divinam, vel potius ipsum Deum
 cognoscere. Unde illi quasi jam discalceato, vel potius
ad discalceandum jam parato, quaedam Dei
cognitio confertur, cum subito subinfertur: Ego
sum Deus patris tui, Deus Abraham, et Deus Isaac,
et Deus Jacob (Exod. III).