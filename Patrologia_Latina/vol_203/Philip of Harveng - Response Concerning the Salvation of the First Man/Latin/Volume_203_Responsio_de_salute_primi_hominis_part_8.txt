CAPUT VII. 
In eodem Exodi libro, cum de faciendo tabernaculo
foederis et arca testimonii Deus ad Moysen
loqueretur, et tanti operis artifex nusquam inveniretur,
Ecce, inquit, vocavi ex nomine Beseleel,
filium Uri, de tribu Juda, et implevi eum spiritu
Dei, sapientia, intelligentia, et scientia in omni
opere, dedique ei socium Ooliab, etc. (Exod. XXXI.)
Et concludit: Omnia quae praecepi tibi, facient
(ibid.). Quid sibi velint haec omnia quae Beseleel
 dicitur facere, nec mearum est virium, nec hujus
loci exponere. Verumtamen hoc dilectio vestra noverit,
quia illos praecipue commendat propheta, qui
memores sunt mandatorum Dei ad faciendum ea
(Psal. CII). Unde colligi potest quia non infructuose
a Domino Beseleel vocatur, cui datur et gratia ut
faciat quod mandatur, praesertim cum impletus spiritu
Dei dicatur ex nomine vocari, quod nisi de
justis dictum raro potest inveniri. Non solum enim
Dominus viam justorum, sed et nomina novit eorum.
Unde et ad Moysen dicitur: Novi te ex nomine
(Exod. XXXIII). Et propheta de Deo: Qui numerat,
inquit, multitudinem stellarum, et omnibus eis
nomina vocans (Psal. CXLVI). Et in evangelica
 parabola cum injusti divitis nomen tanquam incognitum
taceatur, mendicus tamen ex nomine Lazarus
appellatur (Luc. XVI).