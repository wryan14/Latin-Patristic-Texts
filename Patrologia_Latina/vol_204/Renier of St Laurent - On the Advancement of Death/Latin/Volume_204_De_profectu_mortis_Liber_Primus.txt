LIBER PRIMUS. </center></h4>
 <h4><center>CAPUT PRIMUM. </center></h4><nobr><sub></sub></nobr> 
<p>Multum proficere ad salutem animarum mortem
corporum nescire nullatenus possunt quicunque
carcerem praesentis vitae et jugum grave super filios
Adam a die exitus de ventre matris eorum usque in
diem sepulturae in matrem omnium aut cogitatu considerant,
aut experiuntur miseriis, ut Apostolo congemiscant
dicenti: <em>Miser ego homo! Quis me liberabit de
corpore mortis hujus?</em> <strong>(Rom. VII.)</strong> Quicunque, inquam,
tribulationem et dolorem inveniunt, ut item animo
cum Psalmista contrito dicant: <em>Super flumina Babylonis
illic sedimus et flevimus, dum recordaremur
Sion</em> <strong>(Psal. CXXXVI)</strong>. Speculari siquidem et habere
summum desiit bonum praevaricator Adam, dum
male speculatus ligni fructum vetiti summo se malo
<nobr><sub></sub></nobr> inseruit, quatenus ex eo importune comederet mulieris
instinctu. Dicit vero Apostolus: <em>Adam non
est seductus; mulier autem seducta in praevaricatione
fuit</em> <strong>(I Tim. II)</strong>. Ergo scienter Adam peccavit, nec
deliciis contentus paradisi, altiora se per rapinam
quaerere attentavit dedignatus obedire, quandoquidem
comparari ambiret Deo. Verum, quoniam
<em>cum in honore esset, non intellexit; comparatus est
jumentis insipientibus et similis factus est illis</em> <strong>(Psal.
XLVIII)</strong>, similitudine Dei privatus, concupiscentiaque
carnali, motibusque jam effrenis irrationabilibus
abstractus est itaque et illectus, quia, secundum
apostoli Jacobi dictum: <em>Concupiscentia, cum
conceperit, parit peccatum; peccatum vero, cum consummatum
</em><nobr><sub></sub></nobr> <em>fuerit, generat mortem</em> <strong>(Jac. I)</strong>.</p>
<p>Et heu! quam amarus generi est humano factus
ille servorum peccati morsus! Hoc in morientibus
videri maxime potest. Fateor miser, quod plurimorum
lectulis dum saepius assedissem, dolores, angustias
sudoresque illorum amare dolui tribulatus satis,
utpote moriturus et similia reformidans. Atque,
ut taceam de multis, unum vidi e fratribus nostris
per quadraginta propemodum dies ita doloribus
coangustatum, quatenus alimoniae nihil acciperet,
nisi quod aquam sibi poscebat interdum dari signo
potius quam voce. Et quidem tale nobis epulum
paravit, tale nobis absinthium Eva miscuit, dum
pedibus vaga et oculis, per illum voluptatis licenter
<nobr><sub></sub></nobr> locum spatiatur, dum lucifluae amoenitatis
limites transcendit, atque incontinenti curiositate,
qualis haberetur foris mundus, prospectat.</p>
<p>Unde opportunitatem quoque nactus adversandi
perditus ille Satanas serpentem, qui et callidior erat
cunctis animantibus terrae, quae creaverat Dominus
Deus, ac dulcedinem captando mellifluis sese vicinius
septis ingerebat, ingressus est. Siquidem est
credere absurdum, in paradiso illum fuisse, et ibi
collocutum mulieri, maxime pervasum a diabolo,
qui utique a regno Dei et sacris esset sedibus irrevocabili
jam animadversione ob superbiam extrusus.
Si autem inibi reptabant serpentes, cur
etiam leones aut lupi vel caetera non admitterentur
animantia, ut hirsutae barbis capellae, aut
<nobr><sub></sub></nobr> hirci, aromatica vulnerarent morsibus arbusta,
per florigeros pilosi campos saltarent, ululae responderent
et Sirenae tanquam in delubro voluptatis
melos interturbantes angelicum? Fossores talpas
illam viventium terram absit fodiendo commolere et
eruere, vespertiliones circumvolitare, dum perpetua
illic dies nullum tenebrescat in vesperum. Intemerata
equidem ac specialis mansio nihil talium receptat,
quae solis hominibus unica esset munificentia
Dei contributa, neque jam penitus haberet facultatem
mala bestia, insidiosus scilicet Behemoth
transeundi per eam. Quin potius ipse, qui dixerat:
<em>In coelum conscendam, super astra Dei exaltabo solium
meum, sedebo in monte testamenti, in lateribus
</em><nobr><sub></sub></nobr> <em>aquilonis; ascendam super altitudinem nubium; similis
ero Altissimo, et Deus sum ego, et in cathedra
Dei sedi, et dederat cor suum sicut cor Dei</em> <strong>(Isa. XIV)</strong>;
jam secundum nomen suum totus animalis (nam
Behemoth <em>animal</em> interpretatur) in infima devolvitur,
in reptile descendit irrationale, obsidet cor
linguamque serpentis extravagabundi, cujus per os
utique totus jam irrationabilis ad mulierem haec
tanquam rationis verba eloquitur, imo exsibilat:
<em>Cur praecepit vobis Deus, ne de omni ligno paradisi
comederetis?</em> <strong>(Gen. III.)</strong> Quomodo mentitur? quomodo
verba Dei dissimulat et supplantat nebulo
captiosus, de quo veraciter omnino dictum est,
quod fuerit <em>homicida ab initio, et in veritate non stetit,
</em><nobr><sub></sub></nobr> <em>quia non est veritas in eo, et cum mendacium loquitur,
ex propriis loquitur, quia mendax est et pater
ejus</em> <strong>(Joan. VIII)</strong>, mendacii scilicet. Ligna siquidem
paradisi omnia, unum duntaxat excipiens, Deus
Adae indulserat. Nam mulier quoque sic fatetur:
<em>De fructu lignorum, quae sunt in paradiso, vescimur,
de ligno autem, quod est in medio paradisi, praecepit
nobis Deus ne comederemus et ne tangeremus illud,
ne forte moriamur</em> <strong>(Gen. V)</strong>. O et mulierem jam
subversae mentis ac temerariae! Temeravit quippe
mendacio edicti veritatem divini, addere ausa,
quod minime Deus addiderit, <em>et nec tangeremus illud.</em>
Denique, quod gravissima interminatione et certissimo
praefixum tenore fuerat, <em>in quocunque enim
die comederis ex eo, morte morieris,</em> levissimum illa
<nobr><sub></sub></nobr> esse deputans, et velut dubitabile, et hoc addidit,
<em>ne forte moriamur.</em></p>
<p>Quam funebre quam luctuosum <em>forte</em> istud, ad
quantum, ad qualem devenerit effectum, plus dolore
quam sermone, magis gemitu quam dictatu comminiscendum
est. Procul dubio ille qui per serpentem
nunc loquebatur foris, jam intus animos per
sese paradisicolarum attentaverat, praecipites ac
pronos ad sibi consentiendum deprehenderat, ut
etiam beatus papa Gregorius: Nisi prius, ait, per
superbiam intus tumuissent, foris tentati tam facile
non cessissent. Itaque praesumptor exsecrabilis
Deum mendacem, atque invidum, semet veracem
ac benevolum credi et haberi machinans, dixit denuo
ad mulierem: <em>Nequaquam morte moriemini:
</em><nobr><sub></sub></nobr> <em>scit enim Deus quia in quocunque die comederitis ex
eo, aperientur oculi vestri, et eritis sicut dii, scientes
bonum et malum</em> <strong>(ibid.)</strong>.</p>
<br> <h4><center>CAPUT II. </center></h4>
<p>Sic Leviathan, quod interpretatur <em>additamentum
eorum,</em> sic coluber ille veneficus dire infectos duxit
ad mortem, traxit ad interitum, quibus dum promittit
deitatem, secundum nomen Evae addit calamitatem,
addit <em>vae</em> infinitum, quae competentius
mors quam vita, verius mater cunctorum morientium
dicenda sit quam viventium. Ex ista enim miserabiliter
omnis Adam moritur nisi ex Christo vivificetur.
<em>Vidit ergo mulier quod bonum esset lignum
ad vescendum, et pulchrum oculis aspectuque delectabile,
</em><nobr><sub></sub></nobr> <em>et tulit de fructu ejus et comedit, deditque viro
suo, qui comedit, et aperti sunt oculi amborum</em>
<strong>(ibid.)</strong>. Ante serpentis confabulationem mulier quidem
viderat lignum, sed non temeraverat: nunc
vero propterea vidisse et curiose intuita notatur,
quo illius tam conspicue naturam per seipsam experiretur,
atque proprio dijudicare gustu haberet,
quis veracior, Deus an serpens existeret, qui contraria
sibi seu repugnantia praetendissent.</p>
<p>Etenim, cum ratione praedita caeterorum instar
animantium irrationalem esse non ignoraret serpentem,
nec nisi per alienum illi spiritum vocis
articulatae verba suppetere, velut divino animaliter
inducta oraculo omnipotentem credidit eum, qui
per tale ostentum se alloqueretur, sibi prospiceret,
<nobr><sub></sub></nobr> consultumque vellet. Itaque assensit, manus suas
expandit ad rapinam, avulsit temere pomum, gulae
satisfecit mortiferae, nec non importunitate muliebri,
exactione improba et procaci etiam virum ad
hoc impulit. Nam miserae miser obedivit, animum
effeminare submisit virilem, stolida nimis compassione
comparem suam destituere nolens et quas
seorsum fieri.</p>
<p>Ergo in suam et nostram praevaricatus est mortem.
Heu, heu, heu! verae inobediens vitae, id est
sanctae Trinitati. Siquidem et in libro qui titulatur
in Genesi ad litteram, augustissimus doctorum Augustinus
ita dicit: Adam, posteaquam de ligno prohibito
seducta mulier manducavit, eique dedit ut
simul ederent, noluit eam contristare, quam crederet
<nobr><sub></sub></nobr> sine suo posse solatio contabescere, si ab ejus
alienaretur animo, et omnino illa interire discordia,
non quidem carnis victus concupiscentia, quam nondum
senserat in resistente lege membrorum legi
mentis suae, sed amicali quadam benevolentia, qua
plerumque fit ut offendatur Deus, ne homo ex
amico fiat inimicus. Ergo alio quodam modo etiam
ipse deceptus est, sed dolo illo serpentino, quo mulier
seducta est, nullo modo illum arbitror potuisse
seduci. Hanc autem proprie seductionem appellavit
Apostolus, qua id quod suadebatur, cum falsum
esset, verum putatum est, id est, quod Deus ideo
lignum illud tangere prohibuerit, quod sciebat eos,
si tetigissent, velut deos futuros, tanquam eis divinitatem
invideret qui eos homines fecerat. Sed,
<nobr><sub></sub></nobr> etiamsi virum propter aliquam mentis elationem,
quae Deum internorum scrutatorem latere non poterat,
sollicitavit aliqua experiendi cupiditas, cum
mulierem viderat accepta illa esca non esse mortuam:
non tamen eum arbitror, si spirituali mente
praeditus erat, ullo modo credere potuisse, quod eos
Dominus ab esca illius ligni invidendo vetuisset.</p>
<br> <h4><center>CAPUT III. </center></h4>
<p>Leodii cum esses, o Wilelme, hujus saepenumero
aliorumque sententias doctorum versabamus, et
sedule disquirendo, fraterne disceptando velut odoris
nos invicem quaestionum flosculis aspergebamus,
nec dedignabaris a me, indocto licet, scholasticus,
quae sentirem, addiscere, ita ut etiam absens tabellariis
<nobr><sub></sub></nobr> me frequentibus sollicitares: somnolentum
perinde censebas et pigrum, ni continuo rescripsissem,
adeoque amici acceptabas ingeniolum, ut nihil
accusares, quantumvis tumultuarie stylus aut incondite
barbarizasset. Totum igitur me impendebam
benevolentiae et degustabam, vicissimque negotiabar
ex te, cum tu opulentae admodum frugis philosophia
inaurareris divina et humana, scientiamque
infloraret conversatio, et aevo juvenis formares
moribus senem: <em>Cani enim sunt,</em> ait senior quidam,
<em>sensus hominis, et aetas senectutis vita immaculata</em>
<strong>(Sap. IV)</strong>. Siquidem dicebas sapientiae: Soror mea
es, et prudentiam vocabas amicam tuam, quandoquidem
muliercularum tantopere vitares contubernia,
generis sane arguti, nec non ad illiciendum
<nobr><sub></sub></nobr> efficacis, seduloque illud attenderes Salomonis:
<em>Mulier viri pretiosam animam capit</em> <strong>(Prov. VI)</strong>.
Quanquam, ut scriptum est: <em>Gratia super gratiam
mulier sancta et pudorata et sicut sol oriens in altissimis
Dei: sic mulieris bonae species in ornamentum</em>
<strong>(Eccli XXVI)</strong>. Verumtamen, quasi prudens et cautum
animal tu vitabas foveam, ac freno moderabaris
castimoniae, nec muliebrem aspernabaris sexum,
quin potius pro Apostoli dicto: <em>Noli altum sapere,
sed time</em> <strong>(Rom. XI)</strong>, culpam timebas et vitium, quoniam
a muliere initium factum est peccati, et per
illam omnes morimur.</p>
<p>Nec sine singultu et cordium quodam rugitu
edicere poteramus nostri illius quem noveras amici
casum, qui, dum versaretur communiter nobiscum,
<nobr><sub></sub></nobr> sanctae religionis, quem ferebat habitum, religiosa
et coelibe vita impense honestabat. Sed cellulae illi
cujusdam in eremo injuncta est provisio, ubi nihilominus
quae solebat, bonae exercitationis munia non
ignavus eremita interim prosequebatur. Maturitati
vero postmodum suae confidens, nec respectui habens,
quod ipsum etiam Dei Filium tentaverit in
deserto diabolus, leves mulierculas inconsulte aggregatas
inconsultius sibi commanere voluit. Actitabantur
in poenitentiae loco saeculares chori, lenocinia
canticorum strepitabant, ut insolitum echo
per nemora resultantem ipsae, ut aestimo, ferae fugitarent
attonitae.</p>
<p>Sed nunquid abscondere potest homo ignem in
sinu suo, ut vestimenta ejus non ardeant? Aut ambulare
<nobr><sub></sub></nobr> super prunas, et non comburentur plantae
ejus? Nec aevo quantumlibet provectiori abesse
circumspectionem expedit. Namque et frigidis et
cariosis senio membris calor irrepere inordinatus
potest. Incautus autem et dormitans facile patet
insidiis. Ergo virtutum aemulus hostis semper circumspiciendus
est. Denique, quanto est locus remotior,
tanto est ad peccandum stultis opportunior.
Provenerunt ideo illic de ecclesia, de sacris,
de mansionibus, quae lugeri debeant multo amplius
quam scribi. In spirituali homine, mi frater, spiritus
quidem pomptus est, caro autem, cum sit infirma,
si mens vel minimum resolvatur, continuo
lascivit, movetur, increpitat legem mentis lex garrula
<nobr><sub></sub></nobr> quaedam, quae inserta est membris. Vere fenum
est populus Quam labilis, quam infirmus est homo!
Etiam ille primatum fortissimus Samson ad mille
hostium cohortes heros invincibilis, meretriculae
lenocinantis victus est atque in mortem actus perdito
amore, et amarum cepit experimentum, quod
sint quidem favus stillans labia meretricis et nitidus
oleo guttur ejus, novissima autem illius amara
quasi absynthium, et acuta quasi gladius biceps;
pedes ejus descendant in mortem, et ad inferos
gressus illius penetrent: multos enim vulneratos
dejecit, et fortissimi quique interfecti sunt ab ea.</p>
<br> <h4><center>CAPUT IV. </center></h4>
<p>Enimvero quis expediat quaquaversus gentium
mulieres quantorum fuerint incentiva malorum?
<nobr><sub></sub></nobr> Vel solum illud interserere sic sufficiat, quod circa
ejusdem Samsonis tempora ob unius mulierculae infamis
raptum XXXVIII millia et CC, sedecies quoque
centena millia decennali bello Graecorum atque Trojanorum
sint interfecta, ut scripsit Dares Phrygius
qui praesens interfuit. Plane pro quanta probitas
gloria, pro quanta fortitudinis praerogativa vires Europae
et Asiae tunc adeo quassatae sunt, tot periere
potentes a saeculo, viri famosi? Non recolis, tu scholarum
auriga, poeticum illud:
<br><em>Quiaquia delirant reges, plectuntur Achivi,</em>
<br><em>Seditione, dolis, scelere atque libidine et ira</em>
<br><em>Iliacos intra muros peccatur et extra.</em>
<strong>(HORAT. Epist. I, II, 14-16.)</strong></p>
<p>Sed dilataverit infernus animam suam et aperuerit
<nobr><sub></sub></nobr> os suum absque ullo termino, et descenderint fortes
ejus et populus ejus et sublimes gloriosique ejus ad
eum. <em>Vae mundo a scandalis!</em> <strong>(Matth. XVIII.)</strong> Perfectae
pacis nullus hic portus est. Vitae navicula humanae
fluctibus semper tentationum circumagitur. Et rupem
aliquando vis procellae a suo emovet loco: et justum
impetus tentationis a statu justitiae. David Spiritus
sancti praestantissimus Psaltes, in quem pleno effusum
est cornu gratiae spiritualis oleum, nempe de
quo dixerit Deus: <em>Inveni David filium Jesse, virum
secundum cor meum, qui faciat omnes voluntates
meas</em> <strong>(Act. XIII)</strong>, et ipse per contectalem Uriae impulsus
et eversus cecidit, sed illum Dominus suscepit
poenitentem. Salomon, de quo scriptum est: <em>Dilexit
eum Dominus,</em> misitque in manu Nathan prophetae,
<nobr><sub></sub></nobr> et <em>vocavit nomen ejus Idida, hoc est amabilis Domino</em>
<strong>(II Reg. XII)</strong>, qui cunctis erat hominibus sapientior,
ita ut cordis ejus latitudo arenae sit comparata, quae
est in littore maris: ad quem dixerat Deus: <em>Ecce
feci tibi secundum sermones tuos, et dedi tibi cor
sapiens et intelligens, in tantum, ut nullus ante te
similis tui fuerit, nec post te surrecturus sit</em> <strong>(III Reg.
III)</strong>. Ille, inquam, qui praedicatur <em>sapientior Ethan
Ezrahite, et Emal</em> [Vulg. <em>Heman], et Calchal et
Dorda filiis Mahol</em> <strong>(III Reg. IV)</strong>, tam horrifice, tam
sine exemplo, muliercularum se amoribus infatuavit
ut fieret idololatra, gentiumque simulacris fabricaretur
delubra. Cujus tamen eatenus assurgit commendatio,
ut summis fuisse patriarchis superior memoretur.
<nobr><sub></sub></nobr> Siquidem Ethan interpretatur <em>durissimus,</em>
Ezrahite <em>orientalis;</em> et ipse est Abraham vir praedurus
animo, quia fidei solidae et constantis justitiae,
radiosus genere et potens viribus, utpote qui quatuor
reges uno belli excursu fuderit, ex orientali regione
Chaldea oriundus.</p>
<p>Heman interpretatur <em>fidelis,</em> et ipse est legislator
Moyses, de quo ad Aaron et Mariam loquens Dominus:
<em>Si quis,</em> ait, <em>fuerit inter vos propheta Domini,
in visione apparebo ei, vel per somnium loquar ad
illum. At non talis servus meus Moyses qui in omni
domo mea fidelissimus est: ore enim ad os loquor ei
et palam; non per aenigmata et figuras videt Dominum</em>
<strong>(Num. XII)</strong>.</p>
<p>Calchal interpretatur <em>gubernans;</em> et ipse est filius
<nobr><sub></sub></nobr> accrescens Joseph: filius accrescens, qui, posteaquam
Deus Jacob divertit ab oneribus dorsum ejus,
postquam manus ejus in cophino servierunt, adeo
accrevit, quatenus propter prudentiae et gubernationis
summatem industriam Salvator mundi ab Aegyptiis
appellaretur, sapiens plane et intelligens, qui
propter innocentiam atque castitatis praerogativam
gubernacula possideret.</p>
<p>Dorda interpretatur <em>generatio scientiae;</em> Mahol,
<em>indulgentia.</em> Et generationem accipimus patriarcharum
ac prophetarum, videlicet filiorum Jacob, viri
admodum indulgentis: quibus universis Salomon
praefertur in sapientia.</p>
<br> <h4><center>CAPUT V. </center></h4>
<p>Quia igitur, Wilelme, secundum Petri apostoli dictum,
<nobr><sub></sub></nobr> <em>adversarius noster diabolus, tanquam leo rugiens,
circuit quaerens quem devoret</em> <strong>(I Petr. V)</strong>, pudico cuique
ac sobrio curandum magnopere est, quo munditiae
et castitatis vitet scandala, consessus, susurros,
pellaciasque muliercularum. Equidem illorum superabundat
numerus, quorum status aut concussus,
aut eversus per illas est, dum etiam monasticorum
maximus grex (flagella te pugnis et percute, evangelici
exemplo Publicani, o vir lacrymose) in hanc conspiraverit
disciplinam, neque scriptis, neque exemplis
potest aliquibus impetrari, ne fratres sororibus,
sorores fratribus justo impensius liberales sint.</p>
<p>Recordor praeterea quemdam splendide et magni
habitum apud saeculares reclusum nostra aetate plus
<nobr><sub></sub></nobr> quam saeculariter concidisse. Obtentu sanctitatis,
quam simulabat, frequentabatur, plurimum conferebantur
ei plurima, illis utique similando, quibus
a Domino dictum est: <em>Vae vobis, Scribae et Pharisaei
hypocritae, qui comeditis domos viduarum oratione
longa orantes. Propter hoc amplius accipietis judicium</em>
<strong>(Matth. XXIII)</strong>. Solebat ille aliquando, festivis
maxime diebus de cellula clam exire, et quia in
monte solitarius manebat, in quolibet defosso delitescere
loco, veluti gravaretur inquietari, et contemplationem
seu orationes impediri. Sed intravit
mors per fenestras ejus, eo quod juvenculae ministranti
sibi, atque per hoc licentius adhaerenti se
nimium acclinaverit, nec ab ore suo, auribus vel
oculis, nec a cellulae fenestra lascivam compescuit,
<nobr><sub></sub></nobr> caecus et insulsus, qui nosset videre et scire, quia
de periculo animae illius ageretur. Ideo irretitus est
circumplexusque funibus peccatorum simul et castimoniae
incestator et propositi desertor factus, et
cum illa pellice sua, imo et noctua per noctem tanquam
diei fugax et reclusione profugit pecunia suffarcinatus,
quam congessisset.</p>
<p>Noveras vero et tu ipse quosdam, fortissime, religiosos,
qui fortiter aliorum minima ventilarent, et
sua sic maxima tanquam diploide ex pilis caprarum
palliove saccino adumbrare vellent, viros virtutis,
qui velut clavam Herculis librarent in subditos illud
Salomonicum: <em>Qui minima negligit, paulatim decidet</em>
<strong>(Eccli. XIX)</strong>, quasi et de istiusmodi Christus non dixerit:
<em>Duces caeci, excolantes culicem, camelum autem
</em><nobr><sub></sub></nobr> <em>glutientes</em> <strong>(Matth. XXIII)</strong>. Atque alibi: <em>Vae vobis,
Scribae et Pharisaei hypocritae, quia similes estis sepulcris
dealbatis, quae a foris parent hominibus speciosa,
intus vero plena sunt ossibus mortuorum et
omni spurcitia; sic et vos a foris quidem paretis hominibus
justi, intus autem pleni estis hypocrisi et iniquitate</em>
<strong>(ibid.)</strong>.</p>
<br> <h4><center>CAPUT VI. </center></h4>
<p>Non autem solummodo patenter hostis ille antiquus,
qui passus est ruinam cum suis sequacibus
magnam, congressus facit ut leo, sed quoniam serpens
quoque est Evae seductor, quoniam Draco magnus
est mundi veneficator, latenter etiam bonorum
ruinae invigilat et insistit omnibus nocendi artibus,
innumeris phantasiarum machinis urgens tam vigilantes
<nobr><sub></sub></nobr> quam dormientes.</p>
<p>Atque aliquando cum super hujusmodi frater invicem
tractaremus, ac de gestis sanctorum codicem
revolveremus, occurrit lectio, quae memoraret, quod
fuerint duo fratres Picentina oriundi provincia,
Victorinus et Severinus. Hi floridae juventutis post
utriusque parentis obitum omnem relictam sibi substantiam
vendiderunt et pauperibus erogaverunt,
quatenus apostolorum instar relinquentes omnia
mercede donarentur apostolica. In remotiore igitur
loco fabricaverunt sibi cellulam, in qua degebant
communiter. Nihil erat illis proprium, nihil tamen
deerat necessarium: alter alteri serviebat et se invicem
suis aedificabant virtutibus, nec aliquando
sejuncti mutua seipsos custodia paedagogabant, quatenus
<nobr><sub></sub></nobr> de illis jure diceretur: <em>Ecce quam bonum et
quam jucundum habitare fratres in unum</em> <strong>(Psal.
CXXXII)</strong>.</p>
<p>Porro, Victorinus in altiora nitens, et quemdam
descensum reputans esse non ascensum perfectionis,
fraterna saltem cohabitatione, solatio et convictu
frui, solitariumque pluris judicans, cum dicat Ecclesiastes:
<em>Melius est duos simul esse quam unum;
habent enim emolumentum societatis suae: si unus
ceciderit ab altero fulcietur</em> <strong>(Eccle. IV)</strong>, fratrem deserit,
ad eremum se confert. Praeruptae celsitudinis
rupem fluvius praeterfluebat, illic arctissimum ambit
specum. Gratis habere gaudet, quos artifex natura
exstruxit parietes. Erant ejusmodi, ut non jacendo,
<nobr><sub></sub></nobr> sed sedendo tantum acquiescere somno posset. Si
admisisset hospitem, stare oportebat admissorem.
Postes ostiolum munibat viminibus intextum. Munia
vigiliarum, orationes, jejunia, lectiones sacrae frequentabantur.
Sed qui Adam et Evae inviderat paradisum,
invidit etiam Victorino tantae operositatis
palatium. Insidiatur, circuit ille praeambulator terrae,
instruit dolum, quo contrarium sibi advenam coelis
defraudet.</p>
<p>Qui solet ergo se in angelum transfigurare lucis,
transfigurat se in puellam, ac veluti palpando impingens
fores concutit eremitae, queritur noctem
tenebrosam, exaltat planctus, et lacrymas fingit, se
erroneam incurrisse spinetorum avia, dentes metuere
ferarum, petere autem unius solummodo noctis.
<nobr><sub></sub></nobr> hospitium. Miseretur homo miserae, veretur culpam,
si neget hospiti susceptionem; nec enim credere
hostem poterat, sed hospitem. Aperit ergo et suscipit.
Nec horae spatium adhuc decesserat, et qui putabatur
puella, dum sese assiduo motu interim tentator
conversasset improba moliendo (nam penitus
impatientes sunt quietis daemones testante Isaia:
<em>Non est pax impiis, dicit Dominus</em> <strong>[Isa. LVII]</strong>) virum,
quem cogitationibus jam irreligiosis inquietaverat,
protenso ad extremum pede perstringit et scorpii
more aculeati veneficans, inexperto eatenus calore
succendit, maxime cum accuratus admodum quadam
vernaret decentia vultus, oculique stellantes ipsis
inicarent in tenebris. Illecebrosus deinde ac mollis
sermo trahit ad contagium. Quis confidat sibi?
<nobr><sub></sub></nobr> Sancte Spiritus, quam dissimilis est tuus calor a
tali calore! Quomodo exstinguatur ignis noxius in
cujusquam corpore nisi per tuum rorem? Tui solius
est continentiae donum puritatisque custodia.</p>
<p>Sed victus est Victorinus, et, priusquam humiliaretur,
deliquit, quoniam ex seipso erat docendus
non plus sapere quam oportet sapere, sed sapere ad
sobrietatem. Nam casui ejus et ipse antiquus seductor
atque caducus apostata insultans hos in illum
cachinnos delatrabat: Quid eremita modo probatissime,
quem gravabat etiam fratris societas? en
sociatus es alteri, et castitatem inter silvae scopulos
perdidisti, quam inter saeculi servaveras anfractus.
Inexpugnabilemne vel apud solitarios arbitrabaris
<nobr><sub></sub></nobr> pudicitiam? Cautela ubique opus est, et apud saeculum,
et apud eremum: tentari sanctitas potest.
Hanc impugno semper, interdum expugno. Tunc
putidi ad instar fumi a complexu evanuit.</p>
<br> <h4><center>CAPUT VII. </center></h4>
<p>Qui vero miseretur omnium Dominus, et nihil
odit eorum quae fecit, dissimulans peccata hominum
propter poenitentiam et parcens illis, eo quod non
vult mortem peccatoris, sed ut convertatur et vivat,
misertus est Victorini, et convertit ad poenitentiam
ut viveret. Reversus siquidem in se post tentationem
abrupit moras, rediit ad fratrem, et quanquam
prae confusionis rubore suspenderit diu vocem, postremo
tamen ei notum fecit lacrymabile suum, et
Christiane cogitans et catholice sperans, <em>quia apud
</em><nobr><sub></sub></nobr> <em>Dominum misericordia et copiosa apud eum redemptio</em>
<strong>(Psal. CXXIX)</strong>; et illud: <em>Si nosmetipsos dijudicaremus,
non utique judicaremur</em> <strong>(I Cor. XI)</strong>, judicem sui ipsius
et vindicem seipsum statuit, ut tam severa praedamnaret
sententia. Fidit arborem, manumque inseruit,
et fissuram cunels pessulatam adeo praeclusit, quod
nec retrahere nec movere penitus posset, incarceratione
videlicet unius membri totum corpus incarcerans.</p>
<p>At Severinus et fratris commissum, et inclementiam
poenae illius dioecesis episcopo suggessit. Episcopus
veniens Victorini exsolvere nodum voluit, et ad
discretionem attrahere modum poenitentiae. Sed ille
nullatenus acquievit apostolico bene inductus oraculo:
<em>Scimus, si terrestris domus nostra hujus habitationis
</em><nobr><sub></sub></nobr> <em>dissolvatur, quod aedificationem ex Deo habemus,
domum non manufactam, aeternam in coelis</em>
<strong>(II Cor. V)</strong>. Contra nec episcopus molestandum censuit
(erat siquidem episcopalis et vitae et scientiae),
sed bonum sustinentiae finem benedixit et abscessit.
Itaque Victorinus exhibebat corpus suum hostiam
viventem, Deo placentem, rationabile obsequium
suum orando, vigilando, jejunando. Nam caeteris
omnino diebus abstinens, die tantum Dominico pauxillum
panis et aquae sumebat etiam a fratre compulsus,
qui germano vere praedicabilis affectu poenitebat
cum poenitente, nil aliud cibi aut potus percipiens
quam frater.</p>
<p>Compara, o Wilelme, Joannis Baptistae et istorum
prandia. Illum eremi cocum, locustas ad solem
<nobr><sub></sub></nobr> qui coqueret, quibus cum silvestri melle cibabatur.
An dubites delicatiorem poenitentibus, qui cum Psalmista
cinerem tanquam panem manducabant et poculum
suum cum fletu miscebant? Qui aeque ut
Joannes mollibus ex pilis camelorum purpurati,
zonisque pelliceis circa lumbos erant praecincti,
cum nostris quibusdam abstinentibus et legisperitis.
Decem ferculorum decalogus vix sufficiat, et decem
mutatoria vestimentorum, benedictio, quam obtulit
Naaman Syrus Elisaeo prophetae.</p>
<br> <h4><center>CAPUT VIII. </center></h4>
<p>Mi amice, quam cito delinquitur, quod diu poenitendum
sit! In momento infligitur plaga, quae diu
sit medicanda. Pro una diabolicae subreptionis abusione
<nobr><sub></sub></nobr> adeo se Victorinus afflixit! Nec edici facile
potest tam arduum genus poenitentiae, si perpendantur
incommoda necessitatesve, quas tulerit homo
sic affixus. Non attendant hoc multimode peccantes,
tepide confitentes, tenere poenitentes, qui dum a
confessoribus oleum et vinum opportune ignaris infundere
multantur, sed nimium citra excessus, per
qualemcunque tamen poenitentiolam a qualicunque
aestimant se peccato citius enodari quam aliquos funes
seu vincula ruperit Samson. Nec vero peccare
quiescunt, sed ad nauseam usque iterant, quae poenitenda
sint, neque venialia, quidem, sed criminalia,
cum scriptum sit: <em>Maledictus, qui in spe peccat.</em>
Dei abutuntur patientia illud temere usurpantes,
scilicet <em>miserator et misericors Dominus, longanimis
</em><nobr><sub></sub></nobr> <em>et multum misericors</em> <strong>(Psal. CII)</strong>, quasi non alibi dicatur:
<em>Tacui, semper silui, patiens fui, sicut parturiens
loquar?</em> <strong>(Isa. XLII.)</strong></p>
<p>Legisti presbyterum de pago fuisse Abricantino,
qui deditus carnali concupiscentiae vivebat detestabiliter,
instarque filiorum Heli, filiorum Belial, per
incontinentiam monstrabat, quod nesciret divina
neque officium sacerdotis ad populum. Per illum
ergo detrahebant homines sacrificio Domini, quia
cujus improba est conversatio, restat ut ministerium
illius improbetur a populo. Hic tamen interdum
compungebatur. Sed, quoniam radices firmae compunctionis
non habebat, cito ad impulsum libidinis
vellebatur, cito in tempore tentationis a sobrietate
recedebat.</p>
<p><nobr><sub></sub></nobr> Verumtamen pro suis enormitatibus Romam singulis
peregrinabatur annis, Apostolorumque limina
Petri et Pauli revisebat. Quid autem hoc proderat
se non emendanti? Posteaquam repatriasset, ut canis
ad vomitum, ut sus ad volutabrum luti, ad immunditiam
revertebatur non recogitans stultus, quia
nil valet poenitentia, nisi emendetur culpa. <em>Qui
baptizatur a mortuo,</em> dicit liber Sapientiae, <em>et iterum
tangit eum, quid proficit lavatio illius? Sic homo, qui
jejunat in peccatis suis et iterum eadem faciens quid
proficit humiliando se? Orationem enim illius quis
exaudiet?</em> <strong>(Eccli. XXXIV.)</strong></p>
<p>Nono itaque anno cum de Roma irritator redisset
ille, horrifica morte interiit, quandoquidem, quod
dictu quoque pudendum sit, inter fetidae voluptatis
<nobr><sub></sub></nobr> amplexus exhalavit animam inferni fetoribus intrudendam.</p>
<p>Accidisse hoc idem apud nos recenti tempore non
ignoras. Militaris quidam admodum saecularis et incestuosus
cum noctu tenderet ad officinam pellicis,
tetrum imo intolerabilem se putorem sentire exclamavit
ad comitantem se armigerum. Diu illecebris
abusus merito tali praenuntio uti debebat, et
praenosse, qualis aurae oblectamentum maneat voluptuosos,
eadem nocte meretricando et ipse suffocatus.</p>
<p><em>Filii</em> autem <em>hominum usquequo gravi corde?</em>
<strong>(Psal. IV.)</strong> Quam multi libidine nigrantur, et quoniam
<em>stultorum infinitus est numerus</em> <strong>(Eccle. I)</strong>, quot
<nobr><sub></sub></nobr> sunt, qui candeant castitate? Sed praetenditur conditionis
fragilitas, quasi nullo labore proveniat frumentum,
virtusque tam aurosa constet gratuito.
Quanta castigatione mentis et corporis possideatur
castitas, praemonstraverunt Patres, qui candida
simplicitate floridi suspirabant sibi coelitus pennas
sicut columbae, quatenus a terrenis volarent et requiescerent
ideoque elongabant fugientes et manebant
in solitudine, ut ille solitariorum splendidissimus,
de quo hymnizamus:
<br><em>Antra deserti teneris sub annis</em>
<br><em>Civium turmas fugiens petisti,</em>
<br><em>Ne levi saltem maculare vitam</em>
<br>&nbsp;&nbsp;&nbsp;<em>Famine posses.</em>
<br><em>O nimis felix meritique celsi,</em>
<br><nobr><sub></sub></nobr> <em>Nesciens labem nivei pudoris!</em></p>
<p>Videre et audire saecularia magni saepius est detrimenti.
Inter delicias gregesque muliercularum
qualiter conservetur castitas? Super hac scholares
tuos sedulus et dulcis admonebas, cum ego interdum
superveniens honestis adgaudebam studiis, et
aliqua interbalbutiebam, ut illos poetae versiculos:
<br><em>Fingit equum revera docilem cervice magister</em>
<br><em>Ire viam, quam monstrat eques. Venaticus ex quo</em>
<br><em>Tempore cervinam pellem latravit in aula,</em>
<br><em>Militat in silvis catulus. Nunc adhibe puro</em>
<br><em>Pectore verba puer, nunc te melioribus offer.</em>
<br><em>Quo semel est imbuta recens servabit odorem</em>
<br><em>Testa diu.</em>
<strong>HORAT., Epist. I, II, 64-70</strong></p>
<br> <h4><center>CAPUT IX. </center></h4><nobr><sub></sub></nobr> 
<p>Jam triennali patibulo Victorinus fatiscebat, sed
carne non spiritu, ut in eo veraciter illud sancti viseretur:
<em>Induta est caro mea putredine et sordibus
pulveris; cutis mea aruit et contracta est; comparatus
sum luto, et assimilatus sum favillae et cineri</em>
<strong>(Job VII)</strong>, cum venerabilis, quem praedixi, episcopus,
et tota undique vicinia tantae satisfactionis instantia
et attritione compuncta irruit ad locum, ac licet
invitum renitentemque ex illa enodavit arbore,
victoriosiorem utique illo, qui nos tam confusibiliter
innodavit vetitam praesumendo arborem in
paradiso. Verumtamen illius austeriorem quam
praemiserim, fuisse poenitentiam et mirabiliorem
absolutionis modum alias legi, quod scilicet praedictae
<nobr><sub></sub></nobr> arboris cavo utramque manum incluserit, et
de illa triennio terram pedibus non attingens pependerit,
atque dum violenter a populo deponi
vellet, triduanum supplicaverit super hoc jejunium
fieri, et ita demum per ignem coelitus cum tonitru
ruentem laxatum, exustis, quibus fuerat constrictus,
nodis, non minore videlicet placationis ad
Deum indicio, quam cum gratifica Patrum holocausta
superno quodam assumebantur incendio.
Qui ergo patientia ipsam vicisset hominis naturam,
spectabili sanctitate ac modo vivebat angelorum,
operatione virtutum apostolicus et contra daemones
victoriosus, etenim manus Domini erat cum illo.
Propterea, cleri ac populi votivo assensu Amiterninae
<nobr><sub></sub></nobr> levatus est urbis episcopus (nam <em>qui se humiliat,
exaltabitur,</em> dicit Dominus <strong>[Luc. XIV]</strong>), atque subditos
sibi velut Moyses mansuetissimus regebat sacrarium
pietatis et indulgentiae, quandoquidem
lapsus didicisset lapsorum culpis ignoscere. Qui
etiam sub Nerva Caesare est assecutus martyrium,
et secundo Adam, id est Christo dum militat, cum
victrice palma transiit ad paradisum.</p>
<p>Nec inferiori vero splenduit sanctitate Severinus
frater ejus, vir modestus, suique corporis severus
domitor, qui pro gratiarum praerogativa pontifex in
Septipedana est urbe institutus, Ecclesiamque illam
et disciplina regulari et ornatuum cultu sacrorum
prae suis antecessoribus radianter honestavit. Est
quidem <em>consummatus in brevi,</em> sed <em>explevit tempora
</em><nobr><sub></sub></nobr> <em>multa</em> <strong>(Sap. IV)</strong>, quoniam perfecte seniliterque vivendo
patriarchae Abraham instar <em>mortuus est in
senectute bona et plenus dierum, congregatusque est
ad populum</em> <strong>(Gen. XXV)</strong> sanctorum, habuitque sepulcrum,
ubi habuerat et monasterium. Illic frequentabatur
a populis, quibus et patrocinio precum
et medelarum beneficio sese exhibebat viventem,
ut puta, qui scriptus esset in vita, in Jerusalem.</p>
<p>Itaque, ad ejus aliquando festiva presbyter quidam
tendebat, qui vitam nomini suo conformaret. Dicebatur
namque Innocentius, Israelita verus, in quo
dolus non esset. Unius tantum oviculae possessor
erat. Haec abeuntem patronum secuta devenit ad
fluvium, Flosorem vocabulo, qui de imbribus tunc
excreverat. Sed de ripa in ripam pastores trabeculam,
<nobr><sub></sub></nobr> per quam transiretur, trajecerant. Transivit
utcunque Innocentius; ovicula tam stricto ponti se
diffidens credere coepit hac discurrere et illac, tremulis
caudae motibus significare angustiam, tristes
lanas concutere, cum tandem inter querulos balatus
articulatae insonuit harmonia vocis paterne exclamans:
Cui me reliquisti misellam?---In nomine,
inquit ille, Jesu Domini secura transi. Quadam
mox fide subnixam putares bestiolam, ita constanti
et celeri pede transivit et neutram in partem
versabunda.</p>
<p>Jam, disciplinate vir, non attonite mireris vocalem
asinae linguam et disertum guttur, quae cruentis
calcibus tyrannizantem in se Balaam et barbarico
fuste percutientem inaudita eatenus objurgationis
<nobr><sub></sub></nobr> buccina repercussit. Cum sis autem purgatae
et placidae auris, quidnam gratius audisses, Balaam
cum sua disceptantem asinula, an Innocentium
cum sua sermocinantem ovicula? Magnificum quidem
utrobique auditorium; sed jure censeberis detractor,
nisi oviculae magis faveas, quae obedientiam
(non) deserendo paedagogum in nullo laeserit:
asinula luctam inferendo sessoris propemodum pedem
fregerit.</p>
<br> <h4><center>CAPUT X. </center></h4>
<p>Denique, tu Wilelme, zelator evangelicae perfectionis,
omnia demum tua vendidisti, et Christo in
pauperibus dedisti, bajulansque crucem tuam Christi
esse meruisti discipulus relicto scholarum magisterio.
<nobr><sub></sub></nobr> Quid porro faciebas firmatis postibus, dum
aliquoties insperate adveniens et pulsans aegre admitterer?
Secretum tuum tibi, secretum tuum tibi
tibens concesserim: bene tibi! Etenim Christum
sicuti gloriosus martyr Laurentius imitabaris, dum
linteo te praecingeres, dum mitteres aquam in pelvim,
dum pedes pauperum, lacrymasque superfundens
lavares, praecinctorio simul et capillis extergeres.
Nonne liberalis etiam Mariae munia exsequebaris,
et quasi aromatica nardo ex alabastro charitatis
profusa, Jesum inungebas, cum minimos Jesu
large reficeres?</p>
<p>Ad illorum igitur te numerum pertinere mox
claruit, de quibus per Osee Dominus: <em>In funiculis
</em><nobr><sub></sub></nobr> <em>Adam,</em> inquit, <em>traham eos, in vinculis charitatis</em> <strong>(Osee
XI)</strong>, quandoquidem Fusmacum petens monachicam
professus es philosophiam, ut tolleres jugum Christi
super te, qui dixisset: <em>Discite a me quia mitis sum
et humilis corde, et invenietis requiem animabus vestris:
jugum enim meum suave est et onus meum
leve</em> <strong>(Matth. XI)</strong>.</p>
<p>Et quidem plures sunt anni, ex quo, aspirante
Domino, egressus es de terra tua et de cognatione
<nobr><sub></sub></nobr> tua, et de domo patris tui, nec aliquando regressus
es tuos visitatum, forsitan eo quod scriptum sit:
<em>Nemo ad aratrum mittens manum et re piciens retro
aptus est regno Dei</em> <strong>(Luc. IX)</strong>, uxoremque Loth, prohibitam
ab angelis respicere post tergum, in statuam
salis versam, dum insulsa curiositate respiceret
post se, ut incestae videat regionis sulphureos
ignes</p>
<p>Neque temporis longum est quod quidam optimae
opinionis frater a monasterio Septem-Fontium ad
me, quia consanguineus eram, veniens rogavit, ut
eum circumdecerem ad salutandos parentes suos vel
amicos. Sed in eundo attonitus repente, femineos
fastidiens occursus et congressus coepit dicere, urbem
ex ea, quam viderat puer, satis demutatam,
<nobr><sub></sub></nobr> domos alias, cives alios parere, vix superesse aliquem
cognatorum, poenitere, quod venerit, esse
tutissimum claustralia non exire septa: nam lupum
agno tendere semper insidias, piscique fontium
captandos sinus, quo rete effugiat. Non itaque dicam
lente, sed quasi fugaciter abscessit noster ille Fontensis,
magnanimiter protestatus, se amplius non
reversurum.</p>
<p>Tu porro, etsi tuam amicis praesentiam ultro non
inferre proposueras, quare interdum litteras saltem
non misisti, quibus pristinae affectionis et litterariae
familiaritatis te memorem esse significares, nisi
superfluam quis dicere usurpet bonae frugis schedulam?
Verum spiritualibus amicis spiritualia exhibere
scripta probabile est. In amando igitur et
<nobr><sub></sub></nobr> in scribendo te censear jure probabilior, qui libros
mittam, cui nec schedulae sint missae.</p>
<p>Sed forsitan magna causaberis locorum interstitia,
viarum difficultates, portitorum penuriam. Negligens
libenter diverticula excusationum quaerit
Hoc tamen opusculum <em>De profectu mortis</em> accipe,
et opusculo adjunge illi quod ante aliquot dies
composui, cui et pro qualitate materiei <em>Lacrymarum</em>
praefixi <em>titulum.</em> Sint quidem minus idonea, quae
scriptito, nec alicui fructuosa; attamen hunc ex
eis capio fructum, quod et ingeniolum exerceo, et
molestias supplanto utcunque otiositatis, ut quemdam
dicere nosti:
<br>&nbsp;&nbsp;&nbsp;<em>Animum rege, qui nisi paret,</em>
<br><nobr><sub></sub></nobr> <em>Imperat; hunc frenis, hunc tu compesce catena.</em>
<strong>(HORAT., Epist. I, II, 62, 63.)</strong></p>
<p>Et quoniam gestarum narratio rerum accepta tibi
est, veluti si quem oblectat gramine picta florulenta
planities, idcirco hujus conscriptionis aream
rebus gestis tanquam variis distinguo fucis colorum.
Sed quae fueram adorsus in capite libri hujus scribere,
in subsequente libro jam prosequar.<span class="text-blue-600 font-bold"