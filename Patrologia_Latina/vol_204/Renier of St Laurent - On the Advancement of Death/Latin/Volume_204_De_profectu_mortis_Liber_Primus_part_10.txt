CAPUT IX.  
Jam triennali patibulo Victorinus fatiscebat, sed
carne non spiritu, ut in eo veraciter illud sancti viseretur:
Induta est caro mea putredine et sordibus
pulveris; cutis mea aruit et contracta est; comparatus
sum luto, et assimilatus sum favillae et cineri
(Job VII), cum venerabilis, quem praedixi, episcopus,
et tota undique vicinia tantae satisfactionis instantia
et attritione compuncta irruit ad locum, ac licet
invitum renitentemque ex illa enodavit arbore,
victoriosiorem utique illo, qui nos tam confusibiliter
innodavit vetitam praesumendo arborem in
paradiso. Verumtamen illius austeriorem quam
praemiserim, fuisse poenitentiam et mirabiliorem
absolutionis modum alias legi, quod scilicet praedictae
 arboris cavo utramque manum incluserit, et
de illa triennio terram pedibus non attingens pependerit,
atque dum violenter a populo deponi
vellet, triduanum supplicaverit super hoc jejunium
fieri, et ita demum per ignem coelitus cum tonitru
ruentem laxatum, exustis, quibus fuerat constrictus,
nodis, non minore videlicet placationis ad
Deum indicio, quam cum gratifica Patrum holocausta
superno quodam assumebantur incendio.
Qui ergo patientia ipsam vicisset hominis naturam,
spectabili sanctitate ac modo vivebat angelorum,
operatione virtutum apostolicus et contra daemones
victoriosus, etenim manus Domini erat cum illo.
Propterea, cleri ac populi votivo assensu Amiterninae
 levatus est urbis episcopus (nam qui se humiliat,
exaltabitur, dicit Dominus ), atque subditos
sibi velut Moyses mansuetissimus regebat sacrarium
pietatis et indulgentiae, quandoquidem
lapsus didicisset lapsorum culpis ignoscere. Qui
etiam sub Nerva Caesare est assecutus martyrium,
et secundo Adam, id est Christo dum militat, cum
victrice palma transiit ad paradisum.
Nec inferiori vero splenduit sanctitate Severinus
frater ejus, vir modestus, suique corporis severus
domitor, qui pro gratiarum praerogativa pontifex in
Septipedana est urbe institutus, Ecclesiamque illam
et disciplina regulari et ornatuum cultu sacrorum
prae suis antecessoribus radianter honestavit. Est
quidem consummatus in brevi, sed explevit tempora
 multa (Sap. IV), quoniam perfecte seniliterque vivendo
patriarchae Abraham instar mortuus est in
senectute bona et plenus dierum, congregatusque est
ad populum (Gen. XXV) sanctorum, habuitque sepulcrum,
ubi habuerat et monasterium. Illic frequentabatur
a populis, quibus et patrocinio precum
et medelarum beneficio sese exhibebat viventem,
ut puta, qui scriptus esset in vita, in Jerusalem.
Itaque, ad ejus aliquando festiva presbyter quidam
tendebat, qui vitam nomini suo conformaret. Dicebatur
namque Innocentius, Israelita verus, in quo
dolus non esset. Unius tantum oviculae possessor
erat. Haec abeuntem patronum secuta devenit ad
fluvium, Flosorem vocabulo, qui de imbribus tunc
excreverat. Sed de ripa in ripam pastores trabeculam,
 per quam transiretur, trajecerant. Transivit
utcunque Innocentius; ovicula tam stricto ponti se
diffidens credere coepit hac discurrere et illac, tremulis
caudae motibus significare angustiam, tristes
lanas concutere, cum tandem inter querulos balatus
articulatae insonuit harmonia vocis paterne exclamans:
Cui me reliquisti misellam?---In nomine,
inquit ille, Jesu Domini secura transi. Quadam
mox fide subnixam putares bestiolam, ita constanti
et celeri pede transivit et neutram in partem
versabunda.
Jam, disciplinate vir, non attonite mireris vocalem
asinae linguam et disertum guttur, quae cruentis
calcibus tyrannizantem in se Balaam et barbarico
fuste percutientem inaudita eatenus objurgationis
 buccina repercussit. Cum sis autem purgatae
et placidae auris, quidnam gratius audisses, Balaam
cum sua disceptantem asinula, an Innocentium
cum sua sermocinantem ovicula? Magnificum quidem
utrobique auditorium; sed jure censeberis detractor,
nisi oviculae magis faveas, quae obedientiam
(non) deserendo paedagogum in nullo laeserit:
asinula luctam inferendo sessoris propemodum pedem
fregerit.