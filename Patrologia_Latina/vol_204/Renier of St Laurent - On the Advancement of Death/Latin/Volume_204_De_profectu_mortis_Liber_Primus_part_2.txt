CAPUT PRIMUM.  
Multum proficere ad salutem animarum mortem
corporum nescire nullatenus possunt quicunque
carcerem praesentis vitae et jugum grave super filios
Adam a die exitus de ventre matris eorum usque in
diem sepulturae in matrem omnium aut cogitatu considerant,
aut experiuntur miseriis, ut Apostolo congemiscant
dicenti: Miser ego homo! Quis me liberabit de
corpore mortis hujus? (Rom. VII.) Quicunque, inquam,
tribulationem et dolorem inveniunt, ut item animo
cum Psalmista contrito dicant: Super flumina Babylonis
illic sedimus et flevimus, dum recordaremur
Sion (Psal. CXXXVI). Speculari siquidem et habere
summum desiit bonum praevaricator Adam, dum
male speculatus ligni fructum vetiti summo se malo
 inseruit, quatenus ex eo importune comederet mulieris
instinctu. Dicit vero Apostolus: Adam non
est seductus; mulier autem seducta in praevaricatione
fuit (I Tim. II). Ergo scienter Adam peccavit, nec
deliciis contentus paradisi, altiora se per rapinam
quaerere attentavit dedignatus obedire, quandoquidem
comparari ambiret Deo. Verum, quoniam
cum in honore esset, non intellexit; comparatus est
jumentis insipientibus et similis factus est illis (Psal.
XLVIII), similitudine Dei privatus, concupiscentiaque
carnali, motibusque jam effrenis irrationabilibus
abstractus est itaque et illectus, quia, secundum
apostoli Jacobi dictum: Concupiscentia, cum
conceperit, parit peccatum; peccatum vero, cum consummatum
 fuerit, generat mortem (Jac. I).
Et heu! quam amarus generi est humano factus
ille servorum peccati morsus! Hoc in morientibus
videri maxime potest. Fateor miser, quod plurimorum
lectulis dum saepius assedissem, dolores, angustias
sudoresque illorum amare dolui tribulatus satis,
utpote moriturus et similia reformidans. Atque,
ut taceam de multis, unum vidi e fratribus nostris
per quadraginta propemodum dies ita doloribus
coangustatum, quatenus alimoniae nihil acciperet,
nisi quod aquam sibi poscebat interdum dari signo
potius quam voce. Et quidem tale nobis epulum
paravit, tale nobis absinthium Eva miscuit, dum
pedibus vaga et oculis, per illum voluptatis licenter
 locum spatiatur, dum lucifluae amoenitatis
limites transcendit, atque incontinenti curiositate,
qualis haberetur foris mundus, prospectat.
Unde opportunitatem quoque nactus adversandi
perditus ille Satanas serpentem, qui et callidior erat
cunctis animantibus terrae, quae creaverat Dominus
Deus, ac dulcedinem captando mellifluis sese vicinius
septis ingerebat, ingressus est. Siquidem est
credere absurdum, in paradiso illum fuisse, et ibi
collocutum mulieri, maxime pervasum a diabolo,
qui utique a regno Dei et sacris esset sedibus irrevocabili
jam animadversione ob superbiam extrusus.
Si autem inibi reptabant serpentes, cur
etiam leones aut lupi vel caetera non admitterentur
animantia, ut hirsutae barbis capellae, aut
 hirci, aromatica vulnerarent morsibus arbusta,
per florigeros pilosi campos saltarent, ululae responderent
et Sirenae tanquam in delubro voluptatis
melos interturbantes angelicum? Fossores talpas
illam viventium terram absit fodiendo commolere et
eruere, vespertiliones circumvolitare, dum perpetua
illic dies nullum tenebrescat in vesperum. Intemerata
equidem ac specialis mansio nihil talium receptat,
quae solis hominibus unica esset munificentia
Dei contributa, neque jam penitus haberet facultatem
mala bestia, insidiosus scilicet Behemoth
transeundi per eam. Quin potius ipse, qui dixerat:
In coelum conscendam, super astra Dei exaltabo solium
meum, sedebo in monte testamenti, in lateribus
 aquilonis; ascendam super altitudinem nubium; similis
ero Altissimo, et Deus sum ego, et in cathedra
Dei sedi, et dederat cor suum sicut cor Dei (Isa. XIV);
jam secundum nomen suum totus animalis (nam
Behemoth animal interpretatur) in infima devolvitur,
in reptile descendit irrationale, obsidet cor
linguamque serpentis extravagabundi, cujus per os
utique totus jam irrationabilis ad mulierem haec
tanquam rationis verba eloquitur, imo exsibilat:
Cur praecepit vobis Deus, ne de omni ligno paradisi
comederetis? (Gen. III.) Quomodo mentitur? quomodo
verba Dei dissimulat et supplantat nebulo
captiosus, de quo veraciter omnino dictum est,
quod fuerit homicida ab initio, et in veritate non stetit,
 quia non est veritas in eo, et cum mendacium loquitur,
ex propriis loquitur, quia mendax est et pater
ejus (Joan. VIII), mendacii scilicet. Ligna siquidem
paradisi omnia, unum duntaxat excipiens, Deus
Adae indulserat. Nam mulier quoque sic fatetur:
De fructu lignorum, quae sunt in paradiso, vescimur,
de ligno autem, quod est in medio paradisi, praecepit
nobis Deus ne comederemus et ne tangeremus illud,
ne forte moriamur (Gen. V). O et mulierem jam
subversae mentis ac temerariae! Temeravit quippe
mendacio edicti veritatem divini, addere ausa,
quod minime Deus addiderit, et nec tangeremus illud.
Denique, quod gravissima interminatione et certissimo
praefixum tenore fuerat, in quocunque enim
die comederis ex eo, morte morieris, levissimum illa
 esse deputans, et velut dubitabile, et hoc addidit,
ne forte moriamur.
Quam funebre quam luctuosum forte istud, ad
quantum, ad qualem devenerit effectum, plus dolore
quam sermone, magis gemitu quam dictatu comminiscendum
est. Procul dubio ille qui per serpentem
nunc loquebatur foris, jam intus animos per
sese paradisicolarum attentaverat, praecipites ac
pronos ad sibi consentiendum deprehenderat, ut
etiam beatus papa Gregorius: Nisi prius, ait, per
superbiam intus tumuissent, foris tentati tam facile
non cessissent. Itaque praesumptor exsecrabilis
Deum mendacem, atque invidum, semet veracem
ac benevolum credi et haberi machinans, dixit denuo
ad mulierem: Nequaquam morte moriemini:
 scit enim Deus quia in quocunque die comederitis ex
eo, aperientur oculi vestri, et eritis sicut dii, scientes
bonum et malum (ibid.).