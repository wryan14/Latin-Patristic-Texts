CAPUT III. 
Leodii cum esses, o Wilelme, hujus saepenumero
aliorumque sententias doctorum versabamus, et
sedule disquirendo, fraterne disceptando velut odoris
nos invicem quaestionum flosculis aspergebamus,
nec dedignabaris a me, indocto licet, scholasticus,
quae sentirem, addiscere, ita ut etiam absens tabellariis
 me frequentibus sollicitares: somnolentum
perinde censebas et pigrum, ni continuo rescripsissem,
adeoque amici acceptabas ingeniolum, ut nihil
accusares, quantumvis tumultuarie stylus aut incondite
barbarizasset. Totum igitur me impendebam
benevolentiae et degustabam, vicissimque negotiabar
ex te, cum tu opulentae admodum frugis philosophia
inaurareris divina et humana, scientiamque
infloraret conversatio, et aevo juvenis formares
moribus senem: Cani enim sunt, ait senior quidam,
sensus hominis, et aetas senectutis vita immaculata
(Sap. IV). Siquidem dicebas sapientiae: Soror mea
es, et prudentiam vocabas amicam tuam, quandoquidem
muliercularum tantopere vitares contubernia,
generis sane arguti, nec non ad illiciendum
 efficacis, seduloque illud attenderes Salomonis:
Mulier viri pretiosam animam capit (Prov. VI).
Quanquam, ut scriptum est: Gratia super gratiam
mulier sancta et pudorata et sicut sol oriens in altissimis
Dei: sic mulieris bonae species in ornamentum
(Eccli XXVI). Verumtamen, quasi prudens et cautum
animal tu vitabas foveam, ac freno moderabaris
castimoniae, nec muliebrem aspernabaris sexum,
quin potius pro Apostoli dicto: Noli altum sapere,
sed time (Rom. XI), culpam timebas et vitium, quoniam
a muliere initium factum est peccati, et per
illam omnes morimur.
Nec sine singultu et cordium quodam rugitu
edicere poteramus nostri illius quem noveras amici
casum, qui, dum versaretur communiter nobiscum,
 sanctae religionis, quem ferebat habitum, religiosa
et coelibe vita impense honestabat. Sed cellulae illi
cujusdam in eremo injuncta est provisio, ubi nihilominus
quae solebat, bonae exercitationis munia non
ignavus eremita interim prosequebatur. Maturitati
vero postmodum suae confidens, nec respectui habens,
quod ipsum etiam Dei Filium tentaverit in
deserto diabolus, leves mulierculas inconsulte aggregatas
inconsultius sibi commanere voluit. Actitabantur
in poenitentiae loco saeculares chori, lenocinia
canticorum strepitabant, ut insolitum echo
per nemora resultantem ipsae, ut aestimo, ferae fugitarent
attonitae.
Sed nunquid abscondere potest homo ignem in
sinu suo, ut vestimenta ejus non ardeant? Aut ambulare
 super prunas, et non comburentur plantae
ejus? Nec aevo quantumlibet provectiori abesse
circumspectionem expedit. Namque et frigidis et
cariosis senio membris calor irrepere inordinatus
potest. Incautus autem et dormitans facile patet
insidiis. Ergo virtutum aemulus hostis semper circumspiciendus
est. Denique, quanto est locus remotior,
tanto est ad peccandum stultis opportunior.
Provenerunt ideo illic de ecclesia, de sacris,
de mansionibus, quae lugeri debeant multo amplius
quam scribi. In spirituali homine, mi frater, spiritus
quidem pomptus est, caro autem, cum sit infirma,
si mens vel minimum resolvatur, continuo
lascivit, movetur, increpitat legem mentis lex garrula
 quaedam, quae inserta est membris. Vere fenum
est populus Quam labilis, quam infirmus est homo!
Etiam ille primatum fortissimus Samson ad mille
hostium cohortes heros invincibilis, meretriculae
lenocinantis victus est atque in mortem actus perdito
amore, et amarum cepit experimentum, quod
sint quidem favus stillans labia meretricis et nitidus
oleo guttur ejus, novissima autem illius amara
quasi absynthium, et acuta quasi gladius biceps;
pedes ejus descendant in mortem, et ad inferos
gressus illius penetrent: multos enim vulneratos
dejecit, et fortissimi quique interfecti sunt ab ea.