CAPUT IV. 
Enimvero quis expediat quaquaversus gentium
mulieres quantorum fuerint incentiva malorum?
 Vel solum illud interserere sic sufficiat, quod circa
ejusdem Samsonis tempora ob unius mulierculae infamis
raptum XXXVIII millia et CC, sedecies quoque
centena millia decennali bello Graecorum atque Trojanorum
sint interfecta, ut scripsit Dares Phrygius
qui praesens interfuit. Plane pro quanta probitas
gloria, pro quanta fortitudinis praerogativa vires Europae
et Asiae tunc adeo quassatae sunt, tot periere
potentes a saeculo, viri famosi? Non recolis, tu scholarum
auriga, poeticum illud:
Quiaquia delirant reges, plectuntur Achivi,
Seditione, dolis, scelere atque libidine et ira
Iliacos intra muros peccatur et extra.
(HORAT. Epist. I, II, 14-16.)
Sed dilataverit infernus animam suam et aperuerit
 os suum absque ullo termino, et descenderint fortes
ejus et populus ejus et sublimes gloriosique ejus ad
eum. Vae mundo a scandalis! (Matth. XVIII.) Perfectae
pacis nullus hic portus est. Vitae navicula humanae
fluctibus semper tentationum circumagitur. Et rupem
aliquando vis procellae a suo emovet loco: et justum
impetus tentationis a statu justitiae. David Spiritus
sancti praestantissimus Psaltes, in quem pleno effusum
est cornu gratiae spiritualis oleum, nempe de
quo dixerit Deus: Inveni David filium Jesse, virum
secundum cor meum, qui faciat omnes voluntates
meas (Act. XIII), et ipse per contectalem Uriae impulsus
et eversus cecidit, sed illum Dominus suscepit
poenitentem. Salomon, de quo scriptum est: Dilexit
eum Dominus, misitque in manu Nathan prophetae,
 et vocavit nomen ejus Idida, hoc est amabilis Domino
(II Reg. XII), qui cunctis erat hominibus sapientior,
ita ut cordis ejus latitudo arenae sit comparata, quae
est in littore maris: ad quem dixerat Deus: Ecce
feci tibi secundum sermones tuos, et dedi tibi cor
sapiens et intelligens, in tantum, ut nullus ante te
similis tui fuerit, nec post te surrecturus sit (III Reg.
III). Ille, inquam, qui praedicatur sapientior Ethan
Ezrahite, et Emal , et Calchal et
Dorda filiis Mahol (III Reg. IV), tam horrifice, tam
sine exemplo, muliercularum se amoribus infatuavit
ut fieret idololatra, gentiumque simulacris fabricaretur
delubra. Cujus tamen eatenus assurgit commendatio,
ut summis fuisse patriarchis superior memoretur.
 Siquidem Ethan interpretatur durissimus,
Ezrahite orientalis; et ipse est Abraham vir praedurus
animo, quia fidei solidae et constantis justitiae,
radiosus genere et potens viribus, utpote qui quatuor
reges uno belli excursu fuderit, ex orientali regione
Chaldea oriundus.
Heman interpretatur fidelis, et ipse est legislator
Moyses, de quo ad Aaron et Mariam loquens Dominus:
Si quis, ait, fuerit inter vos propheta Domini,
in visione apparebo ei, vel per somnium loquar ad
illum. At non talis servus meus Moyses qui in omni
domo mea fidelissimus est: ore enim ad os loquor ei
et palam; non per aenigmata et figuras videt Dominum
(Num. XII).
Calchal interpretatur gubernans; et ipse est filius
 accrescens Joseph: filius accrescens, qui, posteaquam
Deus Jacob divertit ab oneribus dorsum ejus,
postquam manus ejus in cophino servierunt, adeo
accrevit, quatenus propter prudentiae et gubernationis
summatem industriam Salvator mundi ab Aegyptiis
appellaretur, sapiens plane et intelligens, qui
propter innocentiam atque castitatis praerogativam
gubernacula possideret.
Dorda interpretatur generatio scientiae; Mahol,
indulgentia. Et generationem accipimus patriarcharum
ac prophetarum, videlicet filiorum Jacob, viri
admodum indulgentis: quibus universis Salomon
praefertur in sapientia.