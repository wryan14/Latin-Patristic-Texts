CAPUT V. 
Quia igitur, Wilelme, secundum Petri apostoli dictum,
 adversarius noster diabolus, tanquam leo rugiens,
circuit quaerens quem devoret (I Petr. V), pudico cuique
ac sobrio curandum magnopere est, quo munditiae
et castitatis vitet scandala, consessus, susurros,
pellaciasque muliercularum. Equidem illorum superabundat
numerus, quorum status aut concussus,
aut eversus per illas est, dum etiam monasticorum
maximus grex (flagella te pugnis et percute, evangelici
exemplo Publicani, o vir lacrymose) in hanc conspiraverit
disciplinam, neque scriptis, neque exemplis
potest aliquibus impetrari, ne fratres sororibus,
sorores fratribus justo impensius liberales sint.
Recordor praeterea quemdam splendide et magni
habitum apud saeculares reclusum nostra aetate plus
 quam saeculariter concidisse. Obtentu sanctitatis,
quam simulabat, frequentabatur, plurimum conferebantur
ei plurima, illis utique similando, quibus
a Domino dictum est: Vae vobis, Scribae et Pharisaei
hypocritae, qui comeditis domos viduarum oratione
longa orantes. Propter hoc amplius accipietis judicium
(Matth. XXIII). Solebat ille aliquando, festivis
maxime diebus de cellula clam exire, et quia in
monte solitarius manebat, in quolibet defosso delitescere
loco, veluti gravaretur inquietari, et contemplationem
seu orationes impediri. Sed intravit
mors per fenestras ejus, eo quod juvenculae ministranti
sibi, atque per hoc licentius adhaerenti se
nimium acclinaverit, nec ab ore suo, auribus vel
oculis, nec a cellulae fenestra lascivam compescuit,
 caecus et insulsus, qui nosset videre et scire, quia
de periculo animae illius ageretur. Ideo irretitus est
circumplexusque funibus peccatorum simul et castimoniae
incestator et propositi desertor factus, et
cum illa pellice sua, imo et noctua per noctem tanquam
diei fugax et reclusione profugit pecunia suffarcinatus,
quam congessisset.
Noveras vero et tu ipse quosdam, fortissime, religiosos,
qui fortiter aliorum minima ventilarent, et
sua sic maxima tanquam diploide ex pilis caprarum
palliove saccino adumbrare vellent, viros virtutis,
qui velut clavam Herculis librarent in subditos illud
Salomonicum: Qui minima negligit, paulatim decidet
(Eccli. XIX), quasi et de istiusmodi Christus non dixerit:
Duces caeci, excolantes culicem, camelum autem
 glutientes (Matth. XXIII). Atque alibi: Vae vobis,
Scribae et Pharisaei hypocritae, quia similes estis sepulcris
dealbatis, quae a foris parent hominibus speciosa,
intus vero plena sunt ossibus mortuorum et
omni spurcitia; sic et vos a foris quidem paretis hominibus
justi, intus autem pleni estis hypocrisi et iniquitate
(ibid.).