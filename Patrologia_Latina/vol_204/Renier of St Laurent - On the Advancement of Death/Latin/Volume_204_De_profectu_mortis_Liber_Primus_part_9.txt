CAPUT VIII. 
Mi amice, quam cito delinquitur, quod diu poenitendum
sit! In momento infligitur plaga, quae diu
sit medicanda. Pro una diabolicae subreptionis abusione
 adeo se Victorinus afflixit! Nec edici facile
potest tam arduum genus poenitentiae, si perpendantur
incommoda necessitatesve, quas tulerit homo
sic affixus. Non attendant hoc multimode peccantes,
tepide confitentes, tenere poenitentes, qui dum a
confessoribus oleum et vinum opportune ignaris infundere
multantur, sed nimium citra excessus, per
qualemcunque tamen poenitentiolam a qualicunque
aestimant se peccato citius enodari quam aliquos funes
seu vincula ruperit Samson. Nec vero peccare
quiescunt, sed ad nauseam usque iterant, quae poenitenda
sint, neque venialia, quidem, sed criminalia,
cum scriptum sit: Maledictus, qui in spe peccat.
Dei abutuntur patientia illud temere usurpantes,
scilicet miserator et misericors Dominus, longanimis
 et multum misericors (Psal. CII), quasi non alibi dicatur:
Tacui, semper silui, patiens fui, sicut parturiens
loquar? (Isa. XLII.)
Legisti presbyterum de pago fuisse Abricantino,
qui deditus carnali concupiscentiae vivebat detestabiliter,
instarque filiorum Heli, filiorum Belial, per
incontinentiam monstrabat, quod nesciret divina
neque officium sacerdotis ad populum. Per illum
ergo detrahebant homines sacrificio Domini, quia
cujus improba est conversatio, restat ut ministerium
illius improbetur a populo. Hic tamen interdum
compungebatur. Sed, quoniam radices firmae compunctionis
non habebat, cito ad impulsum libidinis
vellebatur, cito in tempore tentationis a sobrietate
recedebat.
 Verumtamen pro suis enormitatibus Romam singulis
peregrinabatur annis, Apostolorumque limina
Petri et Pauli revisebat. Quid autem hoc proderat
se non emendanti? Posteaquam repatriasset, ut canis
ad vomitum, ut sus ad volutabrum luti, ad immunditiam
revertebatur non recogitans stultus, quia
nil valet poenitentia, nisi emendetur culpa. Qui
baptizatur a mortuo, dicit liber Sapientiae, et iterum
tangit eum, quid proficit lavatio illius? Sic homo, qui
jejunat in peccatis suis et iterum eadem faciens quid
proficit humiliando se? Orationem enim illius quis
exaudiet? (Eccli. XXXIV.)
Nono itaque anno cum de Roma irritator redisset
ille, horrifica morte interiit, quandoquidem, quod
dictu quoque pudendum sit, inter fetidae voluptatis
 amplexus exhalavit animam inferni fetoribus intrudendam.
Accidisse hoc idem apud nos recenti tempore non
ignoras. Militaris quidam admodum saecularis et incestuosus
cum noctu tenderet ad officinam pellicis,
tetrum imo intolerabilem se putorem sentire exclamavit
ad comitantem se armigerum. Diu illecebris
abusus merito tali praenuntio uti debebat, et
praenosse, qualis aurae oblectamentum maneat voluptuosos,
eadem nocte meretricando et ipse suffocatus.
Filii autem hominum usquequo gravi corde?
(Psal. IV.) Quam multi libidine nigrantur, et quoniam
stultorum infinitus est numerus (Eccle. I), quot
 sunt, qui candeant castitate? Sed praetenditur conditionis
fragilitas, quasi nullo labore proveniat frumentum,
virtusque tam aurosa constet gratuito.
Quanta castigatione mentis et corporis possideatur
castitas, praemonstraverunt Patres, qui candida
simplicitate floridi suspirabant sibi coelitus pennas
sicut columbae, quatenus a terrenis volarent et requiescerent
ideoque elongabant fugientes et manebant
in solitudine, ut ille solitariorum splendidissimus,
de quo hymnizamus:
Antra deserti teneris sub annis
Civium turmas fugiens petisti,
Ne levi saltem maculare vitam
&nbsp;&nbsp;&nbsp;Famine posses.
O nimis felix meritique celsi,
 Nesciens labem nivei pudoris!
Videre et audire saecularia magni saepius est detrimenti.
Inter delicias gregesque muliercularum
qualiter conservetur castitas? Super hac scholares
tuos sedulus et dulcis admonebas, cum ego interdum
superveniens honestis adgaudebam studiis, et
aliqua interbalbutiebam, ut illos poetae versiculos:
Fingit equum revera docilem cervice magister
Ire viam, quam monstrat eques. Venaticus ex quo
Tempore cervinam pellem latravit in aula,
Militat in silvis catulus. Nunc adhibe puro
Pectore verba puer, nunc te melioribus offer.
Quo semel est imbuta recens servabit odorem
Testa diu.
HORAT., Epist. I, II, 64-70