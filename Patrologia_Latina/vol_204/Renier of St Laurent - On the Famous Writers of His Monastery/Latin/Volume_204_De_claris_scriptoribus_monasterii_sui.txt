LIBELLUS PRIMUS. </center></h4>
 <h4><center>PROLOGUS. </center></h4>
<p><em>Hominis</em> quidem <em>est,</em> ut ait Salomon, <em>animum
</em><nobr><sub></sub></nobr> <em>praeparare et Domini gubernare linguam,</em> quia <em>omnes
viae hominum patent oculis ejus et spirituum ponderator
</em><nobr><sub></sub></nobr> <em>est Dominus</em> <strong>(Prov. XVI)</strong>. Non sic autem, o
amice, non sic scandalorum opifices, qui aut odii,
vel invidiae securi et malleo terrifici, aut gratiae vel
adulationis runcina et torno delinifici stateras fabricant
dolosas, pondus trutinant atque pondus, nec
modestiae intendentes ut praejudicant impie, sic
blandiuntur improbe, scilicet erroris mancipia qui
dicant scienter malum bonum, et bonum malum.
Equidem nescit odium rationem, invidia aequitate
caret. Hoc in uno familiarium adverti stupide, qui
cum intime quosdam diligeret, eo quod domestica
fide amicos crederet, barbara inimicos sensit perfidia,
dum ministerio inserviret aliquando fratrum,
eo labore, ea fidelitate, ac spiritus angustia, quam
novit Dominus Sabaoth, qui cum tranquillitate judicat,
<nobr><sub></sub></nobr> et cum magna reverentia disponit nos. Tunc
gratis utique fratres hominis pauperis oderunt
eum, insuper et amici procul recesserunt ab eo, et
tanquam prodigium factus est multis, quia esset
observare rudis animos sub vulpe latentes horum
qui nihil invita dicant faciantve Minerva.</p>
<p>Probabilius ergo est confidere in Domino quam
confidere in homine. Inconstans quippe est in pluribus
fides, frequentemque patitur eclypsim corniculatam
quorumdam amicitia. Quid porro haec
velut insolita, frater, quereris? Sedari odium non
potuisset atque invidia fratrum, nisi post cisternae
voraginem Ismaelitae vel Putiphar monetis traduxissent
Joseph; neque insectatio quievisset invidorum,
<nobr><sub></sub></nobr> nisi Danielem caveae intrusissent leonum.
Perenni discordia adversus innocentiam grassatur
malitia. Sunt autem vitia mentis insulsae vulnera.
Quo expletur vitium, eo augetur incommodum. Ergo
plus sibi malevolus quam alii nocet.</p>
<p>Me vero nequaquam invectionem instruere contra
osores Phalaricam ineptiarum, quin potius miscellam
intexere crebro instanterque monuisti, qua
videlicet paupertini supellectilem ingenii enumerando
comprehenderem. Quocirca suo aemuli fruantur
absinthio, nectar nobis patientia suum instillet, quia
humanum quidem est irasci, diabolicum semper
malignari. Igitur quae hactenus scriptitarim, quibusve
occasionibus, vel qua intentione, calamus percurret.
Quanquam mihi hoc magis invidiosum quam tibi
<nobr><sub></sub></nobr> aestimem fructuosum, attamen nulli benevolo injuriosum.
Sed videtur utique non ineptum, si quae
fratres Ecclesiae nostrae, litterarum videlicet periti
scripserunt utilia, prius attingam. Nam et cautius
est aliena quam propria praedicare.</p>
<br> <h4><center>CAP. I. <em>De Lamberto secundo abbate.</em> </center></h4>
<p>Lambertus abbas noster secundus multimodae
homo utilitatis, accurato satis stylo <em>Vitam sancti
Heriberti Coloniorum archiepiscopi et miracula descripsit.</em>
Quin etiam musice quaedam de ipso composuit,
in versibus quoque faciendis claro fretus
ingenio.</p>
<br> <h4><center>CAP. II. <em>De Stephano abbate primo.</em> </center></h4>
<p>Stephano ipse successerat, qui, licet alicujus
<nobr><sub></sub></nobr> scripti nullum reliquerit monimentum, tamen scribi
dignus est, quoniam scientia clarus, sed conversatione
clarior dignum se patremfamilias exhibuit.
Novellae adhuc Ecclesiae tenues erant res, proinde
laborabat omnimodis vel conquirere praedia, vel
aedificia construere, ac sobrie vivens sibi subtrahebat
quod aliis proficeret. Tenuitati ergo rerum
impensas commetiebatur sumptuum, eratque melius
modicum justo super divitias peccatorum multas,
dum familiaribus interdum adjocaretur super
Vitellio, Romani voracissimo cyclope imperii illo,
qui quater aut quinquies in die epularetur, quem
nisi vita exturbasset maturo Respublica exitio,
aerem volucribus, mare piscibus, terram quadrupedibus,
horrea frumento, cellaria vino vacuasset. Nam
<nobr><sub></sub></nobr> et in quadam scribitur coena praeter caeteros sumptus
duo millia piscium ac septem millia avium profligasse,
ut Bele Babylonio nequaquam fuerit voracitate
impar, quamvis fortissimo illi convivae per
singulas noctes similae duodecim artabae, oves quadraginta,
vini sex amphorae divini scilicet ventris
quodam orco absumenda apponerentur.</p>
<p>Verum Stephanus et faciendo strenue et docendo,
postquam legitime certavit, quam signabat nomine,
migravit ad coronam, vir revelationibus supernis
dignus, praesertim cum ei pro inopia fratrum aliquando
moerenti angelus Domini per visum vultu
astiterit nec non habitu praeclaro, atque sanctos
Laurentium et Wolbodonem hunc a Christo locum
<nobr><sub></sub></nobr> in suam suscepisse tutelam dixerit, cujus fundamenta
quoque in montibus sanctis consisterent. Inhabitantibus
praeterea, si primum quaererent regnum Dei,
omnia, quae necessaria forent, adjicienda. Quod
etiam tunc ille, et nos usque nunc experimur Christo
largiente, Dei sapientia, cum quo sunt divitiae et
gloria, opes superbae et justitia.</p>
<br> <h4><center>CAP. III. <em>De Sancto Wolbodone episcopo
Leodiensi.</em> </center></h4>
<p>Sed quia inglorius usquequaque filius non est,
qui gloriosos recenseat viros, antedictus Wolbodo
quisnam fuerit parumper recenseo. Flandrensis
genere fuit, et claros nobilitate ac possessionibus parentes
gloriosa reddidit vita, illustrique scientia
<nobr><sub></sub></nobr> clariores, apud Ultrajectensem ecclesiam primo
quidem canonicus atque scholarum magister, postea
Leodiensis episcopus. De quo aliqua majores paginis
mandavere, quibus declaratum est, quam vixerit
episcopaliter. Hoc autem praeterire non debui, quod
unice sancto martyri Laurentio devotus, nostro se
loco totum impenderit cura et rebus, dum viveret,
corpore post obitum. Apud nos siquidem in crypta
sanctae Dei Genitricis operoso conditus est monumento,
quod apicibus auratis tale praefert
epitaphium:
<br><em>Ingens carnis honor, sed morum gratia major,</em>
<br>&nbsp;&nbsp;&nbsp;<em>Praesulis officio te locat et solio.</em>
<br><em>Sensit dives egens, ut eras ad singula praesens,</em>
<br>&nbsp;&nbsp;&nbsp;<em>Istis unde salus, his fluit unde cibus.</em>
<br><nobr><sub></sub></nobr> <em>Hinc eadem nobis assunt et viscera cunctis</em>
<br>&nbsp;&nbsp;&nbsp;<em>Inde salutiferum excolimus tumulum.</em></p>
<p>Nostrae ergo areola Ecclesiae pulchrescit gemino
flore rosa et lilio, dum et martyr aliquanta reliquiarum
parte, confessor illam insigniat toto corpore,
patrocinio ac meritis uterque.</p>
<br> <h4><center>CAP. IV. <em>De Everardo III, abbate Sancti
Laurentii.</em> </center></h4>
<p>Tertium sortiti a Stephano pastorem sumus
Everardum ecclesiae Florinensis monachum pollentem
experientia virum, quo virtutes veluti pacato
utebantur habitaculo, qui haereditatem Domini pasceret
in innocentia cordis sui et in intellectibus
manuum suarum deduceret eam. Sed paucitas dierum
obstitit. Nam finitus est brevi, ut ne integro
<nobr><sub></sub></nobr> quidem anno adviveret. Lucidae porro intentionis
et curae jam bene florentis non careat fructu. Itaque
in diebus veri computetur anni, et cum justis
scriptus haereditate capiat terram, ubi est longiturnitas
vitae et victus, ubi est lumen oculorum et
pax.</p>
<br> <h4><center>CAP. V. <em>De Ludovico seniore monacho et
diacono.</em> </center></h4>
<p>Ludovicus bonae recordationis senior qualiter
ab urbe Roma reliquiae nobis sancti delatae sunt
Laurentii, jam ante excripserat.</p>
<br> <h4><center>CAP. VI. <em>De Falchalino Ludovici
discipulo.</em> </center></h4>
<p>Falchalinus etiam scholarum magister, ejus
coaluerat disciplinis. Iste Franconi scholastico
<nobr><sub></sub></nobr> Sancti Lamberti in opusculis de quadratura circuli,
et de jejuniis Quatuor temporum cooperatus est.</p>
<br> <h4><center>CAP. VII. <em>De Heribrando quinto abbate, Ludovici
altero auditore.</em> </center></h4>
<p>Hujus quoque exstitit auditor Heribrandus abbas
noster quintus, in quo canities sensuum canitiei
congrueret capillorum, cujus secundum Ecclesiasten
<strong>(cap. IX)</strong> omni tempore vestimenta essent candida,
cum succinctos haberet castimonia lumbos,
lucernam in manibus, id est operibus Dei et proximi
dilectione ardentem. Ad dictandum erat sive
ad versificandum promptissimus, tamque divina
quam humana praeditus litteratura. Hic <em>Vitam
Theodorici junioris de Sancto Huberto abbatis</em> scripto
<nobr><sub></sub></nobr> tradidit. Nec pecuniam scientiae habebat repositam
in sudario, sed ultro etiam docebat inscios
semper placiditate et animi utens et vocis. Capitur
enim a discente melius, quod dicitur a docente
lenius. Arte potius quam vi tractanda sunt ingenia.</p>
<br> <h4><center>CAP. VIII. <em>De Davide monacho.</em> </center></h4>
<p>David asinus fortis, qui usque in senectam et senium
ad portandum Christi jugum suave et onus
leve supposuerit humerum. Die ac nocte ecclesiasticis
insudabat muniis. Nunc orationi, nunc vacabat
lectioni, nunc digiti ejus apprehendebant calamum,
et quos legerent, quos meditarentur fratres, scribebat
doctorum libros. Nam Davidicae turris haec
sunt propugnacula, hi mille clypei, qui pendent ex
<nobr><sub></sub></nobr> ea, omnis armatura fortium. Aeneis porro ardentibusque
Phalaris bobus saevierit, tamen invidia Siculi
non invenere tyranni majus tormentum qua
noster Mathusalan carens, in negligentes magnopere
zelabatur, juventutique imminebat, ne panem
otiosa comederet. David senio quidem, sed nunquam
benevolentia incessit curvus; qui ut aliquem
fructum indefessi edidisset laboris, <em>Passionem sancti
Blasii, Vitam</em> denique <em>sancti Eucherii Aurelianensis</em>
quamlibet locuplete contextu, attamen grossiore et
quasi cannabino telam orditus est stamine.</p>
<br> <h4><center>CAP. IX. <em>De Engelberto monacho.</em> </center></h4>
<p>Engelbertus compoti ventilator et assecla, quaedam
theoremata computistis utilia compaginavit.
Nam, quemadmodum Bootes in cardine coeli, dum
<nobr><sub></sub></nobr> sic jugiter in hac versatur arte, et plaustrum memoriae
volvi quidem, sed nequaquam patitur occidere,
multam exinde comparavit notitiam, quapropter
Maronis eum his versibus illustrarim:
<br><em>Qui numeros coelique vias, qui sidera nosset,</em>
<br><em>Defectus solis varios, lunaeque labores;</em>
<br><em>Unde tremor terris, qua vi maria alta tumescant</em>
<br><em>Obicibus ruptis, rursusque in se ipsa residant.</em>
<br><em>Quid tantum Oceano properent se tingere soles</em>
<br><em>Hiberni, vel quae tardis mora noctibus obstet.</em></p>
<br> <h4><center>CAP. X. <em>De Berengero quarto abbate.</em> </center></h4>
<p>Summopere apud monachos seu clericos Urbis
nostrae studia tunc vigebant scholaria, diuque viguerant,
nec minus religio, ut statui ecclesiarum
splendide illud congrueret. <em>Quam pulchra tabernacula
</em><nobr><sub></sub></nobr> <em>tua, Jacob, et tentoria tua, Israel, ut valles nemorosae,
ut horti juxta fluvios irrigui, ut tabernacula
quae fixit Dominus, quasi cedri propter aquas</em> <strong>(Num.
XXIV)</strong>. Virtutibus ac disciplinis Leodium florebat nec
non divitiis. Erat spectabilior tamen bene litteratus,
quam bene nummatus. Et cum beata sit terra, cujus
rex nobilis est, studia verae beatitudinis nostra
tunc temporis aemulabatur Ecclesia, dum praeesset
Berengerus abbas quartus spiritu quam carne nobilior,
cognatione quidem humilis, verum ut sapientis
cujusdam utar verbis, oculus Dei respexit illum
in bono; et erexit illum ab humilitate ipsius, et
exaltavit caput ejus, et mirati sunt in illo multi.
Etenim sagacitate admodum famosus ad instar lucernae
super candelabrum positae regno conspicuus
<nobr><sub></sub></nobr> erat et Ecclesiae. Nihilominus et qui sub illo degerent
fratres, liliis, quae sunt in transitu aquae, serio
compararim, quia pluribus nec candor religionis,
nec odor bonae deerat opinionis, cum litteraria quoque
irrigarentur scientia.</p>
<br> <h4><center>CAP. XI. <em>De Roberto seu Ruperto postea abbate
Tuitiensi.</em> </center></h4>
<p>Inter hos velut inauris aurea et margaritum fulgens
Robertus emicuit, homo, qui attenderet sapientiam,
et prudentiae inclinaret aurem suam, qui quaereret
eam quasi pecuniam, et sicut thesauros effoderet
illam. Hic a puerulo penes nostrum est educatus
monasterium, ut aetate, sic virtutibus germinaret
feliciter, ingeniumque memoria roborante
<nobr><sub></sub></nobr> cum adderet scientiam, addebat et laborem. Etenim
quod sibi legendo infundebat, aliis docendo refundebat;
in oratione tamen sedulus et contemplatione,
matutinis maxime excubiis. Quibus quanto secretius,
tanto insistebat devotius, dum concalesceret cor
ejus intra se, et in meditatione sua exardesceret
ignis. Nec aberant lacrymarum adipes; hos adolebat
in odorem suavissimum Domino, revera cui suavius
nihil est spiritu contribulato, corde contrito et humiliato.
Unde fruebatur saepenumero illustratione
divina, limpidique gliscebat in eo intellectus aurora;
quoniam, ut scriptum est, bene consurgit diluculo,
qui quaerit bona. Aperuit ergo illi sensum Sapientia
Dei, ut intelligeret Scripturas, ut tractaret de
illis summa facultate, summa utilitate. Potest in
ejus hoc pervidere opusculis, cujus oculum vel glaucoma
invidiae, vel lippitudo imperitiae non scandalizat.</p>
<p>Igitur cum adhuc esset junior, scripsit <em>Libellum
metrice in laudem Spiritus sancti,</em> cujus proficiebat
magis aspiratione quam alicujus magistri eruditione.
Item alium <em>De diversis Scripturarum sententiis;</em> tertium
nihilominus adnectens versu heroico <em>De Incarnatione
Domini.</em> Uno etiam <em>libello statum nostrae</em>
prosecutus est <em>Ecclesiae,</em> videlicet a quibus exstructa
sit, quae bona, vel quae mala de manu Domini ab
Euraclo Leodiensium episcopo usque ad Obertum
susceperit. De hac eadem quoque materia <em>aliud opusculum
Saphico confecit metro. Vitam</em> denique <em>sancti
</em><nobr><sub></sub></nobr> <em>Augustini,</em> nec non et <em>sanctae Odiliae virginis</em> radiante
melioravit stylo. <em>De sanctis Theodardo martyre,
Goare</em> ac <em>Severo</em> confessoribus <em>cantus</em> composuit.</p>
<p>Factus presbyter tum vero accessit ad cor altum,
quia totius jam intentionis atque ingenii vela in verum
explicans austrum <em>De divinis officiis,</em> sive sacramentis,
quae celebrantur in Ecclesia per anni
circulum, edidit <em>libellos XII.</em> Deinde <em>In Evangelium
Joannis libellos XIV. De sancta Trinitate et operibus
ejus libros XLII,</em> ubi degustes omnia Scripturarum
poma scilicet nova et vetera, quae dilecto se dicit
servasse Ecclesia. <em>Apocalypsin</em> petente Frederico
archipraesule Coloniensi <em>XII libris,</em> similiterque
<em>XII Prophetas XXX</em> et <em>I</em> clarissime explanavit.
<em>De victoria Verbi Dei XIII libros;</em> et <em>In Evangelium
</em><nobr><sub></sub></nobr> <em>Matthaei</em> item <em>XIII</em> scripsit, quorum scilicet declarat
penultimo, quam mirabiliter, quam gloriose
gratiam scribendi desursum a Patre luminum acceperit.
Namque ut litteris hoc mandaret, prorsus
institit Cuno Sigebergensis abbas, qui invitum diutiusque
renitentem per tremendum nomen sanctae
Trinitatis adjuraverat. Divino quippe liberaliter dono
adgaudebat, quo illum benevolus uti exactor instantissime
hortabatur, et conferens cum eo saepius de
Scripturis delectabatur in ejus dictis vel scriptis
sicut in omnibus divitiis. Sacrarum siquidem erat
studiosissimus lectionum, cujus scientiam mores
egregii adornabant et religio, qui Radisponensium
quoque postea factus est episcopus. Quin et ipse
Robertus Ecclesiae praelatus jam fuerat Tuitiensi
<nobr><sub></sub></nobr> defuncto illius loci abbate, circa quod ministerium
quamvis satageret, atque instar Marthae sollicitus
esset, interdumque turbaretur erga plurima, tamen
instar Mariae unum sedulo proponebat necessarium.</p>
<p>Sedebat etenim secus pedes Domini et audiebat
verbum illius, quandoquidem meditationi nihilominus
sanctae et scribendi studio invigilaret. Cui mos
etiam erat tam laudabilis, ut si quando minorem
sibi adesse gratiam sentiret (<em>nam corpus, quod corrumpitur,
aggravat animam, et deprimit terrena inhabitatio
sensum, multa,</em> maxime exteriora, <em>cogitantem</em>
<strong>(Sap. IX)</strong>, humilante Dominum sese adjiceret
crucifixum, et a sancto et vero, <em>qui habet clavim
David, qui aperit et nemo claudit, claudit et nemo
aperit</em> <strong>(Apoc. II, 7)</strong>, peteret, quod clausum erat, aperiri.
Humiliter quaerenti, fideliter pulsanti mox
aperiebatur, dum luce intellectui superfusa mirabili
modo audiret, quid loqueretur in ipso Dominus Deus,
cujus utique lingua calamus scribae velociter scribentis,
cujus qui appropinquant pedibus, accipient
de doctrina illius. Adeo enim se diligentem ditaverat,
adeo thesaurum pectoris ejus repleverat, ut duo
insimul aut tres vix possent excipere scriptores,
quae dictabat.</p>
<p>Qua ex re superfluum non fuit quod aspexerat
aliquando in visu noctis Sapientiam Dei, Verbum
Dei, se deosculans, cujus scilicet totum existeret
corpus quasi de auro formatum purissimo, a quo et
<nobr><sub></sub></nobr> fistulae prominebant undique complures, quae vivas
cum impetu in illum aquas profundebant. Nam et
Psalmista: <em>Declaratio,</em> inquit, <em>sermonum tuorum,
Domine, illuminat, et intellectum dat parvulis</em> <strong>(Psal.
CXVIII)</strong>, id est humilibus, quo altorum notitia secretorum,
quae solis debetur amicis, ditescant, affatimque
irrigentur, quemadmodum ipsa quoque Sapientia
dicit: <em>Ego sapientia effudi flumina, ego quasi
trames aquae immensae de fluvio: ego quasi fluvius
Dorix, et sicut ductus aquae exivi de paradiso. Dixi,
rigabo meum hortum plantationum, et inebriabo partus
mei fructum, et factus est mihi trames abundans,
et fluvius meus propinquavit ad mare, quoniam doctrinam
quasi antelucanum illumino omnibus, et narrabo
illam usque in longinquum</em> <strong>(Eccli. XXIV)</strong>.</p>
<p><nobr><sub></sub></nobr> Itaque idem Robertus etiam <em>in Cantica canticorum</em>
scripsit <em>libellos VII,</em> in <em>Samuelem</em> sive <em>David
libros XV. De glorificatione Trinitatis et processione
Spiritus sancti libros IX. Tractatum</em> quoque condidit
<em>V libellorum</em> quem <em>annulum</em> titulavit, eo
quod fidei altercationem inter Christianum contineat
et Judaeum; nec non <em>super quibusdam capitulis Regulae
Sancti Benedicti IV edidit libellos,</em> in quorum
videlicet primo denarrat quantos invidorum assultus,
quales passus sit molestias calumniantium,
quod esset haereticus, quod sacras pravis sensibus
Scripturas temeraret. Quocirca et juvenculus ad
Anselmum Laudunensem scholasticum atque Willelmum
Catalaunensem episcopum opinatissimos tunc
Franciae magistros <em>libellum</em> scripserat <em>apologeticum
</em><nobr><sub></sub></nobr> <em>de voluntate Dei,</em> in quo illis repugnat, qui juxta
haeresim Colitianorum dicerent, Deum velle malum
fieri, non quidem malum afflictionis, quod plane interdum
necesse est ad correptionem peccantium
inferri, sed quodcunque passim malum, quod sit
bono virtutique contrarium. Nonnulla etiam scripta
seu contra criminatores suos, seu contra irreligiosos
quosdam ediderat, quorum unus presbyter, imo
concubinarius, presbyteros concubinis licenter uti
posse menstruatis astruxerat pagellis. Alter de monacho
clericus, imo de columba factus fuerat corvus,
qui errorem suum allegationibus defensans improbis
mallet in saeculo fluctuare et periclitari quam apud
Noe verum, id est Christum intra monasterii arcam
requiescere et salvari.</p>
<p><nobr><sub></sub></nobr> Evenit praeterea ut circumpositas Tuitiensi coenobio
grave incendium officinas corriperet atque absumeret.
Undique saeviebant immaniter flammae,
ipsum jam coenobium subsideret periculo, nisi divina
irrorasset miseratio. Ut enim videre aliquibus datum
est, sidereae desuper claritatis persona astitit,
quae sui amictus ora veluti quodam flabello insurgentes
ignium globos eventilaret. Refugere igitur
vapores, illaesa emicuit domus illa, impleto haud
dubie, quod ad Dominum propheta dicit: <em>Cum iratus
fueris, misericordiae recordaberis</em> <strong>(Habac. III)</strong>. Parochitanam
vero ecclesiam depasta sunt incendia. Sed
ibi nihilominus Christi gloriose magnificata est
dextera. Cum fuerit namque tanta conflagratio, ut
etiam campanas liquefecerit ejusdem ecclesiae, armariolum
<nobr><sub></sub></nobr> tamen ligneum, in quo pixide clausum
corpus Dominicum habebatur, corrumpi adustione
non potuit, sacrosanctum scilicet suum servante
Sancto sanctorum, cujus caro requievit in spe, cujus
non derelicta fuit anima in inferno, cui datum est
non videre corruptionem. Quin etiam corporale,
quod in longo hastili quidam protulerat e fratribus
in ipsas decidit flammas. Cum putaretur autem exustum,
miro resilivit modo, atque in aera libratum
longius ab igne integrum se illibatumque in terram
deposuit. Nec minus hoc fuit quam tribus pueris
Babylonicam olim tepuisse fornacem, quando et belluinus
extremuit tyrannus nil eos laesisse corruptionis,
dum neque capillus capitis eorum adustus, neque
<nobr><sub></sub></nobr> sarabara sunt immutata, nec odor ignis transivit
per eos. Quae videlicet ad memoriale perpetuum ipse
Robertus <em>aureo et compunctionis pleno descripsit libello</em>
quem intitulavit <em>De incendio,</em> alterum quoque
subtexens <em>De meditatione mortis.</em> Cujus aliquantam
partem dum confecisset, ille coelestis philosophiae
assessor, o! ille divini symmistes eloquii mortem
obiit plenus utique dierum, sicut et ante aliquod sibi
tempus per revelationem illud fuerat dictum quod in
Job legitur: <em>In abundantia ingredieris sepulcrum</em>
<strong>(Job V)</strong>. Oliva, inquam, fructifera in domo Dei o!
subitae adusta est febris aura et emarcuit. Robertus
scientia et virtutibus par doctoribus summis appositus
est populo sanctorum, inter quos verae pacis
ac jucunditatis oleo, et divini lumine conspectus
<nobr><sub></sub></nobr> immarcescibiliter fruatur, juxta quod scriptum est:
<em>Qui docti fuerint, fulgebunt quasi splendor firmamenti,
et qui ad justitiam erudiunt multos, quasi stellae
in perpetuas aeternitates</em> <strong>(Dan. XII, 5)</strong>.</p>
<br> <h4><center>CAP. XII. <em>De Wazelino seu Waselino ejus nominis II
abbate VII S. Laurentii.</em> </center></h4>
<p>Viri tam illustris eruditus est magisterio Wazelinus
abbas noster VII qui doctrinarum sationem dum
bene excepit, bona virtutum germina edidit, quem
ita columbae simplicitas mansuetum faceret, ut serpentis
prudentia severum redderet. Gratiam ergo et
disciplinam invenit coram Deo et hominibus, et dum
scientiae gemmas auro illustrat religionis, opinione
factus est odorifera quasi thus redolens in diebus
aestatis. Peritiae illius exhibet documentum liber
<nobr><sub></sub></nobr> quem scripsit: <em>De concordia Evangeliorum et expositione
eorum,</em> opus equidem clarum et utile, et
quod studiosus doleat lector remansisse imperfectum.
Nec minus hoc addocent picturae seu vela
quarumdam ecclesiarum, ubi perlegas visu, colligas
sensu luculentam ac singularem allegoricarum tam
de Veteri quam de Novo Testamento materiarum
illo dictante consonantiam. <em>Sancto</em> denique <em>Nicolao</em>
se praestitit officiosum, scilicet rubiginosa cujusdam
<em>de vita vel miraculis illius scripta</em> purgatioris dictatus
ad limam revocando <em>De transfiguratione Domini,
de sanctis Agaunensibus, de sancto Apollinare martyre</em>
solemnes composuit <em>Cantus.</em> Quin etiam eo satagente
oratorium sancti Georgii martyris penes nos
ut devote sic operose, ut pie, sic apte exstructum
<nobr><sub></sub></nobr> est, quatenus sanctorum patrociniis transire mereretur
in locum tabernaculi admirabilis usque ad
domum Dei.</p>
<p>Supra familiam Domini constitutus dabat illis in
tempore tritici mensuram, quia discretione praeditus,
eloquentia suavis publice ac privatim vel admonere
vel corripere erat opportunissimus. Jam
porro senuerat, jam diutinus in servitio Christi labor,
praeterea nonnunquam interstrepens aegritudo
illum detriverant, sed indeflexa lectionis, orationum,
contemplationis acie in verum solem oculos habens
animae fixos illustri quodam modo novitate repubescebat;
hoc scilicet instar phoenicis, quem dum
extensius aevum languidulo marcore contraxerit
<nobr><sub></sub></nobr> (fertur etenim ultra quingentos vivere annos) e virgulis
struem aromaticis fabricat, plausuque alarum,
atque igneo solis radio usus incendit se ipsum, sed
post triduum ex suo reviviscit busto, puberemque
assurgit denuo in avem unico et singulari exemplo.
Hinc etiam congruenter seu a phoeniceo, id est rubicundo
colore, seu quod sit toto in orbe singularis,
Arabum vocatur lingua, qui phoenicem dicunt
singularem. Quae nostro aliquatenus licet congruant
Wazelino, attamen haec quam maxime tibi congruunt,
o Jesu Christe singularis et unice phoenix,
haec, inquam, specialiter ascribenda tibi sunt, o Isaac
unigenite, qui es risus et amor sanctorum, qui aromatibus
omnis gratiae delibutus super ligna crucis
temetipsum obtulisti Deo per charitatem Spiritus
<nobr><sub></sub></nobr> sancti, sed singulari novitate, sed unica pubertate
post triduum e sepulcro refloruisti immortaliter jam
redivivus.</p>
<br> <h4><center>CAP. XIII. <em>Wazelinus I hujus nominis abbas S. Laurentii.</em> </center></h4>
<p>Alter hunc in abbatia Wazelinus antecesserat, qui
simplex quidem ingenio, sed religionis solers studio
a juventute in senectutem ecclesiastica rite exsecutus
est officia nunc legendo, nunc psallendo, nunc
orando veluti bos nervosus sedule triturans in area
Domini. Mansuetus erat et affabilis, ut Moysen sanctum
magis quam Nabal imitaretur illum Carmeliten,
qui plus camelo tortuosus nil aliquando rectum,
nil effaretur pacificum. Wazelinum recolant studiosi.
Wazelinus paterne coluit studiosos. Ipse amaro carens
<nobr><sub></sub></nobr> invidiae illud dulciter frequentare solebat: <em>Domine,
dilexi decorem domus tuae</em> <strong>(Psal. XXV)</strong>.</p>
<br> <h4><center>CAP. XIV. <em>De Lamberto monacho.</em> </center></h4>
<p>Lambertus <em>fabulas Aesopi commentatus est.</em> Has
vero ad figurandos hominum mores auctor sagaciter
praescriptus finxit. Sed commentator noster moralitate
posthabita insudavit allegoriae, in hoc minime
sagax, qui ex rebus hujusmodi sacratas voluerit res
procudere quasi de spinis colligantur ficus, aut de
rubo vindemientur uvae. Igitur Kalendis Martialibus
liber ille in senatu soricum recitatus est, discussus
est, abjudicatus est, sententiamque accepit corrosivam.
Irruerunt proinde ex agris, irruerunt ex
villis Palaestinorum mures, ac effero dente invaserunt,
corroserunt, dissipaverunt apices praescriptos.
<nobr><sub></sub></nobr> Quae autem spes recuperandi? deerat Philistinorum
nobis inclyta supellex, qui mures potuerunt
aureos in sua expendere vota, ne pergamena quidem
suppetebat. Pergamum vero, quae scilicet prima
pergamenis tam usu quam copia nomen indidit,
adire arduum nobis ac difficile nimis. Ergo Aesopicum
illud ita disperiit sacramentorium.</p>
<br> <h4><center>CAP. XV. <em>De Gisleberto monacho.</em> </center></h4>
<p>Gislebertus agile clarumque ingenium exercitio
effecit agilius, usu perinde clarius. Pectus etenim
manumque jugiter conversabat vel meditando aliquid
vel scriptitando. Itaque <em>versu heroico</em> scripsit
<em>Historiam de Joseph,</em> unumque in volumen extendit.
Deinde <em>Gesta David</em> eodem metro partiens opus
<nobr><sub></sub></nobr> per <em>libellos XII.</em> Planus et facilis est, verumtamen
digne laudabilis, quia facile usus difficili est opera
secundum hos suimet versiculos:
<br><em>Carmina composui gratoque labore peregi</em>
<br><em>Sane difficilem proponendo mihi legem.</em>
<br><em>Lex fuit, ut verbum curarem reddere verbo.</em>
<br><em>Ardua res certe multa dignissima laude</em>
<br><em>Et labor egregius est ex sermone pedestri,</em>
<br><em>Ex humili prosa salienti currere versu,</em>
<br><em>Atque sequi cyclum patulum, sic ut sibi quivis</em>
<br><em>Speret idem, sudet multum, frustraque laboret.</em></p>
<p>Neque illius opuscula gratae sunt utilitatis aliena,
<nobr><sub></sub></nobr> quando historicae narrationis campum mysticis amoenet
floribus allegoriarum. Qui dum caeteris polleret
artibus, maxime tamen in musica dulces faciebat
modos, quemadmodum liquet in cantibus, quos vel
de sancto Georgio martyre, vel de sancta Ragenufla
virgine, nec non et de sancta Begga composuit.</p>
<br> <h4><center>CAP. XVI. <em>De Joanne monacho, Gisleberti fratre.</em> </center></h4>
<p>Quin etiam Joannes tam spiritu quam carne illius
frater, scholasticus et eruditione et officio fuit,
cujus extremui plerumque ferulam puer, ut clavam
Herculis nemo nunquam plus extremuerit. Heu
quoties, dum nostra exigit aut discutit opuscula, et
aduncis correptas manibus obliquo tabellas oculo
intuetur! Heu quoties illum Virgilii monoculum
me putavi Polyphemum incurrisse! Idem aliquando
<nobr><sub></sub></nobr> infirmatus, miroque satis ordine extra se et supra
se factus plurima vidit memoratu digna, quae et
gratia aedificationis scripto edidit. <em>Binos</em> etiam <em>cantus</em>
composuit, id est de <em>sancto Christophoro martyre,</em>
et de <em>sancta Maria Aegyptia, Historiam Tobiae,</em>
itemque <em>Martyrium S. Stephani protomartyris</em> heroico
pede percurrit, et <em>Cantica canticorum aliquanta
ex parte antiphonatim</em> modulatus est.</p>
<br> <h4><center>CAP. XVII. <em>De Nizone monacho.</em> </center></h4>
<p>Nec vero Nizonem omiserim nostrum, quem importunum
quodammodo naturae, discendi solemne
habuimus exemplar. Quippe dum obtuso et quasi
testudineo esset ingenio, tamen exercitiis acuebatur,
donec meditatione seu lectione assidua quasi
<nobr><sub></sub></nobr> duabus alis in culmen assurgeret elimati provectus.
Claras edidit <em>Melodias de sanctis Joanne et Paulo
martyribus, de sanctis Nazario et Celso, de domno
Frederico Leodiensi episcopo, ex cujus etiam gestis,
obitu vel miraculis Libellum</em> scripsit. Falli poterat,
fallere homo simplex ignorabat. Proinde nos pueruli,
cum ab illo doceremur, undelibet nobis iratum
facile supplantabamus, ac veluti ex alto aere cadentia
librantis et ferientis eludebamus verbera.</p>
<br> <h4><center>CAP. XVIII. <em>De aliis pluribus nominatim non
recensitis.</em> </center></h4>
<p>Eos quidem, quos aliqua scripsisse comperimus
fratres nominatim nostros expressimus, quanquam
fuerint plures quoque alii tum scientia, tum religione
<nobr><sub></sub></nobr> commendabiles, quorum meminisse et dulce
et utile sit. Verum de his plura scribere noster
nunc calamus non suscepit. Hoc omnimodis optamus,
hoc te, o Christe, imploramus, qui numeras
multitudinem stellarum, et omnibus eis nomina
vocas, qui sanctorum scientissimus es calculator,
ut scribas super eos nomen Dei tui, et nomen civitatis
novae Jerusalem, quae descendit de coelo a
Deo tuo, et nomen tuum novum, ut des, inquam,
illis calculum candidum, et in calculo nomen novum
scriptum, quod nemo scit nisi qui accipit.</p>
<br> <h4><center>LIBELLUS SECUNDUS. </center></h4><nobr><sub></sub></nobr> 
<br> <h4><center>CAP. I. <em>De primis Reineri ipsius opusculis.</em> </center></h4><nobr><sub></sub></nobr> 
<p>Sicut eorum, qui saeculo jam dudum exempti
sunt, breviter adnotavi studia vel opuscula; sic fratrum,
charissime, nostrorum, qui adhuc superstites
sunt, volebam ingenia tibi vel scripta retexere. Sed
morantur me duo, scilicet ne aut livoris arguar, si
remissius laudem quae laudanda sunt, aut detur
adulationi, merita si dependam praeconia. Igitur
per se verius innotescent, propriis clarescent probabilius
monumentis, quando alii non parit offensam
quod ex sese meretur gratiam. Quam ob rem
petitioni jam tuae, imo importunitati satisfaciam, ac
tibi duntaxat soli meas retexam ineptias.</p>
<p>Aliquos super Ecclesiae pressuris <em>threnos</em> metrorum
<nobr><sub></sub></nobr> atque rhythmorum diversa edidi specie adolescentulus.
Discendi quippe agebar studio, et magnos
poetas ego poeta modicus tentabam utcunque imitari.</p>
<p>Unde et <em>opusculum de Novo ac Veteri Testamento</em>
condidi, <em>duobusque libris</em> partitus sum. Hoc
etiam <em>Pantherem</em> pro varietate appellavi, quod prosa
esset ac metris velut multicoloriter distinctum.</p>
<p>Quin etiam <em>De compoto</em> quaedam tunc composui.</p>
<p>Denique <em>libellum De suspendio</em> scripsi prosaice
<em>cujusdam latronis.</em></p>
<p><em>Martyrium quoque VII Machabaeorum fratrum</em>
versu heroico.</p>
<p>Deinde illud de Apostolo capitulum: <em>Nescitis
</em><nobr><sub></sub></nobr> <em>quod ii qui in stadio currunt, omnes quidem currunt,
sed unus accipit bravium</em> <strong>(I Cor. IX)</strong> pede
latius excurri Asclepiadeo.</p>
<p>Sed quorum memini nunc opuscula quidam nostrarum
familiaris schedularum invito subripuit.
Non enim suppetebant exemplaria, et quod verebar,
accidit, ut ita destituerer laborum primitiis.
Nam conversionis ille gratia in aliam est regionem
profectus, atque in pignus mutuae charitatis haec
secum spolia deportavit.</p>
<br> <h4><center>CAP. II. <em>Ejusdem melodia de sanctis hujusque fortuna.</em> </center></h4>
<p>Praeterea dum arte instituerer musica, quo assignassem
fructum studio, melodiam composui de
sanctis Sixto, Felicissimo et Agapito. Quippe vegetatio
<nobr><sub></sub></nobr> ingenii sedulitas est exercitii; simulque mira
vis indita probatur arti, ut piis cordibus multum
affectionis, multum parere soleat compunctionis sua
dulcedine. Id minime quidam attendentes ea sedulo
cum exercerer, levitati et lasciviae deputabant, quorum
videlicet unus, quem secundi prioratus tunc
fulcirent tribunalia, arripiens tabellas, quibus exiles
impresseram cogitatus, aliquantisper consideravit.
Interim oscitabam metu. Etenim torvus hominis
<nobr><sub></sub></nobr> vultus suspensaque supercilia futurum mihi malum
praesagiebant. O judicem Minoe vel Athamanto severiorem!
legens infremuit, cantans ex hoc in hoc
inclinavit: cum ecce veluti magna colaphizatus injuria
coepit innocentes ceras obruere, et quae exarata
erant, aemulo unguis aratro confundere. Quid
facerem? luctarerne, streperem, convitiarer? Virgarum
falces in capitulo, accusatores multi, ut recogitanda
magnopere mihi Pharisaeorum, Saducaeorumque
tumultuatio, qua periclitatus olim Paulus
fuerat in concilio. Pestem murmure imprecarer?
Pressum dentibus nihil prodesset anathema. Quid
igitur? Depono auriculas ut iniquae mentis asellus,
cum gravius dorso subiit onus, hypocritarumque
patientia mansuesco ad calamitatem.</p>
<p><nobr><sub></sub></nobr> Num vero iterum ceris delecta mandarem? Unguis
ille truculentior immineret. Membranulis resarcirem?
Arulam et prunas regis Joachim, et scalpellum
Judi scribae animo versabam maxime, cum nec ego
Jeremias, nec mihi Baruch esset notarius. Ergo
refrigueram ab incoepto. Longum denique jam tempus
decesserat: revolvere tandem coepi, si quae
ejusdem apud memoriam cantus reliquiae superessent.
Qui tam prompte recuperatus est, ac si ante
oculos haberem exteriores adnotatum, ut senserim
certe quodammodo vota non despicere Deum simplicia.
Igitur dedi membranulae, quod redditum
erat memoriae. Nec otiositatem sectabar, quae inimica
est animae, cum dulce potius esset continue
<nobr><sub></sub></nobr> occupari. Nempe Salomonicum me illud excitabat:
<em>Noli diligere somnum, ne te egestas opprimat; aperi
oculos et saturare panibus</em> <strong>(Prov. XX)</strong>; Horatianumque
illud.</p>
<br><em>Ut te ipsum serves non expergisceris; atqui</em>
<br><em>Si nolis sanus, curres hydropicus: et ni</em>
<br><em>Posces ante diem librum cum lumine, si non</em>
<br><em>Intendes animum studiis et rebus honestis,</em>
<br><em>Invidia vel amore vigil torquebere.</em>
<br> <h4><center>CAP. III. <em>Alia Reineri opuscula.</em> </center></h4>
<p><em>Geminis</em> ergo <em>libellis conversionem</em> descripsi <em>sanctae
Pelagiae,</em> opusculumque hoc illustravi titulo: <em>Speculum
poenitentiae.</em></p>
<p>Dehinc <em>Passionem virginis Mariae Cappadocis</em> aeque
<em>duplici libella</em> explicavi ita praetitulando: <em>Palmarium
</em><nobr><sub></sub></nobr> <em>virginale.</em></p>
<p>Subsequenter <em>Vitam Tiebaldi eremitae duobus</em> itidem
<em>libellis</em> complexus sum, appellavique <em>Florem
eremi.</em></p>
<p>Atque haec antea quidem sed scabro dictationum
fuerant stylo descripta, quae ego monitu quorumdam
scientiolae qua potui lima purgavi. Parendum est
quippe amicis pia injungentibus. Sanctorum vero
res gestae communis censentur materiae, nec vanitatis
<nobr><sub></sub></nobr> pungendus est nota, quem pietatis exercent
studia.</p>
<p>Opusculum denique confeci quod sic titulatur:
<em>Libellus cujusdam funebris super morte amici,</em> cui et
<em>tetrastichon</em> superscribendum tumulo adjeci.</p>
<br> <h4><center>CAP. IV. <em>Gravissima Reineri infirmitas et sanitas
divinitus recuperata.</em> </center></h4>
<p>Gravissima post haec aegritudinum tabes locum
incesserat nostrum, et acutae febres canicularium
vapore dierum acriores plurimos fratrum lectulis,
aliquos addicebant sepulcris. Versus est in luctum
chorus noster, dum aut infirmamur, aut morimur,
dum vel timore, vel dolore concutimur. Sed tibi, o
vigil et sancte, qui non dormis neque dormitas, qui
custodis Israel, tibi, o Jesu benigne, cura est de
<nobr><sub></sub></nobr> nobis; tu nos diebus omnibus actusque nostros prospicis
a luce prima in vesperum. Quod tunc uni
etiam fratrum perspicue ostensum est, cui nocturno
dum interesset psallentio, atque dormitaret, quaedam
astitit sidereae personae venustatis, leniterque
pulsans: <em>Quid,</em> inquit, <em>dormis? vigila et ora</em> <strong>(Luc.
XXII)</strong>: promisit Deus coronam vigilantibus. Vigilavit
ille et attendit, quia in medio stans chori eos,
qui tum excessuri vita essent, intelligibili quodam
nutu designaret. Dein per gradus sanctuarii ascendens
disparuit.</p>
<p>Ego miseriae et infirmitatis vasculum, ego limus
et ignobile lutum virgam irae Dei super me vigilantem
tunc graviter sensi, qua percussus, qua pene ad
<nobr><sub></sub></nobr> nihilum redactus sum. Siquidem aegrotavi usque
ad mortem, et Dominus universum stratum meum
versavit in infirmitate mea, replevit me amaritudinibus,
inebriavit me absinthio. Spem vivendi signa
jam funebria expulerant, cum per septimanam cibi
penitus ac somni expers, tum et ignea febre exsiecato
propemodum periclitarer cerebro, agerer phantasiis,
loquerer aliena. Sed pia, sed sedula fratrum
compassio divinae genibus me advolvit clementiae,
illique assignavit infimae corruptionis morticinium,
qui habet claves mortis et inferni, qui fuit mortuus,
nec vidit corruptionem, sed ecce vivit in saecula
saeculorum.</p>
<p>Igitur in crypta sanctae Dei Genitricis ad sepulcrum
domini episcopi Wolbodonis, cujus memini
<nobr><sub></sub></nobr> supra, delatus sum. Ibi ad mediam fere noctem decubui.
Languor qui totum depastus erat corpusculum,
ad sedem jam irrepebat animae, claudendisque sensibus
sera lethalis imponebatur, cum ecce sanctum
video illum pura canitie floridum et caetero cultu
festivum sacerdotali a dextris astitisse lectuli ac
tertio signum super me crucis exprimere. Benedictionis
continuo sensi virtutem: totis quippe quodammodo
membris frementibus erupit sudor, ac
vigiliis acescentes oculi dulcem somnum recepere;
nec ab edulio jam stomachus, sed ab jejunio dissentiebat.
Sic beatae Dei Genitricis compassione
inaestimabili, dignatione mirabili, quae infantulum
in cruce pendentem adorandum indignissimo exosculandumque
obtulisset; sancti praeterea confessoris
<nobr><sub></sub></nobr> interventu, qui benedixisset ad vitam, ex ipsa
sum mortis fauce retractus. Verum anima quos
evolvet gemitus, quas oculi stillabunt lacrymas?
Tremens factus sum et timeo, ne mortis illa dilatio
meae minus sit vitae correctio. Scio autem, Domine,
quia non est hominis via ejus, nec virtus ejus, ut
ambulet et dirigat gressus suos. Corripe ergo me,
verumtamen non in judicio, et non in furore tuo, ne
forte ad nihilum redigas me, sed qui cognoscis
figmentum meum, sicut potes, solida, quoniam sine
te nihil est validum.</p>
<br> <h4><center>CAP. V. <em>Gratus Reineri erga coelestes medicos animus
Visio cujusdam de judicio divino.</em> </center></h4>
<p>Posteaquam sospitate vigoratus sum, quae possem,
inops exsolvi munuscula, scilicet ad ipsam misericordiae
<nobr><sub></sub></nobr> matrem spiritus contribulati <em>orationem
rhythmice expressam,</em> atque in divina elaboratam
praeconia <em>de ipso confessore melodiam.</em></p>
<p>Denique haud puto supervacaneum, si attexam
quid unus fratrum de alio fratre tunc viderit. In
mortem hic agonizabat, ille admodum jacebat infirmus.
Quodam diluculo dum vigilaret, vidit in eadem
manifeste domo quamdam judiciariae auctoritatis
personam posito tribunali resedisse, apud quam
candidati quidam viri causam morientis agebant
accusationibus vel objectis respondentes daemonum
foris tumultuantium. Divina etenim quadam vi, ne
irrumperent, inhibebantur. Illorum specie nihil
tetrius, quorum etiam livor et malitia felitis quodammodo
<nobr><sub></sub></nobr> et horrore sulphureo tabescentibus patebat ex
oculis, ac velut indagine locum obsederant. Egrediente
tandem anima et judice illo cum beatis spiritibus
recedente, tum vero intolerabili tumultu et
incondita vociferatione prosecuti sunt, ut nimiis
totum aerem procellis crederes laborare. O lacrymabilem
horam! o terribile examen! o pavendam
nimium necessitatem illam! Quam beatus, quem
bona tunc reddiderit tutum conscientia!</p>
<br> <h4><center>CAP. VI. <em>Varia Reineri opuscula.</em> </center></h4>
<p>Aliquanto dehinc omiseram tempore scribendi
operam, eo quod vel lectione magis fruerer, vel
eruditioni me fratrum pro viribus impenderem. Verum
ab amico interpellatus pro aliqua necessitate
<nobr><sub></sub></nobr> scriptum elucubravi diffusius, quod nuncupavi <em>Commonitorium
pietatis.</em></p>
<p>Ne mucidis autem dormitantes tabellae ceris stylus
parieti affixus rubiginis lepra tabesceret, scripsi ad
quemdam familiarem opusculum <em>De insignibus insularum
Sardiniae et Siciliae</em> duobus versifice digestum
libellis.</p>
<p>Item ad alium <em>duos libellos:</em> primum <em>De conflictu
duorum ducum et animarum mirabili revelatione;</em>
secundum <em>De quodam milite captivato et per salutarem
hostiam liberato.</em></p>
<p>Artem vero libentius illam quisque excolit, quam
sibi et scientia et usu maxime compararit. Quapropter
ut mihi aliquantulam dictandi labor facultatem
acquisisset, opus arripui, quod excedere ingeniolum
<nobr><sub></sub></nobr> ipse non ignorarem, illius certe Horatiani
temerarius transgressor consulti:
<br><em>Sumite materiam vestris, qui scribitis, aequam</em>
<br><em>Viribus, et versate diu, quid ferre recusent,</em>
<br><em>Quid valeant humeri. Cui lecta potenter erit res,</em>
<br><em>Nec facundia deseret hunc, nec lucidus ordo.</em></p>
<p>Itaque historiam libellis utcunque sum XIV complexus,
quae contineat, qualiter Jerusalem sancta et
aliae plures apud Orientem urbes sive regiones ab
occidentalibus Christianis circa nostram sint aetatem
receptae, cujus est titulus: <em>Laurea peregrinorum Jerosolymitanorum.</em>
Infirmitas me postmodum gravis
in lectulum dejecit.</p>
<br> <h4><center>CAP. VII. <em>Altera Reineri infirmitas, coelitus depulsa.</em> </center></h4>
<p>Jam pelli meae consumptis carnibus adhaeserat
<nobr><sub></sub></nobr> os meum, jam secundum prophetam fecerat Dominus
vetustam pellem meam et carnem meam, contriverat
ossa mea. Cibi defecerat omnino appetitus
succique inopes venae somno illapsum negabant. Ad
Deum ergo stillabat oculus animae meae, quia in me
transibant irae ejus, et terrores ejus conturbabant
me. Quippe et suis anima lacrymis rigatur, et confractione
resoluta, indicibilique sensu quodam affecta,
tenerrimo ploratu, fortissimo gemitu, ipsa
Spiritus Paracleti viscera movet, mereturque consolationem.</p>
<p>Accessit ad visitandum aliquis fratrum, qui dictaret,
ut nomina sanctorum septem dormientium in
schedula scribi facerem, capitique circumligarem.
<nobr><sub></sub></nobr> Hoc nempe remedio piae fidei aegrotantibus dormiendi
nonnunquam restitui facultatem. Adhibui fidem,
feci ut injunxerat, et aure jam quodammodo audiebam
interiori: <em>Fides tua te salvum faciet</em> <strong>(Marc. X)</strong>.
Repente etenim per mentis excessum in quadam me
vidi esse regia, quam lux inaestimabilis, odor incredibilis
perfunderet, quippe cum lucerna ejus, gloria
ejus, exsultatio ejus, illa verae, illa unice desiderabilis,
beatae et adorandae esset Trinitatis majestas.
Sed enim os intemperans atque procax frenandum
est, ne meas infelix nimium gravem miserias. Hoc
in gratiarum actionem dixisse solum sufficiat, quod
inter choros purpuratorum atque albatorum, qui
aderant, sanctos agnoverim illos aureis gloriose
coronis et ostro rubente insignitos. Illic nova dulcissima,
<nobr><sub></sub></nobr> illic cantica resonabant, et responsorium
illud organa modulabantur angelica: <em>Isti sunt sancti
qui pro testamento Dei sua corpora tradiderunt, et in
sanguine Agni laverunt stolas suas</em> <strong>(Apoc. XXII)</strong>.</p>
<p>Ad me autem reversus attonitos circumferebam
oculos, pene ignarus ubi essem. Interim frater
familiaris lectulo assidebat, qui dum magnopere
quaereret cur ita circumspectarem, quoniam probatae
confidentia debetur amicitiae, retuli visionem,
quam non fuisse frivolam mox expertus sum. Sic
membra languore debilitata, sic dolore tanquam
vinculis astricta erant, quod per septem dies nec
surgere nec stare nisi alieno potui sem adminiculo.
Verum de aspectu fortis illius, misericordis illius,
<nobr><sub></sub></nobr> qui in sanguine testamenti sui emisit vinctos suos
de lacu, in quo non est aqua, ita solutus, ita confortatus
sum, quatenus sine quovis sustentamine
tunc surgerem, cum praedicto fratre oratorium peterem,
toto gratias perfunderem affectu. Ita deinsospitate
redintegratus sum sanctisque dormientibus
septem exile quidem et omnino impar, sed praecordiale
tamen laudis atque gratiarum actionis
munus obtuli, videlicet compositam <em>de ipsis melodiam.</em></p>
<p>At vero si quis gravabitur, si quis jactantiae deputabit,
quod talia scribam, num interdicere volet
ne miser miserationum Domini recordetur? Simplicem
piamque intentionem nemo benevolus accusat.
Secretum quidem regis abscondere bonum est, opera
<nobr><sub></sub></nobr> autem Dei revelare et confiteri honorificum est.
Caeterum mentis est timoratae non alta sapere, sed
humilibus consentire, siquidem piis supernae revelationes
non vitii sed virtutis instrumenta sunt.
Quid vero impiis ut Balaam, ut Nabuchodonosor divina
prosit vidisse? Lippientes sol confundit oculos.
Deum non sancta visio, sed sancta meretur actio.</p>
<br> <h4><center>CAP. VIII. <em>Alia posthaec opuscula Reineri.</em> </center></h4>
<p>Scripsi etiam versifice <em>libellum de adventu reliquiarum
S. Laurentii in Leodium ab urbe Roma.</em></p>
<p>Quin et ad ipsum martyrem, et ad alios plures
sanctorum dicendas rogatu fratrum plurimas conscripsi
<em>orationes.</em></p>
<p><em>Libellum</em> denique ad quosdam edidi sacerdotes <em>de
</em><nobr><sub></sub></nobr> <em>reverentia sacrorum locorum,</em> acriter culpans, quod
penes coemeteria, seu corpora defunctorum, priusquam
ad ecclesiam deferrentur, nocturnis maxime
vigiliis puellares choros aliaque exsecranda agi,
dici vel cantitari paterentur.</p>
<p>Sophista vero qui sua extollere, nostra deprimere
pugnaret, abstrusas quaestiones barbarasque dictiones
undecunque congestas, mihi scripto proposuit.
Daedali labyrinthum et Minotauri cornua me putaveram
incurrisse. Qua evaderem? Quibus regerer?
Subtilis deerant fila ingenii. Quo defenderer? Facundi
gladius oris nullus. Implexa tamen illa dissolvi,
cornupetam dirum evasi, libellusque hunc
accepit titulum: <em>Qui sophistice loquitur odibilis
est.</em></p>
<p><nobr><sub></sub></nobr> Quia vero humanae inditum constat naturae, quod
alternis recreatur, fastidiumque mutatio tergit, nunc
prosa, nunc versibus interdum musica studium
variabam. Qua de causa geminos cantus scilicet de
sanctis confessoribus Antonio ac Hieronymo orditus
sum, praecipue cum tantis aliqua patronis officia
meae parvitatis cuperem impendisse. O me bestialem
homunculum! o curvam in terris animam et
coelestium inanem! tamen aliquando faciem ausus
levare mentis et pectore et lingua velut geminis
evectus alis angelica irrupi arcana. Etenim <em>de victoria
Michaelis archangeli tres</em> digessi <em>versifice
libellos,</em> tam de illa videlicet qua ex antiquo
dracone et angelis ejus cum suis est clarificatus
<nobr><sub></sub></nobr> angelis, quam de illa, qua pro Christianis contra
paganos dimicans gloriose innotuit, quando in
monte Garganico novum instituit ac dedicavit sanctuarium.
Non in illam quidem sunt expensae fabricam
metallorum, marmorum, cedrorum congeries
pretiosae, sed enim rupes concavo impolito
expandit fornice sinus, plus religionis protendens
quam operositatis. Nam tibi, o gloriose assertor,
tibi, inquam, o magnifice secundum nomen tuum
admirator glorificandae et admirandae Trinitatis!
Enimvero quis sicut Deus? hominum magis pectora
placent fide, spe, charitate ditata, quam dives
ejusmodi rerum materia.</p>
<p>Quin etiam de <em>sancto Servatio</em> et de <em>sancta Begga</em>
musice aliqua rogatus a canonicis quibusdam composui.</p>
<p><nobr><sub></sub></nobr> <em>De sancto Spiritu septem hymnos</em> ut contexerem,
frater petiit, cujus deberem dilectioni, quo satisfacerem
devotioni. Qui scilicet, dum familiari saepius
me colloquio aedificaret, quiddam inter caetera retexit
quod venerabile, quod memorabile sit. Aliquando
cum vigiliis, atque invocationi ejusdem
Spiritus sancti quam devote institisset, circa crepusculum
in excessum factus, vidit a quodam claritatis
penitus et suavitatis mirandae, quem albae
super nivem nitidae infloraret accinctus, se in Ecclesiam
deportari, luce solemniter seu odore praeditam.
Quae persona dulcissimo quidem amplectebatur
illum affectu, utraque pectori manu apposita,
<nobr><sub></sub></nobr> quemadmodum pia mater ad dulcia solet lactentem
infantulum ubera stringere, sed faciem suam occultabat,
dum se frater crebrius ille converteret, ac
desideranter eam tentaret inspicere. Intelligebat
enim sanctum esse Spiritum, tamen ad modicum
vidit faciem illam, de qua reticendum est, quia cautius
est inde compungi quam loqui; arcana venerari
quam de arcanis disputare tutius est. Denique
frater idem clementissimi plasmatoris, dignantissimi
reparatoris dexteram a pectore suo elevans, atque
digitos illius ad signum crucis exprimendum propriis
aptans manibus ex eadem super cor, super
lumbos, renesque suos signaculum tertio salutare
impressit, quatenus contra cogitationum molestias,
seu carnales concupiscentias tueretur ac roboraretur,
<nobr><sub></sub></nobr> choro candidatorum, qui aderat, canoris modulante
vocibus: <em>Laetetur cor quaerentium Dominum;
</em><nobr><sub></sub></nobr> <em>quaerite Dominum et confirmamini; quaerite faciem
ejus semper</em> <strong>(Psal. CIV)</strong>. Frivolam non fuisse visionem
frater ille expertus est, dum sese quodam ex
tunc lumine infusum mentis et motuum assultus
carnalium sibi plurimum mitigatos contrite lacrymabiliterque
asseveraret. <em>Beatus</em> profecto, <em>quem tu
erudieris, Domine, et de lege tua docueris eum, ut
mitiges ei a diebus malis</em> <strong>(Psal. XCIII)</strong>.</p>
<br> <h4><center>CAP. IX. <em>Reliqua a Reinero relicta ingenii monumenta.</em> </center></h4>
<p>Praeterea <em>quinque</em> exaravi <em>libellorum</em> opusculo,
qualiter diebus nostris Ecclesia Leodiensis <em>Bulloniense
castrum</em> pervasoribus triumphatis divina
receperit virtute, tituloque praesignavi: <em>Triumphale
</em><nobr><sub></sub></nobr> <em>Bulonicum.</em> Hoc ipsum musico quoque astruxi modulamine.</p>
<p>De <em>sanctis</em> etiam <em>martyribus Evermaro,</em> sive <em>Urbano,</em>
exigente fratrum devotione, <em>geminos</em> cantus
composui.</p>
<p><em>Epitaphia</em> et <em>epistolas</em> conscripsi quamplurimas.</p>
<p>Talibus ergo vel similibus ineptiis miseram exegi
vitam ac monasticae conversationis oneribus,
haec etiam vicissim onera dorso nostri superimpressimus
aselli. Absit autem ut muricatos exspectaverim
quorumdam obelos, quibus nostrae confodiantur
schedulae, nullius ipse censeo esse momenti
quae scripsi, aut scribo, quin potius indocta, quin
potius inepta. Propria tamen utcunque malo fabricari
quam aliena usurpare et domestica incude
<nobr><sub></sub></nobr> quam extraria uti, nec de Latinis bonis Latina
sarcire non bona. Praedicabilis faber o quisquis
es, novus intendas esse Tubalcain. Ad exemplum
veteris exerce praedicabilia. Proprius te ignis, proprium
te praedicet utensile. Inertis namque est
artificis alienos semper malleolos ac folles appetere,
et inglorii apud alienam jugiter mendicare fornaculam.
Fontis latex non esse censetur, nisi quem de
propria fundit vena. Quod extrorsum infunditur,
alienum est. Mihi ergo cavendum, mihi retinenda
potissimum illa est Flacci castigatio, qua monet
amicum:
<br><em>Privatas ut quaerat opes, et tangere vitet</em>
<br><em>Scripta palatinus, quaecunque recepit Apollo:</em>
<br><em>Ne si forte suas re et tum venerit olim</em>
<br><nobr><sub></sub></nobr> <em>Grex avium plumas, moveat cornicula risum</em>
<br><em>Furtivis nudata coloribus.</em></p>
<br> <h4><center>LIBELLUS TERTIUS </center></h4><nobr><sub></sub></nobr> 
<br> <h4><center>CAP. I. <em>Proponitur argumentum libelli.</em> </center></h4><nobr><sub></sub></nobr> 
<p>Meae quidem ineptiae quasi nigro calculatae sint
lapillo. Nunc Parii vero crustula marmoris, nunc
pretiosos lactei aspectus exoptaverim uniones,
quo calculus ea digerat clarus in numerum, quae
disserendae intimus nuper proposuit amicorum.
Quaesitu etenim digna et scitu sunt utilia; et unus
impetrat jure quod pluribus velit prodesse. Videlicet
<nobr><sub></sub></nobr> quaesivit: Cur ante Dominicum Natale novem
antiphonae ab O incipientes, novem aeque diebus super
Evangelii canticum ad vespertinam synaxim
canantur in ecclesia? Item cur passio sancti Stephani
protomartyris secunda Dominici Natalis die,
assumptio sancti Joannis evangelistae tertia celebretur,
dum alter secundum traditionem majorum III
nonas Augusti passus, alter VI Kal. Julii ad perpetuam
<nobr><sub></sub></nobr> sit assumptus immortalitatem, moriendo quidem,
sed celerius tamen reviviscendo? cur etiam
quarta Innocentibus sit deputata, dum non facile
constet, quod tunc passio illorum provenerit. Haec
itaque primo, dehinc caetera quaestionum, quas
sciscitatus est, disseram, pro voluntate rogantis
latius inde tractando, licet strictior esse maluissem.</p>
<br> <h4><center>CAP. II. <em>Cur novem antiphonae a littera O incipientes
novem diebus ante Natale Domini ad vesperas
canantur?</em> </center></h4>
<p>Igitur corde creditur, ad justitiam ore autem confessio
fit ad salutem, quod Unigenitus Dei incarnatus
de Spiritu sancto ex Maria virgine homo factus
sit. Quoniam ergo sapientia per voluntatem Patris
aedificante sibi domum corporis, ac excidente columnas
<nobr><sub></sub></nobr> septem gratiarum mirabilis illa humanatio
novem mensibus intra uterum coaluit atque celebrata
est virgineum; nos aeque novem diebus claris
eam recolimus laudem celebriis. Pro mense etenim
diem subornamus. Quippe cum et aliis vel temporum,
vel solemnitatum nos officiis vacare oporteat,
et cum debeant sacramenta quoque alia celebrari;
minus idoneum aut rationabile esset in uno jugiter
occupari. Assiduitatem humanum fastidit ingenium:
quod est rarius admittit gratius.</p>
<p>Quod circa finem diei, quod sub occasum solis
ea eduntur praeconia, illud praeclare mysticat, quod
is, qui erat ex Patre natus ante omnia saecula Deus
de Deo, lumen de lumine, genitus non factus, ubi
<nobr><sub></sub></nobr> venit plenitudo temporis, factus ac genitus ex muliere
est, quando scilicet visitavit nos oriens ex
alto illuminare his qui in tenebris et in umbra
mortis sedebant. Nam et ipse in Apocalypsi loquitur:
<em>Ego sum</em> <b></b> <em>et</em> <b>,</b> <em>primus et novissimus, initium et
finis</em> <strong>(Apoc. XXII)</strong>, quandoquidem omnia per ipsum,
et in ipso facta, sive creata sunt; omnia per ipsum
et ab ipso instaurata, sive perfecta sunt.</p>
<p>Hoc utique quemquam insinuent superiores litterae,
quarum <b></b> Graeci alphabeti prima, <b></b> postrema
est; subesse tamen clarius advertas mysterium.
Graeca siquidem elementa non solum verba componunt,
sed numeros quoque efficiunt: et sicut unumquodque
est ordine posterius, ita charactere titulat
suo numerum ampliorem, <b></b> igitur unum, <b></b> significat
<nobr><sub></sub></nobr> octingentos. Et vere misericorditer, vere dignanter
qui erat unicus sive unigenitus Patri Filius, in fine
saeculorum filios Dei secum non quidem genere sed
adoptione voluit habere quasi octingentos, id est
innumeros, beatitudinibus octo generose praeditos.
Opus itaque pietatis, mysterium miserationis etiam
ipsis angelorum novem ordinibus admirandum nos
omnimodis admiramur, qui etsi nec corde nec ore,
tanti adaequare possimus beneficii gratiarum actiones,
cum Sapiens dicat: Glorificantes Dominum
quantumcunque potueritis, supervalebit adhuc et
admirabilis magnificentia ejus; benedicentes Dominum
exaltate illum, quantum potestis: major est
enim in laude; exaltantes eum replemini virtute,
<nobr><sub></sub></nobr> ne laboretis, non enim pervenietis. Esset impiae
tamen ingratitudinis gratias non agere. Gratitudinis
igitur nostrae glorificationem, benedictionem, exaltationem
Deo dependimus, ac per novem antiphonas
multiplex quidem votum, sed parilem concentum
vero soli sempiterno, diei orbem plenitudine lucis
jamjam illuminaturo dicamus. Siquidem in Christo
inhabitat omnis plenitudo divinitatis corporaliter
qui tanquam sponsus procedens de thalamo virgineae
aivi omnimoda virtutum suavitate miris omnium
flagrantiis gratiarum se irroratum atque infusum
exhibuit. Itaque dum ter ternae in laudem ter sanctae
Trinitatis antiphonae instar sint ter ternarum
compositae gratiarum, desiderabile nobis est de alterutra
illarum consonantia, si detur desursum,
<nobr><sub></sub></nobr> disserere.</p>
<br> <h4><center>CAP. III. <em>Exponitur mysterium primae antiphonae:
O sapientia,</em> etc. <em>Apparitio Sapientiae cuidam facta
refertur.</em> </center></h4>
<p>Prima gratiarum, quas Ephesiis scribens memorat
Apostolus, <em>sermo sapientiae</em> est. Huic prima antiphonarum
<em>O sapientia, quae ex ore Altissimi prodisti,</em>
etiam ipsa litterali superficie consonat. Omnia vero
in sapientia fecit Deus, universa per verbum, quod
ex ore illius prodivit, Altissimus creavit, <em>quia ipse
dixit et facta sunt, ipse mandavit et creata sunt</em>
<strong>(Psal. XXXII)</strong>. Quae nimirum sapientia <em>attingit a fine
usque ad finem fortiter</em> <strong>(Sap. VIII)</strong>; quia, dum delicias
vult esse suas cum filiis hominum, a divinitate,
ultra quam nihil est, ad humanitatem se inclinavit,
<nobr><sub></sub></nobr> quae ultima in rebus condita est.</p>
<p>Christus itaque Dei virtus et Dei sapientia tam
salutariter quam potenter opere consummato, quod
dederat sibi Pater ut faceret, ascendit, unde descenderat,
quoniam <em>a summo coelo egressio ejus, et occursus
ejus usque ad summum ejus</em> <strong>(Psal. XVIII)</strong>.
A Deo enim processerat et venerat charitatis ac
misericordiae aurea redimitus corona gratiarumque
fultus plenitudine, ut ipsum etiam elementum
quod suae invocationi profert Ecclesia, <em>O</em> scilicet,
plenaria rotunditatis suae forma innuere monstratur.
Denique hoc idem cuidam fuisse fideli coelitus
imaginatum didici. Verum parvipendere solent quidam
et subsannare illud objicientes sapientis: <em>Somnia
extollunt imprudentes quasi qui apprehendit umbram,
</em><nobr><sub></sub></nobr> <em>et persequitur ventum: sic et qui attendit
ad visa mendacia</em> <strong>(Eccli. XXXIV)</strong>. Quibus econtra
respondetur, quod idem etiam paulo post subdit:
<em>Somnia male facientium vanitas est, et sicut parturientis
cor tuum phantasias patitur, nisi ab Altissimo
fuerit emissa visitatio</em> <strong>(ibid.)</strong>. Tam ex canonicis quippe
quam et aliis plura suppeditant exempla Scripturae,
non omne visum, non omne somnium mendax
esse aut erroneum, et interdum ad pios homines,
maxime qui juxta Danielem sunt viri desideriorum,
ab Altissimo emitti non tam somnia quam revelationes.
Siquidem et apud Job legitur: <em>Per somnium
in visione nocturna, quando irruit sopor super
homines et dormiunt in lectulo, tunc aperit aures virorum
</em><nobr><sub></sub></nobr> <em>et erudiens eos instruit disciplina</em> <strong>(Job XXXIII)</strong>.
Praeter arcaniorem etenim sensum, hoc ad litteram
quoque satis idonee potest accipi.</p>
<p>Sapientia ergo Dei throno videbatur aureo resedisse,
coronam aeque habens auream in capite,
quam verna distingueret gratia gemmarum. Facies
ejus immarcessibili florebat candore, cum oculi
quodam arcanae lucis mirabiliter vigore splendescerent.
Erat lineis vestita, candentibus nimis, pallioque
circumdata inaurato, dum et arca testamenti
purissimo intus ac foris auro splenduerit, supraque
coronam sortita sit auream, quia Filio Dei velut capitis
est diadema vel ornamentum, quod sicut per
gratiam voluit, sic per potentiam valuit hominem
assumere. Mirus praeterea odor spirabat sicut odor
<nobr><sub></sub></nobr> agri pleni, quem benedixit Dominus.</p>
<p>Circa viri sedebant aspectu et amictu conspicui,
atque instar liliorum quadam pubertate germinantes,
quos radii ex ipsa undique procedentes sapientia
illustrabant. Citharas tenebant in manibus niveo
compactas ex ebore ac operose respersas auro, quibus
dulcissima persultabant musica illos Psalmi versiculos:
<em>Lex Domini immaculata convertens animas,
testimonium Domini fidele sapientiam praestans parvulis;
justitiae Domini rectae laetificantes corda; praeceptum
Domini lucidum illuminans oculos; timor
Domini sanctus permanens in saeculum saeculi; judicia
Domini vera, justificata in semetipsa, desiderabilia
super aurum et lapidem pretiosum multum, et
dulciora super mel et favum</em> <strong>(Psal. XVIII)</strong>.</p>
<p><nobr><sub></sub></nobr> Quin et titulus quasi ex colore digestus sapphirino
legebatur: <em>Ego sapientia habito in consilio, et
eruditis intersum cogitationibus.</em> Praedictus siquidem
fidelis meditatus nocte illa cum corde suo effuderat
in se animam suam, quia memor operum Domini
et judiciorum ejus, quae a saeculo sunt, suae praeterea
miserae conditionis, afflictus fuerat et humiliatus
nimis, lacrymisque stratum suum rigaverat,
superabundanti compassione divinitatis hanc acceperit
visionem pro consolatione. Coelestibus quippe
oraculis piam frui animam ut consolationis beneficium,
ita devotionis est incitamentum.</p>
<p>Igitur <em>O sapientia, quae suaviter disponis omnia!</em>
Suavis etenim es universis, et miserationes tuae
<nobr><sub></sub></nobr> super omnia opera tua, <em>veni ad docendum nos viam
prudentiae,</em> qua scilicet ratione angelus fortis, ut
scribit Joannes, descenderit de coelo, amictus nube,
in cujus capite iris, cujus facies erat ut sol, cujus
pedes sicut columna ignis, qui habebat in manu sua
libellum apertum: hujus, inquam, sacramenta libelli
doce nos, ut cantabiles nobis sint justificationes
tuae in loco peregrinationis nostrae.</p>
<br> <h4><center>CAP. VI. <em>Mysteria secundae antiphonae: O Adonai.</em> </center></h4>
<p>Secunda gratiarum est <em>sermo scientiae,</em> cui antiphonarum
secunda <em>O Adonai</em> clare consonat. Nam
Dominus, quod interpretatur <em>Adonai,</em> qualiter dux
fuerit in misericordia sua populo illi, quem redemit,
qualiter circumduxerit eum et docuerit, et
custodierit quasi pupillam oculi sui, habemus in
<nobr><sub></sub></nobr> Scripturis. Nempe et Moysi se nomen indicasse,
quod patribus non indicarit, loquitur: <em>Ego Dominus
qui apparui Abraham, Isaac et Jacob in Deo
omnipotente, et nomen meum Adonai non indicavi
eis</em> <strong>(Exod. VI)</strong>, subintelligendum, ut tibi indicaturus
sum vel signa faciendo, vel facie ad faciem colloquendo.
Cui etiam antea in igne flammae rubi appruerat,
dicentique: <em>Vadam et videbo visionem hanc
magnam, quare non comburatur rubus; ne appropies,</em>
inquit, <em>huc; solve calceamentum de pedibus tuis;
locus enim in quo stas, terra sancta est</em> <strong>(Exod. III)</strong>.
Quorcirca etiam nobis ad tam reverendum tendentibus
spectaculum carnalis est calceamentum temortatis
solvendum, quo spiritu humilitatis ambulantes
vivo ac vivificante frui mereamur incendio.</p>
<p><nobr><sub></sub></nobr> <em>Rubus</em> ille beatam figurabat Mariam, quae revera
verecundae virginitatis purpureo exstat rubore spectabilis.
Ardebat rubus, sed minime comburebatur,
quia Spiritu sancto superveniente, et virtute Altissimi
obumbrante ineffabili accensa est virgo amore,
sed non adusta, quoniam Deum, Dei Verbum sic
mente concepit, et carnem factum peperit, ut post
partum inviolata, carnalisque funditus expers concupiscentiae
permaneret. O dulcedinis ignem! o suavitatis
flammam! o singulare incendium, quo materies
non solum castissimae carnis non aruit, quinimo
rosa tam speciali, qua coelum terraque purpurantur,
floruit!</p>
<p>Igneus denique splendor ille zelum et splendida
signarit mirabilia, quae mox facturus erat Dominus
<nobr><sub></sub></nobr> in terra Aegypti, in campo Taneos. Tamen potissimum
signata est charitate ardens, ac miraculis
splendens humanitas Jesu Christi. De hoc Joannes
Baptista, quo inter natos mulierum non surrexit
major: <em>Ipse est,</em> inquit, <em>qui post me venturus est,
qui ante me factus est, cujus ego non sum dignus ut
solvam ejus corrigiam calceamenti</em> <strong>(Joan. I)</strong>. Siquidem
calceamentum Christi est humanitas, qua ejus
calceata, id est circumdata est divinitas. Corrigia
calceamenti perplexa nostris sensibus tanti subtilitas
sacramenti. Absisto igitur, et cum Moyse abscondo
faciem. Non enim audeo respicere contra
Deum, sed terrae advolutus quia pulvis sum, et in
pulverem iturus, toto animae affectus, totis sensuum
<nobr><sub></sub></nobr> exclamo medullis illud verum verae Virginis praeconium:
<em>Benedicta tu inter mulieres, et benedictus
fructus ventris tui</em> <strong>(Luc. I)</strong>.</p>
<p>Quinquagesimo praeterea die exitus Israel de
Aegypto, domus Jacob de populo barbaro, lex Moysi
data est in Sina, cum descendisset Dominus super
eum in igne, et ascenderet fumus ex eo quasi de
fornace, clangorque buccinae vehementius perstreperet,
quando audita sunt tonitrua ac micuere fulgura,
ac nubes densissima operuit montem, timuitque
populus, qui erat in castris. Haec autem omnia
in figura contigerunt illis. Siquidem praesignabantur,
quae Pentecostes die acta fuerunt, scilicet postquam
Moyses verus, id est Christus de Aegypto infernali
populum eduxerat sanctorum, ac per mare
<nobr><sub></sub></nobr> Rubrum suae passionis traduxerat, et ab aquis sublatus
passibilitatis atque mortalitatis resurrectione
et ascensione fuerat glorificatus. Etenim <em>factus est
repente de coelo sonus tanquam advenientis spiritus
vehementis, et replevit totam domum, ubi erant sedentes</em>
apostoli, <em>et apparuerunt illis dispertiae linguae
tanquam ignis, seditque supra singulos eorum,
et repleti sunt omnes Spiritu sancto et coeperunt
loqui variis linguis, prout Spiritus sanctus dabat eloqui
illis</em> <strong>(Act. II)</strong>. Tunc sane buccina tam sonorae
praedicationis perstrepente convenit multitudo et
mente confusa est, quoniam audiebat unusquisque
lingua sua illos loquentes magnalia Dei. Tunc, inquam,
personuere tonitrua, ac micuere fulgura,
dum et miracula coruscarent, et divina ex Scripturis
<nobr><sub></sub></nobr> judicia intentarentur, ut puta illud: <em>Prophetam
suscitabit vobis Dominus Deus vester de fratribus
vestris tanquam me. Ipsum audietis juxta omnia quae
locutus fui vobis. Erit autem: omnis anima quae non
audierit prophetam illum, exterminabitur de plebe</em>
<strong>(Deut. XVIII)</strong>. Vel illud Joelis: <em>Et quidem super servos
meos et super ancillas meas in diebus illis effundam
de Spiritu meo, et prophetabunt, et dabo prodigia
in coelo sursum, et signa in terra deorsum; sanguinem
et ignem et vaporem fumi. Sol convertetur in
tenebras, et luna in sanguinem, antequam veniat dies
Domini magnus et horribilis et manifestus</em> <strong>(Joel. II)</strong>.</p>
<p>Quippe quando ex latere lanceato Jesu Nazareni,
per manus iniquorum patibulo affixi, cum jam emisisset
<nobr><sub></sub></nobr> spiritum, sanguis et aqua praeter mortuorum
exivit corporum naturam, tunc sanguinem in prodigium
dedit Dominus. Fuit siquidem sanguis ille
aliis prodigium mortis in mortem, aliis vitae in vitam
quemadmodum et agni quondam sanguis, cum
emissa sunt signa et prodigia in medio Aegypti, in
Pharaonem et in omnes servos ejus, fasciculus hyssopi
in eo intinctus est, nec non aspersus uterque
postis ac superliminare, et dum transiret Dominus
percutiens Aegyptios, vidit sanguinem, signataque
transcendit ostia, et non sivit percussorem ingredi
<nobr><sub></sub></nobr> domos aut laedere; sic etiam nunc qui utrumque
postem, id est animam et corpus aut superliminare,
id est rationabilitatem suam fide praenotat crucis,
ut ex passione Christi, quae per hyssopum signatur,
herbam videlicet humilem, amaram, sed salubrem,
minime scandalizetur, imo praecordialiter credat,
veraciter fateatur, quin et sacrosanctam digne sumat
eucharistiam, percutientis non incidet manum
diaboli, quia sanctae Trinitatis signabitur nomine,
tuebitur sacramento.</p>
<p>Ignis vero in prodigium datus est, quoniam lucentis
et ardentis cum sit substantiae, significabatur,
quod Christi apostolos Spiritus sanctus et zelo
accenderet et intellectu illuminaret. Namque et
dispertitarum formulae linguarum, divisiones mysticabant
<nobr><sub></sub></nobr> gratiarum. Vapor denique fumi in prodigium
datus est, quando plurimi ad praedicationem apostolorum
compuncti sunt corde, lacrymabiliterque
consilium suae flagitabant salutis dicentes: <em>Quid
faciemus, viri fratres?</em> <strong>(Act. II.)</strong> Nam fumigare est
compungi, ac de peccatis flere. Et quidem ubi primum
Ecclesiae baptisma celebratum est, tria millia
non absque magno collecta sunt prodigio, videlicet
divina praesignante gratia, quod ad fidem Trinitatis
de toto esset colligenda orbe multitudo credentium,
simulque ut per ignem illuminatio seu ardor fidelium,
ita per vaporem fumi caecitas Judaeorum nec
minus compunctio poenitentium, vel obtenebratio
intelligi potest impoenitentium.</p>
<p><nobr><sub></sub></nobr> Sol autem in prodigium datus est; quia, dum in
passione Domini obscuratur, Israelis, quae tunc contigit
et nunc etiam durat, caecitatem portendit. At
vero luna licet in sanguinem conversa fuisse palam
non paruerit, utcunque tamen se habuerit, sanguinea
illis facta est, quandoquidem pascha suum,
quod scilicet secundum lunae cursum quartadecima
die ad vesperum ex mandato legis agnum comedentes
tunc faciebant, occidendo Christum cruentavere,
et pannum tam prodigioso scelere menstruatum
Synagoga super oculos accepit sanguinaria.<span class="text-blue-600 font-bold"