CAP. X. De Berengero quarto abbate. 
Summopere apud monachos seu clericos Urbis
nostrae studia tunc vigebant scholaria, diuque viguerant,
nec minus religio, ut statui ecclesiarum
splendide illud congrueret. Quam pulchra tabernacula
 tua, Jacob, et tentoria tua, Israel, ut valles nemorosae,
ut horti juxta fluvios irrigui, ut tabernacula
quae fixit Dominus, quasi cedri propter aquas (Num.
XXIV). Virtutibus ac disciplinis Leodium florebat nec
non divitiis. Erat spectabilior tamen bene litteratus,
quam bene nummatus. Et cum beata sit terra, cujus
rex nobilis est, studia verae beatitudinis nostra
tunc temporis aemulabatur Ecclesia, dum praeesset
Berengerus abbas quartus spiritu quam carne nobilior,
cognatione quidem humilis, verum ut sapientis
cujusdam utar verbis, oculus Dei respexit illum
in bono; et erexit illum ab humilitate ipsius, et
exaltavit caput ejus, et mirati sunt in illo multi.
Etenim sagacitate admodum famosus ad instar lucernae
super candelabrum positae regno conspicuus
 erat et Ecclesiae. Nihilominus et qui sub illo degerent
fratres, liliis, quae sunt in transitu aquae, serio
compararim, quia pluribus nec candor religionis,
nec odor bonae deerat opinionis, cum litteraria quoque
irrigarentur scientia.