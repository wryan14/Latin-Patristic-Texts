CAP. XI. De Roberto seu Ruperto postea abbate
Tuitiensi. 
Inter hos velut inauris aurea et margaritum fulgens
Robertus emicuit, homo, qui attenderet sapientiam,
et prudentiae inclinaret aurem suam, qui quaereret
eam quasi pecuniam, et sicut thesauros effoderet
illam. Hic a puerulo penes nostrum est educatus
monasterium, ut aetate, sic virtutibus germinaret
feliciter, ingeniumque memoria roborante
 cum adderet scientiam, addebat et laborem. Etenim
quod sibi legendo infundebat, aliis docendo refundebat;
in oratione tamen sedulus et contemplatione,
matutinis maxime excubiis. Quibus quanto secretius,
tanto insistebat devotius, dum concalesceret cor
ejus intra se, et in meditatione sua exardesceret
ignis. Nec aberant lacrymarum adipes; hos adolebat
in odorem suavissimum Domino, revera cui suavius
nihil est spiritu contribulato, corde contrito et humiliato.
Unde fruebatur saepenumero illustratione
divina, limpidique gliscebat in eo intellectus aurora;
quoniam, ut scriptum est, bene consurgit diluculo,
qui quaerit bona. Aperuit ergo illi sensum Sapientia
Dei, ut intelligeret Scripturas, ut tractaret de
illis summa facultate, summa utilitate. Potest in
ejus hoc pervidere opusculis, cujus oculum vel glaucoma
invidiae, vel lippitudo imperitiae non scandalizat.
Igitur cum adhuc esset junior, scripsit Libellum
metrice in laudem Spiritus sancti, cujus proficiebat
magis aspiratione quam alicujus magistri eruditione.
Item alium De diversis Scripturarum sententiis; tertium
nihilominus adnectens versu heroico De Incarnatione
Domini. Uno etiam libello statum nostrae
prosecutus est Ecclesiae, videlicet a quibus exstructa
sit, quae bona, vel quae mala de manu Domini ab
Euraclo Leodiensium episcopo usque ad Obertum
susceperit. De hac eadem quoque materia aliud opusculum
Saphico confecit metro. Vitam denique sancti
 Augustini, nec non et sanctae Odiliae virginis radiante
melioravit stylo. De sanctis Theodardo martyre,
Goare ac Severo confessoribus cantus composuit.
Factus presbyter tum vero accessit ad cor altum,
quia totius jam intentionis atque ingenii vela in verum
explicans austrum De divinis officiis, sive sacramentis,
quae celebrantur in Ecclesia per anni
circulum, edidit libellos XII. Deinde In Evangelium
Joannis libellos XIV. De sancta Trinitate et operibus
ejus libros XLII, ubi degustes omnia Scripturarum
poma scilicet nova et vetera, quae dilecto se dicit
servasse Ecclesia. Apocalypsin petente Frederico
archipraesule Coloniensi XII libris, similiterque
XII Prophetas XXX et I clarissime explanavit.
De victoria Verbi Dei XIII libros; et In Evangelium
 Matthaei item XIII scripsit, quorum scilicet declarat
penultimo, quam mirabiliter, quam gloriose
gratiam scribendi desursum a Patre luminum acceperit.
Namque ut litteris hoc mandaret, prorsus
institit Cuno Sigebergensis abbas, qui invitum diutiusque
renitentem per tremendum nomen sanctae
Trinitatis adjuraverat. Divino quippe liberaliter dono
adgaudebat, quo illum benevolus uti exactor instantissime
hortabatur, et conferens cum eo saepius de
Scripturis delectabatur in ejus dictis vel scriptis
sicut in omnibus divitiis. Sacrarum siquidem erat
studiosissimus lectionum, cujus scientiam mores
egregii adornabant et religio, qui Radisponensium
quoque postea factus est episcopus. Quin et ipse
Robertus Ecclesiae praelatus jam fuerat Tuitiensi
 defuncto illius loci abbate, circa quod ministerium
quamvis satageret, atque instar Marthae sollicitus
esset, interdumque turbaretur erga plurima, tamen
instar Mariae unum sedulo proponebat necessarium.
Sedebat etenim secus pedes Domini et audiebat
verbum illius, quandoquidem meditationi nihilominus
sanctae et scribendi studio invigilaret. Cui mos
etiam erat tam laudabilis, ut si quando minorem
sibi adesse gratiam sentiret (nam corpus, quod corrumpitur,
aggravat animam, et deprimit terrena inhabitatio
sensum, multa, maxime exteriora, cogitantem
(Sap. IX), humilante Dominum sese adjiceret
crucifixum, et a sancto et vero, qui habet clavim
David, qui aperit et nemo claudit, claudit et nemo
aperit (Apoc. II, 7), peteret, quod clausum erat, aperiri.
Humiliter quaerenti, fideliter pulsanti mox
aperiebatur, dum luce intellectui superfusa mirabili
modo audiret, quid loqueretur in ipso Dominus Deus,
cujus utique lingua calamus scribae velociter scribentis,
cujus qui appropinquant pedibus, accipient
de doctrina illius. Adeo enim se diligentem ditaverat,
adeo thesaurum pectoris ejus repleverat, ut duo
insimul aut tres vix possent excipere scriptores,
quae dictabat.
Qua ex re superfluum non fuit quod aspexerat
aliquando in visu noctis Sapientiam Dei, Verbum
Dei, se deosculans, cujus scilicet totum existeret
corpus quasi de auro formatum purissimo, a quo et
 fistulae prominebant undique complures, quae vivas
cum impetu in illum aquas profundebant. Nam et
Psalmista: Declaratio, inquit, sermonum tuorum,
Domine, illuminat, et intellectum dat parvulis (Psal.
CXVIII), id est humilibus, quo altorum notitia secretorum,
quae solis debetur amicis, ditescant, affatimque
irrigentur, quemadmodum ipsa quoque Sapientia
dicit: Ego sapientia effudi flumina, ego quasi
trames aquae immensae de fluvio: ego quasi fluvius
Dorix, et sicut ductus aquae exivi de paradiso. Dixi,
rigabo meum hortum plantationum, et inebriabo partus
mei fructum, et factus est mihi trames abundans,
et fluvius meus propinquavit ad mare, quoniam doctrinam
quasi antelucanum illumino omnibus, et narrabo
illam usque in longinquum (Eccli. XXIV).
 Itaque idem Robertus etiam in Cantica canticorum
scripsit libellos VII, in Samuelem sive David
libros XV. De glorificatione Trinitatis et processione
Spiritus sancti libros IX. Tractatum quoque condidit
V libellorum quem annulum titulavit, eo
quod fidei altercationem inter Christianum contineat
et Judaeum; nec non super quibusdam capitulis Regulae
Sancti Benedicti IV edidit libellos, in quorum
videlicet primo denarrat quantos invidorum assultus,
quales passus sit molestias calumniantium,
quod esset haereticus, quod sacras pravis sensibus
Scripturas temeraret. Quocirca et juvenculus ad
Anselmum Laudunensem scholasticum atque Willelmum
Catalaunensem episcopum opinatissimos tunc
Franciae magistros libellum scripserat apologeticum
 de voluntate Dei, in quo illis repugnat, qui juxta
haeresim Colitianorum dicerent, Deum velle malum
fieri, non quidem malum afflictionis, quod plane interdum
necesse est ad correptionem peccantium
inferri, sed quodcunque passim malum, quod sit
bono virtutique contrarium. Nonnulla etiam scripta
seu contra criminatores suos, seu contra irreligiosos
quosdam ediderat, quorum unus presbyter, imo
concubinarius, presbyteros concubinis licenter uti
posse menstruatis astruxerat pagellis. Alter de monacho
clericus, imo de columba factus fuerat corvus,
qui errorem suum allegationibus defensans improbis
mallet in saeculo fluctuare et periclitari quam apud
Noe verum, id est Christum intra monasterii arcam
requiescere et salvari.
 Evenit praeterea ut circumpositas Tuitiensi coenobio
grave incendium officinas corriperet atque absumeret.
Undique saeviebant immaniter flammae,
ipsum jam coenobium subsideret periculo, nisi divina
irrorasset miseratio. Ut enim videre aliquibus datum
est, sidereae desuper claritatis persona astitit,
quae sui amictus ora veluti quodam flabello insurgentes
ignium globos eventilaret. Refugere igitur
vapores, illaesa emicuit domus illa, impleto haud
dubie, quod ad Dominum propheta dicit: Cum iratus
fueris, misericordiae recordaberis (Habac. III). Parochitanam
vero ecclesiam depasta sunt incendia. Sed
ibi nihilominus Christi gloriose magnificata est
dextera. Cum fuerit namque tanta conflagratio, ut
etiam campanas liquefecerit ejusdem ecclesiae, armariolum
 tamen ligneum, in quo pixide clausum
corpus Dominicum habebatur, corrumpi adustione
non potuit, sacrosanctum scilicet suum servante
Sancto sanctorum, cujus caro requievit in spe, cujus
non derelicta fuit anima in inferno, cui datum est
non videre corruptionem. Quin etiam corporale,
quod in longo hastili quidam protulerat e fratribus
in ipsas decidit flammas. Cum putaretur autem exustum,
miro resilivit modo, atque in aera libratum
longius ab igne integrum se illibatumque in terram
deposuit. Nec minus hoc fuit quam tribus pueris
Babylonicam olim tepuisse fornacem, quando et belluinus
extremuit tyrannus nil eos laesisse corruptionis,
dum neque capillus capitis eorum adustus, neque
 sarabara sunt immutata, nec odor ignis transivit
per eos. Quae videlicet ad memoriale perpetuum ipse
Robertus aureo et compunctionis pleno descripsit libello
quem intitulavit De incendio, alterum quoque
subtexens De meditatione mortis. Cujus aliquantam
partem dum confecisset, ille coelestis philosophiae
assessor, o! ille divini symmistes eloquii mortem
obiit plenus utique dierum, sicut et ante aliquod sibi
tempus per revelationem illud fuerat dictum quod in
Job legitur: In abundantia ingredieris sepulcrum
(Job V). Oliva, inquam, fructifera in domo Dei o!
subitae adusta est febris aura et emarcuit. Robertus
scientia et virtutibus par doctoribus summis appositus
est populo sanctorum, inter quos verae pacis
ac jucunditatis oleo, et divini lumine conspectus
 immarcescibiliter fruatur, juxta quod scriptum est:
Qui docti fuerint, fulgebunt quasi splendor firmamenti,
et qui ad justitiam erudiunt multos, quasi stellae
in perpetuas aeternitates (Dan. XII, 5).