CAP. XIV. De Lamberto monacho. 
Lambertus fabulas Aesopi commentatus est. Has
vero ad figurandos hominum mores auctor sagaciter
praescriptus finxit. Sed commentator noster moralitate
posthabita insudavit allegoriae, in hoc minime
sagax, qui ex rebus hujusmodi sacratas voluerit res
procudere quasi de spinis colligantur ficus, aut de
rubo vindemientur uvae. Igitur Kalendis Martialibus
liber ille in senatu soricum recitatus est, discussus
est, abjudicatus est, sententiamque accepit corrosivam.
Irruerunt proinde ex agris, irruerunt ex
villis Palaestinorum mures, ac effero dente invaserunt,
corroserunt, dissipaverunt apices praescriptos.
 Quae autem spes recuperandi? deerat Philistinorum
nobis inclyta supellex, qui mures potuerunt
aureos in sua expendere vota, ne pergamena quidem
suppetebat. Pergamum vero, quae scilicet prima
pergamenis tam usu quam copia nomen indidit,
adire arduum nobis ac difficile nimis. Ergo Aesopicum
illud ita disperiit sacramentorium.