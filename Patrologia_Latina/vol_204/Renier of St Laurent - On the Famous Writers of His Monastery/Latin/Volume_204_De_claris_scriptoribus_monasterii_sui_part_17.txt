CAP. XV. De Gisleberto monacho. 
Gislebertus agile clarumque ingenium exercitio
effecit agilius, usu perinde clarius. Pectus etenim
manumque jugiter conversabat vel meditando aliquid
vel scriptitando. Itaque versu heroico scripsit
Historiam de Joseph, unumque in volumen extendit.
Deinde Gesta David eodem metro partiens opus
 per libellos XII. Planus et facilis est, verumtamen
digne laudabilis, quia facile usus difficili est opera
secundum hos suimet versiculos:
Carmina composui gratoque labore peregi
Sane difficilem proponendo mihi legem.
Lex fuit, ut verbum curarem reddere verbo.
Ardua res certe multa dignissima laude
Et labor egregius est ex sermone pedestri,
Ex humili prosa salienti currere versu,
Atque sequi cyclum patulum, sic ut sibi quivis
Speret idem, sudet multum, frustraque laboret.
Neque illius opuscula gratae sunt utilitatis aliena,
 quando historicae narrationis campum mysticis amoenet
floribus allegoriarum. Qui dum caeteris polleret
artibus, maxime tamen in musica dulces faciebat
modos, quemadmodum liquet in cantibus, quos vel
de sancto Georgio martyre, vel de sancta Ragenufla
virgine, nec non et de sancta Begga composuit.