PROLOGUS. 
Hominis quidem est, ut ait Salomon, animum
 praeparare et Domini gubernare linguam, quia omnes
viae hominum patent oculis ejus et spirituum ponderator
 est Dominus (Prov. XVI). Non sic autem, o
amice, non sic scandalorum opifices, qui aut odii,
vel invidiae securi et malleo terrifici, aut gratiae vel
adulationis runcina et torno delinifici stateras fabricant
dolosas, pondus trutinant atque pondus, nec
modestiae intendentes ut praejudicant impie, sic
blandiuntur improbe, scilicet erroris mancipia qui
dicant scienter malum bonum, et bonum malum.
Equidem nescit odium rationem, invidia aequitate
caret. Hoc in uno familiarium adverti stupide, qui
cum intime quosdam diligeret, eo quod domestica
fide amicos crederet, barbara inimicos sensit perfidia,
dum ministerio inserviret aliquando fratrum,
eo labore, ea fidelitate, ac spiritus angustia, quam
novit Dominus Sabaoth, qui cum tranquillitate judicat,
 et cum magna reverentia disponit nos. Tunc
gratis utique fratres hominis pauperis oderunt
eum, insuper et amici procul recesserunt ab eo, et
tanquam prodigium factus est multis, quia esset
observare rudis animos sub vulpe latentes horum
qui nihil invita dicant faciantve Minerva.
Probabilius ergo est confidere in Domino quam
confidere in homine. Inconstans quippe est in pluribus
fides, frequentemque patitur eclypsim corniculatam
quorumdam amicitia. Quid porro haec
velut insolita, frater, quereris? Sedari odium non
potuisset atque invidia fratrum, nisi post cisternae
voraginem Ismaelitae vel Putiphar monetis traduxissent
Joseph; neque insectatio quievisset invidorum,
 nisi Danielem caveae intrusissent leonum.
Perenni discordia adversus innocentiam grassatur
malitia. Sunt autem vitia mentis insulsae vulnera.
Quo expletur vitium, eo augetur incommodum. Ergo
plus sibi malevolus quam alii nocet.
Me vero nequaquam invectionem instruere contra
osores Phalaricam ineptiarum, quin potius miscellam
intexere crebro instanterque monuisti, qua
videlicet paupertini supellectilem ingenii enumerando
comprehenderem. Quocirca suo aemuli fruantur
absinthio, nectar nobis patientia suum instillet, quia
humanum quidem est irasci, diabolicum semper
malignari. Igitur quae hactenus scriptitarim, quibusve
occasionibus, vel qua intentione, calamus percurret.
Quanquam mihi hoc magis invidiosum quam tibi
 aestimem fructuosum, attamen nulli benevolo injuriosum.
Sed videtur utique non ineptum, si quae
fratres Ecclesiae nostrae, litterarum videlicet periti
scripserunt utilia, prius attingam. Nam et cautius
est aliena quam propria praedicare.