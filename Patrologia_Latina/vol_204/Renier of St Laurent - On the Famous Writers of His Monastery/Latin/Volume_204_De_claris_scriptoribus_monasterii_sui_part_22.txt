CAP. I. De primis Reineri ipsius opusculis.  
Sicut eorum, qui saeculo jam dudum exempti
sunt, breviter adnotavi studia vel opuscula; sic fratrum,
charissime, nostrorum, qui adhuc superstites
sunt, volebam ingenia tibi vel scripta retexere. Sed
morantur me duo, scilicet ne aut livoris arguar, si
remissius laudem quae laudanda sunt, aut detur
adulationi, merita si dependam praeconia. Igitur
per se verius innotescent, propriis clarescent probabilius
monumentis, quando alii non parit offensam
quod ex sese meretur gratiam. Quam ob rem
petitioni jam tuae, imo importunitati satisfaciam, ac
tibi duntaxat soli meas retexam ineptias.
Aliquos super Ecclesiae pressuris threnos metrorum
 atque rhythmorum diversa edidi specie adolescentulus.
Discendi quippe agebar studio, et magnos
poetas ego poeta modicus tentabam utcunque imitari.
Unde et opusculum de Novo ac Veteri Testamento
condidi, duobusque libris partitus sum. Hoc
etiam Pantherem pro varietate appellavi, quod prosa
esset ac metris velut multicoloriter distinctum.
Quin etiam De compoto quaedam tunc composui.
Denique libellum De suspendio scripsi prosaice
cujusdam latronis.
Martyrium quoque VII Machabaeorum fratrum
versu heroico.
Deinde illud de Apostolo capitulum: Nescitis
 quod ii qui in stadio currunt, omnes quidem currunt,
sed unus accipit bravium (I Cor. IX) pede
latius excurri Asclepiadeo.
Sed quorum memini nunc opuscula quidam nostrarum
familiaris schedularum invito subripuit.
Non enim suppetebant exemplaria, et quod verebar,
accidit, ut ita destituerer laborum primitiis.
Nam conversionis ille gratia in aliam est regionem
profectus, atque in pignus mutuae charitatis haec
secum spolia deportavit.