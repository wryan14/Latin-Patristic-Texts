CAP. II. Ejusdem melodia de sanctis hujusque fortuna. 
Praeterea dum arte instituerer musica, quo assignassem
fructum studio, melodiam composui de
sanctis Sixto, Felicissimo et Agapito. Quippe vegetatio
 ingenii sedulitas est exercitii; simulque mira
vis indita probatur arti, ut piis cordibus multum
affectionis, multum parere soleat compunctionis sua
dulcedine. Id minime quidam attendentes ea sedulo
cum exercerer, levitati et lasciviae deputabant, quorum
videlicet unus, quem secundi prioratus tunc
fulcirent tribunalia, arripiens tabellas, quibus exiles
impresseram cogitatus, aliquantisper consideravit.
Interim oscitabam metu. Etenim torvus hominis
 vultus suspensaque supercilia futurum mihi malum
praesagiebant. O judicem Minoe vel Athamanto severiorem!
legens infremuit, cantans ex hoc in hoc
inclinavit: cum ecce veluti magna colaphizatus injuria
coepit innocentes ceras obruere, et quae exarata
erant, aemulo unguis aratro confundere. Quid
facerem? luctarerne, streperem, convitiarer? Virgarum
falces in capitulo, accusatores multi, ut recogitanda
magnopere mihi Pharisaeorum, Saducaeorumque
tumultuatio, qua periclitatus olim Paulus
fuerat in concilio. Pestem murmure imprecarer?
Pressum dentibus nihil prodesset anathema. Quid
igitur? Depono auriculas ut iniquae mentis asellus,
cum gravius dorso subiit onus, hypocritarumque
patientia mansuesco ad calamitatem.
 Num vero iterum ceris delecta mandarem? Unguis
ille truculentior immineret. Membranulis resarcirem?
Arulam et prunas regis Joachim, et scalpellum
Judi scribae animo versabam maxime, cum nec ego
Jeremias, nec mihi Baruch esset notarius. Ergo
refrigueram ab incoepto. Longum denique jam tempus
decesserat: revolvere tandem coepi, si quae
ejusdem apud memoriam cantus reliquiae superessent.
Qui tam prompte recuperatus est, ac si ante
oculos haberem exteriores adnotatum, ut senserim
certe quodammodo vota non despicere Deum simplicia.
Igitur dedi membranulae, quod redditum
erat memoriae. Nec otiositatem sectabar, quae inimica
est animae, cum dulce potius esset continue
 occupari. Nempe Salomonicum me illud excitabat:
Noli diligere somnum, ne te egestas opprimat; aperi
oculos et saturare panibus (Prov. XX); Horatianumque
illud.
Ut te ipsum serves non expergisceris; atqui
Si nolis sanus, curres hydropicus: et ni
Posces ante diem librum cum lumine, si non
Intendes animum studiis et rebus honestis,
Invidia vel amore vigil torquebere.