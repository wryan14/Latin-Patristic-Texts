CAP. III. Alia Reineri opuscula. 
Geminis ergo libellis conversionem descripsi sanctae
Pelagiae, opusculumque hoc illustravi titulo: Speculum
poenitentiae.
Dehinc Passionem virginis Mariae Cappadocis aeque
duplici libella explicavi ita praetitulando: Palmarium
 virginale.
Subsequenter Vitam Tiebaldi eremitae duobus itidem
libellis complexus sum, appellavique Florem
eremi.
Atque haec antea quidem sed scabro dictationum
fuerant stylo descripta, quae ego monitu quorumdam
scientiolae qua potui lima purgavi. Parendum est
quippe amicis pia injungentibus. Sanctorum vero
res gestae communis censentur materiae, nec vanitatis
 pungendus est nota, quem pietatis exercent
studia.
Opusculum denique confeci quod sic titulatur:
Libellus cujusdam funebris super morte amici, cui et
tetrastichon superscribendum tumulo adjeci.