CAP. VI. Varia Reineri opuscula. 
Aliquanto dehinc omiseram tempore scribendi
operam, eo quod vel lectione magis fruerer, vel
eruditioni me fratrum pro viribus impenderem. Verum
ab amico interpellatus pro aliqua necessitate
 scriptum elucubravi diffusius, quod nuncupavi Commonitorium
pietatis.
Ne mucidis autem dormitantes tabellae ceris stylus
parieti affixus rubiginis lepra tabesceret, scripsi ad
quemdam familiarem opusculum De insignibus insularum
Sardiniae et Siciliae duobus versifice digestum
libellis.
Item ad alium duos libellos: primum De conflictu
duorum ducum et animarum mirabili revelatione;
secundum De quodam milite captivato et per salutarem
hostiam liberato.
Artem vero libentius illam quisque excolit, quam
sibi et scientia et usu maxime compararit. Quapropter
ut mihi aliquantulam dictandi labor facultatem
acquisisset, opus arripui, quod excedere ingeniolum
 ipse non ignorarem, illius certe Horatiani
temerarius transgressor consulti:
Sumite materiam vestris, qui scribitis, aequam
Viribus, et versate diu, quid ferre recusent,
Quid valeant humeri. Cui lecta potenter erit res,
Nec facundia deseret hunc, nec lucidus ordo.
Itaque historiam libellis utcunque sum XIV complexus,
quae contineat, qualiter Jerusalem sancta et
aliae plures apud Orientem urbes sive regiones ab
occidentalibus Christianis circa nostram sint aetatem
receptae, cujus est titulus: Laurea peregrinorum Jerosolymitanorum.
Infirmitas me postmodum gravis
in lectulum dejecit.