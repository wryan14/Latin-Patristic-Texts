CAP. VIII. Alia posthaec opuscula Reineri. 
Scripsi etiam versifice libellum de adventu reliquiarum
S. Laurentii in Leodium ab urbe Roma.
Quin et ad ipsum martyrem, et ad alios plures
sanctorum dicendas rogatu fratrum plurimas conscripsi
orationes.
Libellum denique ad quosdam edidi sacerdotes de
 reverentia sacrorum locorum, acriter culpans, quod
penes coemeteria, seu corpora defunctorum, priusquam
ad ecclesiam deferrentur, nocturnis maxime
vigiliis puellares choros aliaque exsecranda agi,
dici vel cantitari paterentur.
Sophista vero qui sua extollere, nostra deprimere
pugnaret, abstrusas quaestiones barbarasque dictiones
undecunque congestas, mihi scripto proposuit.
Daedali labyrinthum et Minotauri cornua me putaveram
incurrisse. Qua evaderem? Quibus regerer?
Subtilis deerant fila ingenii. Quo defenderer? Facundi
gladius oris nullus. Implexa tamen illa dissolvi,
cornupetam dirum evasi, libellusque hunc
accepit titulum: Qui sophistice loquitur odibilis
est.
 Quia vero humanae inditum constat naturae, quod
alternis recreatur, fastidiumque mutatio tergit, nunc
prosa, nunc versibus interdum musica studium
variabam. Qua de causa geminos cantus scilicet de
sanctis confessoribus Antonio ac Hieronymo orditus
sum, praecipue cum tantis aliqua patronis officia
meae parvitatis cuperem impendisse. O me bestialem
homunculum! o curvam in terris animam et
coelestium inanem! tamen aliquando faciem ausus
levare mentis et pectore et lingua velut geminis
evectus alis angelica irrupi arcana. Etenim de victoria
Michaelis archangeli tres digessi versifice
libellos, tam de illa videlicet qua ex antiquo
dracone et angelis ejus cum suis est clarificatus
 angelis, quam de illa, qua pro Christianis contra
paganos dimicans gloriose innotuit, quando in
monte Garganico novum instituit ac dedicavit sanctuarium.
Non in illam quidem sunt expensae fabricam
metallorum, marmorum, cedrorum congeries
pretiosae, sed enim rupes concavo impolito
expandit fornice sinus, plus religionis protendens
quam operositatis. Nam tibi, o gloriose assertor,
tibi, inquam, o magnifice secundum nomen tuum
admirator glorificandae et admirandae Trinitatis!
Enimvero quis sicut Deus? hominum magis pectora
placent fide, spe, charitate ditata, quam dives
ejusmodi rerum materia.
Quin etiam de sancto Servatio et de sancta Begga
musice aliqua rogatus a canonicis quibusdam composui.
 De sancto Spiritu septem hymnos ut contexerem,
frater petiit, cujus deberem dilectioni, quo satisfacerem
devotioni. Qui scilicet, dum familiari saepius
me colloquio aedificaret, quiddam inter caetera retexit
quod venerabile, quod memorabile sit. Aliquando
cum vigiliis, atque invocationi ejusdem
Spiritus sancti quam devote institisset, circa crepusculum
in excessum factus, vidit a quodam claritatis
penitus et suavitatis mirandae, quem albae
super nivem nitidae infloraret accinctus, se in Ecclesiam
deportari, luce solemniter seu odore praeditam.
Quae persona dulcissimo quidem amplectebatur
illum affectu, utraque pectori manu apposita,
 quemadmodum pia mater ad dulcia solet lactentem
infantulum ubera stringere, sed faciem suam occultabat,
dum se frater crebrius ille converteret, ac
desideranter eam tentaret inspicere. Intelligebat
enim sanctum esse Spiritum, tamen ad modicum
vidit faciem illam, de qua reticendum est, quia cautius
est inde compungi quam loqui; arcana venerari
quam de arcanis disputare tutius est. Denique
frater idem clementissimi plasmatoris, dignantissimi
reparatoris dexteram a pectore suo elevans, atque
digitos illius ad signum crucis exprimendum propriis
aptans manibus ex eadem super cor, super
lumbos, renesque suos signaculum tertio salutare
impressit, quatenus contra cogitationum molestias,
seu carnales concupiscentias tueretur ac roboraretur,
 choro candidatorum, qui aderat, canoris modulante
vocibus: Laetetur cor quaerentium Dominum;
 quaerite Dominum et confirmamini; quaerite faciem
ejus semper (Psal. CIV). Frivolam non fuisse visionem
frater ille expertus est, dum sese quodam ex
tunc lumine infusum mentis et motuum assultus
carnalium sibi plurimum mitigatos contrite lacrymabiliterque
asseveraret. Beatus profecto, quem tu
erudieris, Domine, et de lege tua docueris eum, ut
mitiges ei a diebus malis (Psal. XCIII).