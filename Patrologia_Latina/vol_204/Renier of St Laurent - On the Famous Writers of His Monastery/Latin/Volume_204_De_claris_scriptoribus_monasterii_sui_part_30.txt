CAP. IX. Reliqua a Reinero relicta ingenii monumenta. 
Praeterea quinque exaravi libellorum opusculo,
qualiter diebus nostris Ecclesia Leodiensis Bulloniense
castrum pervasoribus triumphatis divina
receperit virtute, tituloque praesignavi: Triumphale
 Bulonicum. Hoc ipsum musico quoque astruxi modulamine.
De sanctis etiam martyribus Evermaro, sive Urbano,
exigente fratrum devotione, geminos cantus
composui.
Epitaphia et epistolas conscripsi quamplurimas.
Talibus ergo vel similibus ineptiis miseram exegi
vitam ac monasticae conversationis oneribus,
haec etiam vicissim onera dorso nostri superimpressimus
aselli. Absit autem ut muricatos exspectaverim
quorumdam obelos, quibus nostrae confodiantur
schedulae, nullius ipse censeo esse momenti
quae scripsi, aut scribo, quin potius indocta, quin
potius inepta. Propria tamen utcunque malo fabricari
quam aliena usurpare et domestica incude
 quam extraria uti, nec de Latinis bonis Latina
sarcire non bona. Praedicabilis faber o quisquis
es, novus intendas esse Tubalcain. Ad exemplum
veteris exerce praedicabilia. Proprius te ignis, proprium
te praedicet utensile. Inertis namque est
artificis alienos semper malleolos ac folles appetere,
et inglorii apud alienam jugiter mendicare fornaculam.
Fontis latex non esse censetur, nisi quem de
propria fundit vena. Quod extrorsum infunditur,
alienum est. Mihi ergo cavendum, mihi retinenda
potissimum illa est Flacci castigatio, qua monet
amicum:
Privatas ut quaerat opes, et tangere vitet
Scripta palatinus, quaecunque recepit Apollo:
Ne si forte suas re et tum venerit olim
 Grex avium plumas, moveat cornicula risum
Furtivis nudata coloribus.