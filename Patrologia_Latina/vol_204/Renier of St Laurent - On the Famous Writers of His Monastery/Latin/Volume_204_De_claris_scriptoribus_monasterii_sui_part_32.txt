CAP. I. Proponitur argumentum libelli.  
Meae quidem ineptiae quasi nigro calculatae sint
lapillo. Nunc Parii vero crustula marmoris, nunc
pretiosos lactei aspectus exoptaverim uniones,
quo calculus ea digerat clarus in numerum, quae
disserendae intimus nuper proposuit amicorum.
Quaesitu etenim digna et scitu sunt utilia; et unus
impetrat jure quod pluribus velit prodesse. Videlicet
 quaesivit: Cur ante Dominicum Natale novem
antiphonae ab O incipientes, novem aeque diebus super
Evangelii canticum ad vespertinam synaxim
canantur in ecclesia? Item cur passio sancti Stephani
protomartyris secunda Dominici Natalis die,
assumptio sancti Joannis evangelistae tertia celebretur,
dum alter secundum traditionem majorum III
nonas Augusti passus, alter VI Kal. Julii ad perpetuam
 sit assumptus immortalitatem, moriendo quidem,
sed celerius tamen reviviscendo? cur etiam
quarta Innocentibus sit deputata, dum non facile
constet, quod tunc passio illorum provenerit. Haec
itaque primo, dehinc caetera quaestionum, quas
sciscitatus est, disseram, pro voluntate rogantis
latius inde tractando, licet strictior esse maluissem.