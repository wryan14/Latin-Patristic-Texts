CAP. III. Exponitur mysterium primae antiphonae:
O sapientia, etc. Apparitio Sapientiae cuidam facta
refertur. 
Prima gratiarum, quas Ephesiis scribens memorat
Apostolus, sermo sapientiae est. Huic prima antiphonarum
O sapientia, quae ex ore Altissimi prodisti,
etiam ipsa litterali superficie consonat. Omnia vero
in sapientia fecit Deus, universa per verbum, quod
ex ore illius prodivit, Altissimus creavit, quia ipse
dixit et facta sunt, ipse mandavit et creata sunt
(Psal. XXXII). Quae nimirum sapientia attingit a fine
usque ad finem fortiter (Sap. VIII); quia, dum delicias
vult esse suas cum filiis hominum, a divinitate,
ultra quam nihil est, ad humanitatem se inclinavit,
 quae ultima in rebus condita est.
Christus itaque Dei virtus et Dei sapientia tam
salutariter quam potenter opere consummato, quod
dederat sibi Pater ut faceret, ascendit, unde descenderat,
quoniam a summo coelo egressio ejus, et occursus
ejus usque ad summum ejus (Psal. XVIII).
A Deo enim processerat et venerat charitatis ac
misericordiae aurea redimitus corona gratiarumque
fultus plenitudine, ut ipsum etiam elementum
quod suae invocationi profert Ecclesia, O scilicet,
plenaria rotunditatis suae forma innuere monstratur.
Denique hoc idem cuidam fuisse fideli coelitus
imaginatum didici. Verum parvipendere solent quidam
et subsannare illud objicientes sapientis: Somnia
extollunt imprudentes quasi qui apprehendit umbram,
 et persequitur ventum: sic et qui attendit
ad visa mendacia (Eccli. XXXIV). Quibus econtra
respondetur, quod idem etiam paulo post subdit:
Somnia male facientium vanitas est, et sicut parturientis
cor tuum phantasias patitur, nisi ab Altissimo
fuerit emissa visitatio (ibid.). Tam ex canonicis quippe
quam et aliis plura suppeditant exempla Scripturae,
non omne visum, non omne somnium mendax
esse aut erroneum, et interdum ad pios homines,
maxime qui juxta Danielem sunt viri desideriorum,
ab Altissimo emitti non tam somnia quam revelationes.
Siquidem et apud Job legitur: Per somnium
in visione nocturna, quando irruit sopor super
homines et dormiunt in lectulo, tunc aperit aures virorum
 et erudiens eos instruit disciplina (Job XXXIII).
Praeter arcaniorem etenim sensum, hoc ad litteram
quoque satis idonee potest accipi.
Sapientia ergo Dei throno videbatur aureo resedisse,
coronam aeque habens auream in capite,
quam verna distingueret gratia gemmarum. Facies
ejus immarcessibili florebat candore, cum oculi
quodam arcanae lucis mirabiliter vigore splendescerent.
Erat lineis vestita, candentibus nimis, pallioque
circumdata inaurato, dum et arca testamenti
purissimo intus ac foris auro splenduerit, supraque
coronam sortita sit auream, quia Filio Dei velut capitis
est diadema vel ornamentum, quod sicut per
gratiam voluit, sic per potentiam valuit hominem
assumere. Mirus praeterea odor spirabat sicut odor
 agri pleni, quem benedixit Dominus.
Circa viri sedebant aspectu et amictu conspicui,
atque instar liliorum quadam pubertate germinantes,
quos radii ex ipsa undique procedentes sapientia
illustrabant. Citharas tenebant in manibus niveo
compactas ex ebore ac operose respersas auro, quibus
dulcissima persultabant musica illos Psalmi versiculos:
Lex Domini immaculata convertens animas,
testimonium Domini fidele sapientiam praestans parvulis;
justitiae Domini rectae laetificantes corda; praeceptum
Domini lucidum illuminans oculos; timor
Domini sanctus permanens in saeculum saeculi; judicia
Domini vera, justificata in semetipsa, desiderabilia
super aurum et lapidem pretiosum multum, et
dulciora super mel et favum (Psal. XVIII).
 Quin et titulus quasi ex colore digestus sapphirino
legebatur: Ego sapientia habito in consilio, et
eruditis intersum cogitationibus. Praedictus siquidem
fidelis meditatus nocte illa cum corde suo effuderat
in se animam suam, quia memor operum Domini
et judiciorum ejus, quae a saeculo sunt, suae praeterea
miserae conditionis, afflictus fuerat et humiliatus
nimis, lacrymisque stratum suum rigaverat,
superabundanti compassione divinitatis hanc acceperit
visionem pro consolatione. Coelestibus quippe
oraculis piam frui animam ut consolationis beneficium,
ita devotionis est incitamentum.
Igitur O sapientia, quae suaviter disponis omnia!
Suavis etenim es universis, et miserationes tuae
 super omnia opera tua, veni ad docendum nos viam
prudentiae, qua scilicet ratione angelus fortis, ut
scribit Joannes, descenderit de coelo, amictus nube,
in cujus capite iris, cujus facies erat ut sol, cujus
pedes sicut columna ignis, qui habebat in manu sua
libellum apertum: hujus, inquam, sacramenta libelli
doce nos, ut cantabiles nobis sint justificationes
tuae in loco peregrinationis nostrae.