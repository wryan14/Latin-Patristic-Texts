CAP. II. De Stephano abbate primo. 
Stephano ipse successerat, qui, licet alicujus
 scripti nullum reliquerit monimentum, tamen scribi
dignus est, quoniam scientia clarus, sed conversatione
clarior dignum se patremfamilias exhibuit.
Novellae adhuc Ecclesiae tenues erant res, proinde
laborabat omnimodis vel conquirere praedia, vel
aedificia construere, ac sobrie vivens sibi subtrahebat
quod aliis proficeret. Tenuitati ergo rerum
impensas commetiebatur sumptuum, eratque melius
modicum justo super divitias peccatorum multas,
dum familiaribus interdum adjocaretur super
Vitellio, Romani voracissimo cyclope imperii illo,
qui quater aut quinquies in die epularetur, quem
nisi vita exturbasset maturo Respublica exitio,
aerem volucribus, mare piscibus, terram quadrupedibus,
horrea frumento, cellaria vino vacuasset. Nam
 et in quadam scribitur coena praeter caeteros sumptus
duo millia piscium ac septem millia avium profligasse,
ut Bele Babylonio nequaquam fuerit voracitate
impar, quamvis fortissimo illi convivae per
singulas noctes similae duodecim artabae, oves quadraginta,
vini sex amphorae divini scilicet ventris
quodam orco absumenda apponerentur.
Verum Stephanus et faciendo strenue et docendo,
postquam legitime certavit, quam signabat nomine,
migravit ad coronam, vir revelationibus supernis
dignus, praesertim cum ei pro inopia fratrum aliquando
moerenti angelus Domini per visum vultu
astiterit nec non habitu praeclaro, atque sanctos
Laurentium et Wolbodonem hunc a Christo locum
 in suam suscepisse tutelam dixerit, cujus fundamenta
quoque in montibus sanctis consisterent. Inhabitantibus
praeterea, si primum quaererent regnum Dei,
omnia, quae necessaria forent, adjicienda. Quod
etiam tunc ille, et nos usque nunc experimur Christo
largiente, Dei sapientia, cum quo sunt divitiae et
gloria, opes superbae et justitia.