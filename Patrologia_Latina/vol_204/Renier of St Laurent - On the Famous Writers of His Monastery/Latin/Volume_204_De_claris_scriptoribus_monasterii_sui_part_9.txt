CAP. VII. De Heribrando quinto abbate, Ludovici
altero auditore. 
Hujus quoque exstitit auditor Heribrandus abbas
noster quintus, in quo canities sensuum canitiei
congrueret capillorum, cujus secundum Ecclesiasten
(cap. IX) omni tempore vestimenta essent candida,
cum succinctos haberet castimonia lumbos,
lucernam in manibus, id est operibus Dei et proximi
dilectione ardentem. Ad dictandum erat sive
ad versificandum promptissimus, tamque divina
quam humana praeditus litteratura. Hic Vitam
Theodorici junioris de Sancto Huberto abbatis scripto
 tradidit. Nec pecuniam scientiae habebat repositam
in sudario, sed ultro etiam docebat inscios
semper placiditate et animi utens et vocis. Capitur
enim a discente melius, quod dicitur a docente
lenius. Arte potius quam vi tractanda sunt ingenia.