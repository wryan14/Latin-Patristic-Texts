SERMO PRIMUS.
IN DEDICATIONE ECCLESIAE. 
 Joannes apostolus et evangelista a Christo electus
atque dilectus, in tanto dilectionis amore est praelatus,
ut in coena recumberet super pectus ejus
 (Joan XIII), ipsique soli cruci suae adstanti Matrem
propriam commendare est dignatus (Joan. XIX).
Provida siquidem dispensatione, ut ipsi ad custodiendam
 gloriosissimam Virginem tradidisset, quem
nubere volentem, ad amplexum virginitatis asciverat,
et impollutum mente et corpore praeelegerat.
Hic itaque cum propter verbum Dei et testimonium
Jesu Christi in Pathmos insula in exsilium mitteretur,
illic ab eodem Apocalypsis praeostensa describitur,
in qua ad eruditionem nostram inter caetera,
sic loquitur: Dixit mihi angelus: veni, ostendam
tibi sponsam Agni. Et sustulit me in spiritu in montem
magnum et altum, et ostendit mihi civitatem sanctam
Jerusalem novam descendentem de caelo a Deo,
compositam sicut sponsam ornatam viro suo (Apoc.
XXI). Montem magnum et altum Christum dicit, de
quo propheta ait: In illa die erit mons domus Domini
in vertice montium, et elevabitur super colles
 (Isai. II), id est super prophetas et apostolos; quia
ipsi montes et colles dicuntur propter magnitudinem
virtutum et excellentiam meritorum. Quod autem,
in illa die, dicit, a passione Christi usque ad finem
mundi unum diem esse ostendit.
Sequitur: Jerusalem coelestis multitudo sanctorum
est, quae cum Domino dicitur esse ventura,
sicut ait Zacharias propheta: Ecce Dominus noster
veniet, et omnes sancti ejus cum eo (Zach. XIV). Hi
praeparantur a Deo habitatione munda, ut habitent
cum eo, sicut sponsam ornatam viro suo. Christus
est caput et vir totius Ecclesiae. Unde Salomon ait,
cum de eadem Ecclesia sub persona fortis mulieris
loqueretur, dicens: Nobilis in portis vir ejus,
 quando sederit cum senatoribus terrae (Prov. XXXI).
Vir sanctae Ecclesiae Christus est, qui cum senatoribus
terrae, id est cum patriarchis, et prophetis,
atque apostolis ad judicandum vivos et mortuos in
die judicii sessurus est. Recte etiam dicitur nobilis,
quia inter omnes filios hominum nullus est ei similis.
Omnis igitur Ecclesia, id est omnes sancti,
sanctitate et justitia Jesu Christo sponso suo conjungendi
procedent ornati, et in aeternum cum eo
mansuri. Congrue haec civitas Jerusalem, id est
sancta Ecclesia, nova dicitur: quia per baptismi
sacramentum, in Christo qui est novus homo, de
die in diem renovatur. Haec enim quotidie in poenitentia
descendit de coelo, scilicet in humilitate Filium
Dei imitando. Sic enim Filius Dei cum in forma
 Dei esset, formam servi accipiens, de coelo descendit,
quia usque ad mortem se humiliavit (Philipp.
II). Descensio Filii Dei de coelo, ejus est incarnatio.
Haec igitur Jerusalem civitas quotidie
imitando Deum, de coelo descendit; quia Jesu Christi
sponsi sui vestigia sequens, in humilitate sese
custodit. Miro modo sancta Ecclesia sive quaelibet
sancta anima quanto amplius propter Deum per
humilitatem descendit, tanto magis per Dei gratiam
ascendit. Unde Dominus in Evangelio dicit:
Qui se exaltat, humiliabitur: et qui se humiliat, exaltabitur
(Matth. XXIII). Sic etiam ait eloquentissimus
noster Isidorus : Descende ut ascendas, humiliare
 ut exalteris, ne exaltatus humilieris. Unusquisque
ergo tanto in oculis Dei erit pretiosior
et altior, quanto apud semetipsum pro amore Dei
fuerit despectior ac vilior. Quare? Quia Deus humilia
respicit, et alta a longe cognoscit (Psal. CXXXVII).
Unde alibi Scriptura dicit: Deus humilibus dat gratiam,
superbis autem resistit (Prov. III). Unde Dominus
ad Saulem loquitur, dicens: Nonne cum parvulus
esses in oculis tuis, caput te constitui in tribus
Israel? (I Reg. XV.) Ac si diceret: Magnus mihi
fuisti, quando despectus eras tibi. Nunc autem quia
magnus es tibi, despectus es mihi.
Habebat, inquit, haec civitas portas duodecim, et
super portas duodecim angulos, et nomina superscripta
duodecim tribuum Israel. Luminare ejus simile
 lapidi pretiosissimo, simile crystallo. Eidem vero
civitati propheta loquitur, dicens: Non erit tibi sol
amplius ad lucendum per diem, nec splendor lunae
illuminabit te; sed erit tibi Dominus in lucem sempiternam,
et Deus tuus in gloria magna (Isai. LX).
Sicut enim lapis crystallinus naturali claritate est
perlucidus, ita civitas illa describitur nullo siderum
fulgore illuminari, sed sola Dei luce illustrari. Habebat
murum magnum et altum. Unde Zacharias
propheta ait: Ego ero murus in circuitu ejus, dicit
Dominus (Zach. II). Dominus ergo totius majestatis
est lumen et custos illius gloriosissimae civitatis.
Quod autem dicit, habens portas duodecim ex singulis
margaritis, et in portis angulos duodecim, et
 nomina scripta, quae sunt nomina duodecim tribuum
filiorum Israel. Et in Evangelio legimus Dominum
de se dixisse: Ego sum ostium. Per me si quis introierit,
salvabitur (Joan. X). Ergo Christus est
hujus civitatis janua. Duodecim vero portae et duodecim
tribus Israel duodecim apostoli sunt et duodecim
prophetae, qui universam significant Ecclesiam
in duodenario numero constitutam. Et tamen
istae duodecim portae ad unam portam veniunt, quae
est Christus. Portae autem ex singulis margaritis
existunt, quia sancti apostoli, qui portae Ecclesiae
sunt, intrantibus lumen veritatis ostendunt. Quod
vero civitatem esse quadratam dicit (Apoc. XXI),
sanctorum adunatam turbam ostendit, in quibus
fides catholica nullo modo fluctuare potuit. Haec civitas
 in quadro est posita, quia in ordine quatuor
evangelistarum super Dominicam incarnationem
sancta Ecclesia firmiter est aedificata, et in quatuor
mundi partibus constituta.
Iterum subjungit, dicens: Et qui loquebatur mecum,
habebat mensuram, scilicet arundinem auream.
In arundine aurea fidem incarnationis Domini nostri
Jesu Christi ostendit, qui carnem humanae fragilitatis
suscepit, in qua nobis exemplum perfectionis
et viam nostrae salutis monstravit. Ipse solus
est, per quem fidei mensura unicuique distribuitur,
et sanctae Trinitatis integritas cognoscitur. Et mensus
est civitatem stadiis duodecim. Longitudo autem,
 et latitudo, et altitudo ejus aequalia sunt. Fides
enim Christi, et integritas sanctae Ecclesiae per
haec duodecim stadia, id est per apostolorum doctrinam
et prophetarum fidem agnoscuntur; quia in
eis nihil superfluum, nihil extrinsecus veniens, nihil
minus habens invenitur. Etiam subditur: Et
erat structura muri ejus ex lapide jaspidis: ipsa
vero civitas aurum mundum simile vitro puro. In
alio metallo quidquid interius continetur, absconditur;
in vitro autem quilibet liquor qualis interius
habetur, talis exterius demonstratur. Quid ergo
aliud in auro vel vitro accipimus, nisi illam supernam
patriam, illamque beatorum civium societatem,
quorum corda sibi invicem et charitate fulgent,
et puritate translucent? Ipsa quippe eorum
 claritas sibi vicissim in alternis cordibus patet, quia
cum uniuscujusque vultus attenditur, simul et
conscientia penetratur. Pretiosi lapides ex quibus
civitas aedificatur, sanctos et fortes in persecutione
viros ostendunt, qui nec tempestate persecutorum,
nec impetu pluviae, id est tribulationum, a statu
verae fidei dissolvi poterunt. Platea vero, quae de
auro purissimo esse dicitur, sanctorum corda ab
omnibus peccatis munda insinuat, in quibus Dominus
deambulat. Flumen autem vitae, quod de
throno Dei et Agni procedebat (Apoc. XXII), gratiam
baptismi insinuat. Lignum vitae ex utraque ripa,
secundum carnem adventum Christi ostendit, quem
venturum et passurum vetus lex praedixit, et Evangelium
 jam venisse manifestavit. Fructus vero duodecim
per singulos menses, duodecim apostolorum
multimodam gratiam ostendunt, quam ab uno crucis
ligno suscipientes, populos fame consumptos
verbi Dei pabulo reficiunt. Et folia ligni in curationem
gentium. Folia ligni, quae ad sanitatem gentium
proficiunt, virtutes sanctae crucis ostendunt.
Omnis languor non erit amplius, quia absterget
Deus omnem lacrymam ab oculis eorum, thronus Dei
et agni erat in ea (ibid). Thronus Graece, sedes dicitur
Latine. Sedes igitur Dei erat in civitate illa,
id est in sancta Ecclesia, testante Psalmista: Sedes
tua Deus in saeculum saeculi (Psal. XLIV). Et servi
ejus servient ei, et videbunt faciem ejus (Apoc. XXII).
Interea scire vos oportet, fratres charissimi, quia
 per tres portas ingrediuntur hanc nobilissimam civitatem
omnes sancti. Tres solummodo portas habet
sancta Ecclesia per quas coelestem Jerusalem, quae
ut civitas ex lapidibus vivis aedificatur quotidie in
suis membris, feliciter ingreditur. Prima videlicet
ad orientem, secunda ad aquilonem, tertia vero ad
meridiem. Porta quippe in oriente est fides, quia
per ipsam lux vera nascitur in mente hominis. Porta
 in aquilone est spes, quia unusquisque in peccatis
positus, si de misericordia Dei desperaverit, funditus
perit. Unde necesse est, ut qui propter iniquitatem
suam jam mortuus fuerat, per misericordiae
spem reviviscat. Profecto in meridie est porta charitatis,
quia qui Deum perfecte diligit, ardet igne
divini amoris. In meridiana etenim porta sol in altum
erigitur, quia per charitatem lumen fidei in Dei
et proximi dilectione sublevatur. Per has tres portas,
scilicet fidei, spei, et charitatis, quisque fidelis
in Dei et proximi amore solidatur, et in illa coelesti
Jerusalem de qua loquimur, cives constituitur.
Nunc ergo, fratres charissimi, per has tres portas
intrare contendite, et ut in illa superna civitate
cives esse mereamini, summopere elaborate. Quicunque
 vestrum post fidem et baptismi sacramentum
non ceciderunt in profundum vitiorum, Deo
gratias referant, et per orientalem portam ingrediantur
regnum coelorum. Illi vero, qui post inchoationem
fidei caloris, et luminis, in peccatorum
suorum frigore atque obscuritate lapsi sunt, per
poenitentiae compunctionem veniam sibi a Deo acquirant,
et ad gaudia aeternae retributionis per
aquilonis portam perveniant. Hi autem, qui igne
sancti Spiritus succensi, sanctis desideriis ac virtutibus
fervent, et spiritali intellectu quotidie interni
gaudii mysteria penetrant, et ut coelestem Jerusalem
per meridianam portam ingredi possint, studiose
invigilant. Haec igitur, fratres et domini mei,
 vobiscum agite. Haec in mente sedula meditatione
versate, et si vos in illa civitate delectat habitare,
omnia quae sub coelo sunt, pro nihilo reputate, atque
ad illam passibus bonorum operum quantocius
properate. Non vos ad illam festinantes superfluitas
verborum impediat, non dulcedo ciborum retrahat,
non mollities vestimentorum retro abire
faciat, non pulchritudo carnis detineat, non species
humana reducat, non amor temporalium delectationum
retardet, non cura parentum a recto itinere
deviet. Ad illam ergo voto et desiderio tendite, ad
illam medullis cordis indesinenter suspirate ob recordationem
illius libenter lacrymas fundite, et ut
aliquando ad illam possitis pertingere, votis omnibus
Deum exorate. Jesus Christus Dei Filius, qui
 splendor Patris est et virtus, quique eamdem civitatem
illuminat claritate sui vultus, faciat nos per
seipsum ad illam pertingere cum sanctis omnibus,
atque in ea aeternaliter vivere in suis sacratissimis
laudibus: qui cum eodem Patre, et Spiritu sancto
vivit et regnat Deus per omnia saecula saeculorum.
Amen.