SERMO DECIMUS.
NE MONACHI SIVE CANONICI SECRETA PRINCIPUM SCIRE APPETANT.  
 Moneo vos, fratres charisimi, ut diligenter audiatis
verba Domini nostri Jesu Christi. Ait enim:
Qui mihi ministrat, me sequatur: et ubi sum ego,
illic et minister meus erit (Joan. XII). Dignum
 quippe est et valde necessarium sequi Christum,
eique ministrare, quia sequaces suos ac ministros
ad se usque facit pervenire. Quid ergo dignius ac
felicius esse poterit, quam cum omni devotione
 Christum sequi, qui in sua et Dei Patris praesentia
tam nobiliter ministros suos remunerare novit? 
Quae, rogo, major nobis gloria aut felicitas erit
quam illius Imperatoris esse ministros atque amicos,
qui est super omnes imperatores, et coronat
immarcescibilibus coronis milites suos? Quanto ille
Imperator noster sublimior est omnipotentia et virtute,
tanto nos majoris diligentiae et observantiae
debemus esse mandatorum ejus in sanctitate,
justitia et humilitate . Recognoscamus igitur
et recogitemus cum omni diligentia, quali honore
nobis illius legatio sit accipienda. Quod si legatio
a rege veniret ad nos, aut sigillum vel indiculus,
nunquid non, mox aliis curis postpositis, prompta
voluntate et cum omni devotione litteras acciperemus,
 et lectis implere satageremus? Et ecce de
coelo Rex regum et Dominus dominantium, imo
et Redemptor noster, per prophetas et apostolos
dignatus est litteras suas dirigere; non ut aliquod
servitium sibi necessarium a nobis quaereret, sed ut
ea quae ad salutem et gloriam nobis prodesse possint,
innotesceret. Nec in hoc solummodo voluit
contentus esse, sed etiam, quod est mirabilius ac
misericordiosius, per semetipsum ad nos dignatus
est venire, et perveniendi ad se viam nobis rectam
ostendere. Dignum est ergo ut eum tota mente sequamur
bonorum operum passibus, eique cum omni
devotione ministremus; quia si hoc facere noluerimus,
apud districtum ejus judicem periclitabimur.
 Sed quid est Christo ministrare? Bonis videlicet
operibus amore illius sine fraude insistere. Sed
forte dicit aliquis: Quomodo fraudem Christo facimus?
Sed qui hoc dicit, diligenter audiat, quae
beatus loquitur Isidorus : Fraudem, inquit,
Deo facimus, cum de bonis operibus non Deum, sed
nosmetipsos laudamus. Quidam etiam in Christo
fraudem operantur, dum de castitatis et abstinentiae
meritis apud semetipsos gloriantur. Nam et qui
eleemosynam vanae gloriae causa donat, fraudem
perpetrat. Sed et is qui de sapientia arrogantiam
habet, et qui pro justitia praemium appetit, et qui
aliquod donum Dei, quod meruit, in suam laudem
convertit, aut in malos usus assumit, procul dubio
fraudem Christo facit. Qui hujusmodi virtutes in
 vitia commutant, Christo non ministrant; quia
pro bonis operibus plus temporalem ab hominibus
laudem quam aeternam a Christo remunerationem
acquirere desiderant. Tales igitur ministri a Christo
non remunerantur, sed condemnantur; quia bona
quae agunt, non pro eo, sed pro temporali laude
operantur. Quibus ipse in judicio dicturus est:
Discedite a me, operarii iniquitatis; nescio vos unde
sitis (Luc. XIII). Studeant ergo filii Ecclesiae sine
fraude et simulatione Christo ministrare, non pro
vana hominum gloria, sed pro aeterna felicitate.
Honorari ab hominibus pro inani gloria refugiant.
 seipsos a conventu saecularium secernant, lectioni
et orationi devote in domo Dei incumbant.
Sed tamen sunt quidam, quamvis sine gravi gemitu
dici non possit, qui, post renuntiationem saeculi
plus diligunt temporalia quam aeterna, plus
carnalia quam spiritualia, plus confabulationes divitum
quam decantationes psalmorum, plus equitando
saecularia conspicere, quam legendo in claustro
sedere. Contingere etiam quandoque solet, ut
monachi sive canonici qui curias frequentant, causas
audiunt, judicia perquirunt; ut, si aliquando
propriae causae necessitates occurrerint, ad curiam
securiores recurrant. Hi enim jam non tantum
suas, sed et jam alienas defendunt causas. Et quia
haec amant, haec frequentant. Amant decreta conciliorum,
 non secreta mysteriorum; non psalmos
recitant, sed decreta ruminant. Fiunt oratores in
causis, et coloribus utuntur rhetoricis. Laudari appetuni,
quia loquuntur pro multis; sed monachus
vel canonicus multum loquens displicet multis. Conjugia
copulant illicita, quandoque dissolvunt licita.
Saepe quorum non noverunt patres, atavos nominant,
consanguinitatis ordinem narrant. Hunc ex
illo descendisse confirmant, de incertis judicant,
testantur saepissime quod ignorant. Si vero aliquoties
illicita connubia conjungunt, communem utilitatem
praetendunt. Promittunt Ecclesiarum quietem,
populi pacem, patriae salutem. Si vero res sic ad
effectum pervenire non valeat, monachus sive canonicus
 causidicus iter parat, ut quod alibi fieri
non potuit. Romae fiat. Pro principe igitur saeculari
Alpinum frigus, libenter Italiae calorem patitur,
qui pro magistro spirituali, id est abbate, multo
leviora forsitan non pateretur. Oneratus cartulis,
auctoritatibus fultus revertitur, ponit diem causae,
personas inducit, quae, si velis, paratae sunt jurare
quod est; et si velis, iterum jurent quod non est.
Haec sunt principum negotia. Nunc iterum audi
judicium Joannis Baptistae in consimili causa. Non
licet, inquit, tibi habere uxorem fratris tui (Marc. VI).
Quid igitur dicam? Nonne magis amat monachus
causidicus esse simul discumbentibus cum Herode,
quam in vinculis et in carcere teneri cum Joanne?
In quo convivio licet non videat caput Joannis,
 videt tamen quae effuso sanguine acquiruntur,
vaccam scilicet viduae, et porcum pauperis. In carcere
principis pauper moritur, et tamen de substantia
pauperis comedens monachus sive canonicus
principi blanditur.
Sed et ego, charissimi, quandoque cum Herode
in convivio moraliter discumbo, saltantem puellam
considero, caput Joannis truncatum in disco conspicio.
Herodes siquidem interpretatur gloria. Omnis
enim gloria filiarum Sion ab intus, gloria vero
filiarum saeculi deforis est. In convivio igitur cum
Herode sedeo, dum in delectatione vitiorum vanae
 gloriae favorem quaero. Saltantem conspicio filiam
Herodiadis, dum mihi placet vanitas curiositatis.
Haec sunt illa duo, quae auferunt caput Joannis, delectatio
scilicet vitiorum, et favor curiositatis.
Joannes Dei gratia interpretatur. Hujus igitur gratiae
Deus caput est. Caput ergo a corpore separatur,
quando aliquis non Deo, sed sibi ascribit bonum
quod operatur; tales apud Deum gratiam non inveniunt,
quia nec quaerunt. Superbi enim apud
homines, apud Deum humiles gratiam quaerunt.
Unde et Paulus: Gratia Dei sum id quod sum
(I Cor. XV), etc. Audiat canonicus sive monachus causidicus
apostolum dicentem: Quod tuum est ne repetas
(Luc. VI): audiat et determinet causas. Ne
repetas, inquit, cum litigio, nec cum molestia prosequaris;
 et tamen si quid ei auferatur, subire judicium
non recusat; periculum perjurii cum vel
aliquis pro seipso, vel pro alio juret, non evitat.
Inde conqueritur Apostolus quod fraudem pati nolumus,
quod judiciis contendimus, quod ira succensi
nosmetipsos vindicamus (I Cor. VI), dicens:
Non vosmetipsos defendentes, charissimi, sed date
locum irae (Rom. XII), etc. Proh dolor! Ubi vera
religio, ubi perfectionis integritas, ubi charitatis
invenietur fundamentum? Forsitan in claustralibus,
qui seipsos judicantes quotidie accusant, summi
judicis sententiam formidant, et assidue cum profundo
gemitu cordis clamant: Non intres in judicium
cum servo tuo, Domine (Psal. CXLII), etc. Scrutantur
enim claustrales judicia Dei vera, non saecularia.
 Legem Domini custodiunt vivendo, meditando,
amando. Vivendo, puritas conscientiae;
meditando, plenitudo scientiae; amando, charitatis
perfectio solet adipisci. Habet etiam lex claustralium
judices, et testes atque consiliarios suos. In
lege etenim Domini duo testes sunt: vita scilicet
et conscientia: duo judices, meditatio et scientia;
duo consiliarii, amor Dei et proximi. Testis coram
Deo est conscientia, coram hominibus vita. Concordant
autem in judicia scientia et meditatio, dum
quod fit aut quod dicitur, diligenti consideratione
providetur. Tota vero justitia praedictae legis pendet
ex duobus praecedentibus consiliariis. Ex his duobus
mandatis tota lex pendet et prophetae (Matth. XXII).
 Si quid igitur in hoc saeculo perfectionis est, in
claustralibus inveniri potest. Nec tamen servari
potest perfectionis integritas, nisi tota intentione
diligatur paupertas. Qui enim divitiis abundant,
si cor apponant, gravantur curis, et implicantur
negotiis. Periculosa igitur vanitate seducitur, qui
post renuntiationem saeculi, terrenis iterum curis
implicatur. Quanto altior ascensus, tanto periculosior
est casus. De alto cadit qui, degustata contemplationis
dulcedine, denuo nullo cogente ad
saecularia redit. Canis reversus ad vomitum, monachus
sive canonicus rediens ad saeculare negotium.
Unde ait Dominus in Evangelio: Nemo mittens
 manum suam in aratrum, et aspiciens retro,
aptus est regno Dei (Luc. IX). Magnum ergo malum
incurrit, qui ascendere debuerat, et descendit.
Magnum malum incurrit, qui per spiritualis vitae
exercitationem debuerat proficere in melius, et
per temporalis gloriae appetitum quotidie vadit in
deterius. Quamvis Deus electorum vitam in medio
protegat saecularium, impossibile tamen est quemquam
inter saeculi voluptates positum a vitiis manere
illibatum. Quosdam novimus a claustro recessisse,
et contagionibus vitiorum illico mancipatos
fuisse, atque ab amore Creatoris discessisse, ac
per hoc animarum suarum damnationem invenisse.
Quicunque ergo vitam immaculatam conservare
desiderat, intra parietes claustri contineatur, ne
 foris, nisi praecepto sui abbatis cogente egrediatur,
reminiscens illud quod sponsa, id est sancta
anima in Canticis se vocanti sponso, scilicet Christo,
respondens loquitur: Exspoliavi me tunica mea,
quomodo reinduar illam? Lavi pedes meos, quomodo
iterum inquinabo illos (Cant. V)?  Tunica sua
sponsa, id est sancta anima, se exspoliavit, quia
omnia exteriora quibus ornabatur abjecit. Tunica
se exspoliavit, quia mundo cum suis oblectationibus
renuntians, soli Deo vivere concupiscit. Pedes etiam
suos sponsa lavit, quia, dum in sancto otio anima
vivit, opera sua studiose ad memoriam reducit, et
quidquid in eis sordidum examinando deprehendit,
lacrymis quotidianis et gemitibus plangit. Pedes
lavit, quia praeterita opera quibus per hunc mundum
 dissolute ambulaverat, fletibus diluit. Pedes
lavit, quia peccata lacrymis abluens, munda in
conspectu dilecti sui apparere concupiscit. Hos pedes
iterum inquinare metuit, quia valde sollicita
est, ne, si amplius in negotiis implicita saecularibus
fuerit, macula terreni pulveris foedata, in oculis
Jesu Christi sponsi sui vilis et reproba sit. Quae
idcirco ab otio spirituali discedere refugit, quia,
dum a marinis fluctibus, id est a tumultu saeculi
aliena est, quasi in littore posita securius vivit.
Haec igitur, dilectissimi, vobiscum agite, haec in
mente sedula meditatione versate, et tunicam, id
est terrenam substantiam qua semel vos pro Christi
amore exspoliastis, reindui nolite. Pedes vestros
 scilicet maculas transactae vitae, quos jam lacrymis
et crebris singultibus lavistis, iterum inquinare, id
est similia committere, formidate; causas et negotia
principum ne velitis perquirere, jurgia et
contentiones fugite, judicio contendere recusate.
Sic ait Dominus: Noli resistere malo (Matth. V). Et
paulo post: Si quis voluerit tecum judicio contendere,
et tunicam tuam tollere, relinque ei et palliam
(ibid.). Si vos igitur, dilectissimi, Christi discipul?
estis, disciplinam Christi ostendite, non solum
verbis, sed etiam operibus bonis. Vosmetipsos non
quaeratis defendere, sed date locum irae. Quare?
Quia Domini est vindicta et unicuique juxta opera
 sua retribuere, vosque de manu odientium eripere.
Moneo igitur vos, dilectissimi, ut amplius perquirere
studeatis secreta mysteriorum, quam decreta
conciliorum. Plus in choro psalmos cantare quam
in curia temporalium rerum causas diffinire. Plus
in domo Dei diurnis ac nocturnis horis orationi,
lectioni, ac divinae contemplationi insistere, quam
in domo principis diversorum negotiis atque concertaminibus
interesse. Ista enim ad coelestia mentem
sublevant, illa a Deo alienant; ista coelestibus
animum dapibus reficiunt, illa peccatis et vitiis involvunt;
ista spiritualibus animam deliciis satiant,
illa virtutibus evacuant. In claustro igitur mensa
spiritualis scilicet divina lectio apponitur, ex qua
servorum Dei mentes reficiuntur, ne inter praesentis
 vitae pericula spirituali fame lassentur, sed ut
validius ad coelestis patriae gaudia subleventur.
In sanctarum Scripturarum mensa parvulus noviter
scilicet ad Deum conversus vel minus intelligens
invenit lac, blandam videlicet ac suavem doctrinam,
qua ad bene operandum nutriatur; invenit
et robustus, id est, in Dei servitio exercitatus,
sive divina cognitione perfectius instructus, panem
quo reficiatur, scilicet altiora praecepta, quibus ad
serviendum Deo, studiosius accingatur. Ibi cognoscit
Dei servus qualiter a mundi recedat delectationibus,
ibi degustare incipit quam dulcis, quamque
suavis est Dominus. Ibi dicit quomodo praesens
saeculum despiciatur, et quo ordine Deus ac
proximus diligatur; ibi deprehendit astutias atque
 tentationes antiqui hostis, et adversus spiritum
concupiscentias propriae carnis. Ibi invenit bona
quae faciat, et mala quae caveat, qualiter vitiis renuntiet,
 et virtutibus inhaereat, quae retro sunt
obliviscens, et in anteriora se extendat; ori suo
custodiam imponat, aures suas, ne malum audiat,
claudat; oculos suos, ne vanitatem videat, avertat;
malum pro malo non reddat, ea, quae non
vult pati, nemini inferat, quae sibi fieri cupit, aliis
faciat. Verum super haec omnia in hac spirituali
mensa invenire poterit viam, qua pertingere possit
ad coelestem patriam.
Ad hanc ergo, dilectissimi, spiritualem mensam
studiosius solito convenite, et secundum vobis intelligentiam
a Deo concessam spirituales ex ea
cibos sumite, ne verbi Dei fame lassemini in hac
peregrinatione. Non enim in solo pane vivit homo,
sed in omni verbo quod procedit de ore Dei (Matth. IV).
 Sancta enim Scriptura pro uniuscujusque lectoris
intelligentia variatur, sicut manna quod populo veteri
pro singulorum delectatione varium dabat saporem.
Juxta sensus enim capacitatem, scilicet intelligentiam
singulis congruit sermo Dominicus, et
dum sit pro uniuscujusque intellectu diversus, in
se tamen permanet unus. Exteriora igitur, charissimi,
vilipendite, interiora appetere curate, visibilia
contemnite, invisibilia amate, terreni principis
curiam nisi magna necessitate adire recusate; ad
aeterni regis palatium gressibus bonorum operum
quantocius properate, atque ut ibi eumdem redemptorem
vestrum in dextera Patris regnantem possitis
videre, cum profundo cordis gemitu incessanter
lacrymas fundite, quod ipse praestare dignetur
 qui cum eodem Patre, et Spiritu sancto in Trinitate
perfecta vivit et regnat Deus per omnia saecula saeculorum.
Amen.