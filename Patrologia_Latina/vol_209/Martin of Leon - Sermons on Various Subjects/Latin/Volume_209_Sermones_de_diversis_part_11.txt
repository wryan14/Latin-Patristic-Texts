SERMO UNDECIMUS
DE ACTIBUS APOSTOLORUM.  
 Lucas evengelista et apostolicae conscriptor historiae,
natione Syrus, arte medicus, Graeco eloquio
eruditus, Pauli apostoli discipulus, ejusque peregrinationis
comes individuus, gratia Spiritus sancti
cooperante, a pueritia fuit castissimus. In initio
nascentis Ecclesiae Theophilo  episcopo
 condiscipulo suo loquitur, dicens: Primum quidem
sermonem feci de omnibus, o Theophile, quae coepit
Jesus facere, et docere usque in diem, qua praecipiens
apostolis per Spiritum sanctum, quos elegit, assumptus
est (Act. I). Notandum quia prius dixit: quae
coepit Jesus facere, deinde subjunxit, docere; quia
videlicet ut perfectus doctor prius fecit quae postea
docuit. Sine macula vixit, et sine mendacio docuit.
Nullum in omni vita sua peccatum fecit, nihil
 quod digne reprehendi posset, praedicavit. Innocenter
conversatus est inter Judaeos, veraciter docuit
ad se concurrentes populos. Bene ergo Lucas prius
se facere sermonem dixit de his quae Jesus facere
et docere coepit; quia discipulis suis, quos ad docendas
universas gentes missurus erat, imo omnibus
 Ecclesiae rectoribus, perfectionis formam tribuit.
Haec est forma ecclesiasticae religionis, ut
quisque praedicator prius studeat bene vivere,
deinde bene docere; ut quos in fide generat verbis,
nutriat exemplis. Incomparabiliter ergo Dei et hominis
Filius in hoc mundo vixit, et salubriter ad se
confluentes populorum turbas docuit, ac coelestis
verbi pane sufficienter refecit. Usque in diem qua
per Spiritum sanctum praecipiens apostolis quos elegit,
 praedicare evangelium omni creaturae, in coelum,
unde descenderat, assumptus est. Paucos elegit, per
quos multos acquisivit. Elegit pauperes, per quos
sibi subdidit divites et potentes; humiliavit superbos,
repressit elatos, stravit tyrannos, et suae fidei
jugo subjecit omnes ad aeternam vitam praedestinatos.
Indoctos quippe et timidos elegit, per quos Spiritum
sanctum, ut praedictum est, ad praedicandum
docuit, et ad tolerandas perversorum persecutiones
roboravit. Utique apostoli Domini nostri Jesu Christi
timebant, quando nec praedicare, nec extra limen
domus metu Judaeorum pedem movere audebant.
Et praedicare, nisi eos divina gratia illustrasset,
qualiter poterant, qui litteras et gentium linguas
ignorabant? In eisdem quippe tunc apostolis primitiva
 Ecclesia tenera, timida, et indicta consistebat,
sicut multo, antea Salomon in Cantico amoris
sub persona sponsi, videlicet Jesu Christi,
praedixerat.
Soror, inquit, nostra parvula est, et ubera non habet
(Cant. VIII).  Sororem Christus Ecclesiam
vocat, qui de ipsis apostolis dicebat: Ite, dicite
fratribus meis ut eant in Galilaeam, ibi me videbunt
(Matth. XXVIII). Soror autem parvula Ecclesia erat,
et ubera non habebat, quando in solis apostolis
consistebat; quia nec se ipsam nec alios lacte praedicationis
nutrire poterat. Quid Petrus aliis praedicaret,
cum se discipulum Christi in unius ancillae
 voce detestando, jurando, esse negaret?
(Matth. XXVI.) Parvula ergo Ecclesia erat, et ubera
 non habebat, quia post Christi resurrectionem in
una domo inclusa, inter persecutores suos non dico
praedicare, sed et videri timebat.
Iterum Dei et Virginis Filius subjungit, dicens:
Quid faciemus sorori nostrae in die quando alloquenda
est? (Cant. VIII.) Allocutus est Christus
eamdem sororem suam, quando super apostolos
Spiritum sanctum misit, et in interioribus loquens,
illos omnes mundi loquelas multiplici distributione
docuit, et ad toleranda adversa roboravit. Perfectus
quippe praedicator esse non poterit, qui timet praedicare
bona quae didicit; sicut nec indoctus, qui
praedicare praesumit ea, quae nescit. Roboravit ergo
Dei Filius et docuit discipulos suos, id est Ecclesiam
suam, ut bona audacter praedicaret, et mala patienter
 toleraret.
Quod bene Jacob patriarcha praesignabat, cum
Zabulon filium suum benedicens, figurate dicebat:
Zabulon in littore maris habitabit et in statione navium
(Gen. LIX).  Zabulon, qui interpretatur
habitaculum fortitudinis, Ecclesiam significat fortissimam
ad omnem passionis tolerantiam. Haec
habitat in littore maris, habitat et in statione navium:
ut credentibus refugium et periclitantibus
ostendat verae fidei portum. Haec contra omnes turbines
 saeculi immobili et inconcussa firmitate solidata,
spectat naufragium Judaeorum et haereticorum,
et procellas omnium quae circumferuntur.
Quae, si tunditur fluctibus, frangit tamen ipsa fluctus,
nec ab ullis frangitur. Nec ullis tempestatibus
haeresis cedit, nec ulli vento schismatis commota
succumbit. Pertendit autem usque ad Sidonem, id
est usque ad gentium populos pervenit. Legitur
etiam in Evangelio inde assumptos esse aliquos
apostolorum, et in ipsis locis Dominum saepe docuisse.
Unde in Psalmo dicitur: Principes Juda,
duces eorum; principes Zabulon, principes Nephthalim
(Psal. LXVII). Ac si apertius diceret: Principes
Juda duces eorum, id est, principes fidei, sancti
videlicet apostoli, erunt duces eorum qui sunt in
 Ecclesia: Et principes Zabulon, id est principes
spei; Et principes Nephthalim, scilicet charitatis;
quae charitas dicitur dilatatio, quoniam in charitate
sic quidam eorum extendebantur, ut etiam pro inimicis
orarent.
Sequitur: Manda Deus virtuti tuae: confirma,
Deus, hoc quod operatus es in nobis (Ibid.). Quasi
diceret: Manda Deus virtuti tuae, scilicet ut te benedicant
conversi fideles per apostolos in ecclesiis.
Ac si dicatur: O Deus Pater, manda, id est commenda,
virtutem tuam, scilicet Verbum tuum incarnatum,
quod est virtus tua. Unde Paulus: Christus,
inquit, Dei virtus est et Dei sapientia (I Cor. I). Vel
manda virtuti tuae benedictionem illam, ut per virtutem
tuam omnis fiat benedictio. Vel manda virtutem
 tuam, id est charitatem quam habuisti erga
homines, quoniam cum adhuc peccatores essemus,
Christus pro nobis mortuus est. Iterum dicit: Confirma,
Deus, hoc quod operatus es in nobis (Rom. V);
id est gratiam illam quam nobis attribuisti, confirma;
id est simul nobis et gentibus firmam redde,
incipiendo a templo tuo quod est in Jerusalem; ibi
enim verbum Dei prius praedicatum est. Sed quia
excaecati Judaei illud humiliter suscipere noluerunt,
praedicatores, scilicet sancti apostoli, conversi sunt
ad gentes. Confirma, inquit, o Deus, quod operatus
es in nobis; nam si confirmaveris, reges, id est
apostoli tui, afferent tibi munera. Nam Petrus offeret
tibi conversos ex circumcisione, Paulus ex praeputio,
 Thomas Indos, Jacobus Hispanos, Matthaeus
Aethiopes, Joannes Asianos, Marcus Aegyptios, et
quisque suos quibus praedicabit.
Aliter: Principes Juda duces eorum; principes
Zabulon, principes Nephthalim. Cassiodorus per haec
nomina tribuum Christum et apostolos ejus indicat.
Augustinus: Forsitan enim ex his tribubus fuerunt
apostoli, et isti sunt duces eorum qui in Ecclesiis
benedicunt Deum. Sed magis placet sensus qui colligitur
ex interpretatione nominum, quae convenit
Ecclesiae. Juda enim interpretatur confessio, Zabulon
 habitaculum fortitudinis, Nephthalim dilatatio, quae
principibus Ecclesiae conveniunt. In martyriis namque
prima est confessio, pro qua quidquid acciderit,
fortiter tolerandum est. Inde finitis angustiis, latitudo
sequitur in praemio; et est: Ibi sunt principes
Juda, id est confessionis; principes Zabulon, id est
fortitudinis; et principes Nephthalim, id est dilatationis.
Vel ita ut agatur de tribus virtutibus, quae
significantur per has nominum interpretationes;
quia confessio est in fide, fortitudo in spe, latitudo
in charitate. Et est sensus: Benedicite Deo, vos dico,
potati de fontibus Israel, id est potati de doctrina
apostolorum, sicut decet; quia ibi sunt principes
Juda, principes Zabulon, principes Nephthalim, id
est principes fidei, spei, et charitatis et hi sunt duces
 eorum qui sunt in Ecclesiis; et per hoc quisque
eorum est Benjamin, id est filius dexterae; adolescentulus,
deposita vetustate malitiae; in mentis excessu,
id est in mente sursum invecta. Ibi Benjamin
adolescentulus in mentis excessu. Cassiodorus:
Ibi, id est inter fontes aquae vivae, hoc est inter
apostolos vel in Ecclesiis est Benjamin, id est apostolorum
novissimus. Adolescentulus, id est novissime
assumptus, qui fuit de tribu Benjamin. Unde
dicitur: Benjamin lupus rapax, mane comedet praedam,
et vespere dividet spolia (Gen. XLIX). Hic est
Paulus, qui mane suae aetatis sanctos persecutus est,
sed vespera suae conversionis ad Deum spolia diabolo
erepta divisit per diversa officia. Augustinus:
Ipse est in mentis excessu, mente scilicet alienata
 a sensibus corporis, ut quando raptus fuit usque ad
tertium coelum, vel in mentis pavore. Dominus noster
Jesus Christus in hunc mundum veniens, diaboli
vires confregit, et discipulos per quos Ecclesiam
suam docuit, de humili conversatione elegit. Prius
per patriarchas et prophetas, ac legis doctores docuit
synagogam; ad ultimum vero sanctos apostolos
eorumque successores, destructo mortis principe
et aeterna pace concessa, docuit sanctam Ecclesiam.
Unde Michaeas propheta introducit Dominum
loquentem, quasi vere erit pax sanctae Ecclesiae,
et quod facile conteretur diabolus in adventu Christi.
Dicat ergo omnipotens Deus qui trinus est in
personis, et in deitate unus.
 Suscitabimus, inquit, super Assyrium septem pastores,
et octo primates. Et pascent terram Assur in
gladio, et terram Nemrod in lanceis suis; et liberabit
populum suum ab Assur; et pax erit in terra eum
venerit (Mich. V). Ac si Deus Pater diceret: Ego, et
dilectissimus Filius meus, mihique coaeternus, quem
ante omnia saecula ex utero ante luciferum genui;
et Spiritus sanctus nobis consubstantialis suscitabimus
super, id est contra Assyrium septem pastores,
omnes scilicet patriarchas et prophetas, et sanctos
veteris testamenti in quo Sabbatum celebrabatur;
 Et octo primates, apostolos videlicet et evangelistas,
caeterosque novi testamenti doctores; Et pascent
terram, id est, lacerabunt et vastabunt Assur in
gladio divini sermonis, qui missus est in terram, ut
dividat duos in tres. Vastabunt et terram Nemrod
in lanceis ejus, id est jaculis praedicationis Christi,
qui est pax nostra; Et liberabit ab Assur, id est a
diabolo populum suum. Nemrod interpretatur tyrannus,
sive tentatio descendens. Iste enim prior
arripuit insuetam in populis tyrannidem, et ipse
aggressus est adversus Deum impietatis aedificare
 turrem, significans illum qui dixit: Ponam
sedem meam ad aquilonem, et ero similis Altissimo
(Isai. XIV). Nemrod etiam tentatio descendens interpretatur,
et significat illum qui ut fulgur de coelo
 cecidit (Luc. X), et quasi venator inter bestias semper
versatur. Infructuosa ligna lustrat et saltus, id
est homines bonis operibus steriles. Sancti autem
veteris et novi testamenti doctores, patriarchae scilicet
et prophetae, apostoli et evangelistae a Deo
missi, terram vastant diaboli arguentis et tentantis,
et ita liberat Deus populum suum de manu Assur,
ejusdem scilicet diaboli cupientis calcare terminos
Israel, id est sanctae Ecclesiae. Et quia idem malignus
hostis destruere nititur Dei familiam, a Christo
et a ministris ejus vulneratur, et ligatur secundum
Evangelium in domum suam.
Iterum dicit: Et erunt reliquiae Jacob in medio
populorum multorum quasi ros a Domino, et quasi
stillae super herbam, quae non exspectat virum, et non
 praestolatur filios hominum (Mich. V). Quod in tribus
pueris historialiter factum legimus, hoc universaliter
in omnibus gentibus doctrina apostolorum
fecit (Dan. III). Et quasi stillae, inquit, super herbam,
quae herba non exspectat virum, id est, non
exspectat auxilium hominis, nisi solius Dei: Et non
praestolatur filios hominum, sed Filium Dei de coelis.
Liberatis ergo nobis de Assur, id est de potestate
diaboli per Deum, qui contra eum suscitavit septem
 et octo pastores, patriarchas videlicet et
prophetas, apostolos et evangelistas; tunc reliquiae
Jacob, apostoli scilicet et primitiva Ecclesia, quae
ex Judaeis habuit initium, erunt in populo quasi
ros ad exstinguenda ignea diaboli jacula in cordibus
 hominum. Sequitur: Et erunt reliquiae Jacob in
gentibus in medio populorum multorum, quasi leo
in jumentis sylvarum, et quasi catulus leonis in gregibus
porcorum. Quasi diceret: Fortes erunt apostoli,
et invincibiles in passionibus, quasi catulus
leonis in gregibus porcorum. Christus leo et catulus
leonis hoc dedit apostolis, ut sicut leoni non potest
resisti in raptu jumentorum vel ovium, sic apostoli
liberati de manu Assyrii, id est diaboli, rapiunt
et separant ab infidelibus jumenta, id est
simplices ut salventur.
 Hos invincibiles Christi milites, sanctos scilicet
apostolos et martyres, Gedeon fortissimus virorum
praefiguravit, cum Madianitas non armis, sed lagenis
et lampadibus ac tubis superavit (Judic.
VII) . Gedeon ergo, cum jam contra Madianitas
dimicare contenderet, et exercitus multitudinem ad
bella produceret, omnes quos flexis genibus aquas
haurire conspexit, a bellorum conflictu removit, et
cum trecentis viris tantummodo, qui stantes, manibus
aquas hauserant, remansit. Cum his Gedeon ad
praelium pergit, eosque non armis, sed tubis, et lagenis,
ac lampadibus armavit. Nam sicut scriptum
est, accensas lampades miserunt intra lagenas, et
tubas in dextera, lagenas in sinistra tenuerunt, et
super hostes suos cominus venientes concinerunt tubis,
 lampadesque apparuerunt. Et hinc tubarum sonitu,
illinc lampadarum coruscatione territi hostes,
in fugam versi sunt. Quid hoc est, quod tale bellum
per prophetam ad medium deducitur? An indicare
nobis propheta studuit, quod Redemptoris nostri adventum
contra diabolum illa sub Gedeone duce pugna
designavit? Talia illic nimirum acta sunt, quae
quanto magis usum pugnandi transeunt, tanto amplius
a prophetantis mysterio non recedunt. Quis
enim unquam cum lagenis et lampadibus ad praelium
venit? Quis contra arma veniens, arma deseruit?
Ridiculum  nobis haec profecto
forent, si terribilia hostibus non fuissent. Sed victoria
ista attestante, didicimus, ne parva esse quae
facta sunt, perpendamus. Gedeon namque ad praelium
 veniens, Redemptoris signat adventum, de
quo scriptum est: Tollite portas, principes, vestras,
et elevamini, portae aeternales; et introibit rex gloriae
(Psal. XXIII). Et iterum: Quis est iste rex gloriae? Dominus,
scilicet, fortis et potens: Dominus potens in
praelio (Ibid.). Hic Redemptorem nostrum non solum
opere, sed etiam nomine prophetavit. Gedeon namque
interpretatur, circuiens in utero. Dominus enim
per majestatis potentiam omnia circumplectitur, et
tamen per dispensationis gratiam intra uterum
Virginis venit. Quid ergo est circuiens in utero,
nisi quia omnipotens Deus Christus intra uterum fuit
per infirmitatis substantiam, et extra mundum per
divinitatis potentiam? Madian interpretatur Dei judicium.
 Ut enim hostes ejus repellendi et destruendi essent,
non de vitio repellentis, sed de judicio judicantis
fuit. Ideo ergo Madianitae Dei judicium vocantur;
quia alieni a gratia Redemptoris justam
damnationis causam etiam in vobabulo nominis
trahunt. Contra hostes Gedeon cum trecentis viris
vadit ad praelium. Solet in  trecenario numero
plenitudo perfectionis intelligi. Quid ergo per 
trecenarium numerum, nisi perfecta cognitio Trinitatis
designatur? Cum his quippe Redemptor noster
adversarios fidei destruit, cum his ad praedicationis
 bella descendit, qui possunt divina cognoscere,
qui sciunt de Trinitate quae Deus est, perfecte
sentire. Notandum vero est, quia iste trecenarius
numerus in Tau littera continetur, quae crucis speciem
tenet. Cui si super transversam lineam id quod
in cruce eminet, adderetur, non jam crucis species,
sed ipsa crux esset. Quia ergo iste trecentorum
numerus in tau littera continetur, et per tau litteram,
sicut diximus, species crucis ostenditur, non
immerito his trecentis Gedeonem sequentibus illi
designati sunt, quibus dicitur: Si quis vult post me
venire, abneget semetipsum, et tollat crucem suam, et
sequatur me (Matth. XVI). Qui sequentes Christum
tanto verius crucem tollunt, quanto acrius sese domant,
et erga proximos suos charitatis compassione
 cruciantur. Unde per Ezechielem prophetam
dicitur: signa tau super frontes  eorum
(Ezech. IX), gementium videlicet et dolentium. Vel
certe in his trecentis, qui in tau littera continentur,
hoc exprimitur, quod ferrum hostium crucis ligno
superetur. Ducti itaque sunt ad fluvium, ut aquas
biberent, et quicunque aquas flexis genibus hauserunt,
a bellica expeditione remoti sunt. Aquis namque
doctrina intelligitur sapientiae; stantium autem
 recta operatio designatur.
Qui ergo dum aquas bibunt, genuflexisse perhibentur,
et a bellorum certamine prohibiti recesserunt,
hi sunt qui doctrinam cum operibus rectis non hauriunt.
Qui vero doctrinae fluenta hauriunt, ut nequaquam
in pravis operibus carnaliter inflectantur;
 hi, Christo duce, contra hostes fidei ad praelium
pergunt. Vadunt ergo cum tubis et lagenis; quia
iste, ut diximus, fuit ordo praeliandi. Cecinerunt
tubis, intra lagenas missae sunt lampades, confractis
vero lagenis, ostensae sunt lampades, quarum
coruscante luce, territi hostes fugam dederunt.
Designatur itaque in tubis clamor praedicationum,
apostolorum scilicet, evangelistarum, et sanctorum
martyrum; in lampadibus claritas miraculorum,
in lagenis vero fragilitas corporum. Tales quippe
dux noster Jesus Christus secum milites ad praelium
duxit; qui, despecta corporum salute, hostes suos
moriendo prosternerent, eorumque gladios non armis,
sed patientia superarent. Armati enim venerunt
sub judice suo ad praelium martyres nostri tubis,
 lagenis, et lampadibus. Tubis sonuerunt, dum
praedicant, lagenas confregerunt, dum solvenda in
passionibus sua corpora, hostilibus gladiis exponunt,
resplenduerunt lampades, cum post solutionem corporum,
miraculis coruscant. Moxque hostes in fugam
versi sunt, quia dum mortuorum martyrum
corpora miraculis coruscare conspiciunt, luce veritatis
confracti sunt, quam impugnaverunt. Cecinerunt
ergo tubis, ut lagenae frangerentur; lagenae
fractae sunt, ut lampades apparerent; apparuerunt
lampades, ut in fugam hostes verterentur, id est
praedicaverunt martyres, donec eorum corpora in
 morte solverentur; corpora eorum in morte soluta
sunt, ut miraculis coruscarent. Coruscaverunt miraculis,
ut hostes suos ex divina luce prosternerent.
Et notandum, quod steterunt hostes ante lagenas,
et fugerunt ante lampades, quia nimirum persecutores
sanctae fidei praedicatoribus adhuc in corpore
positis restiterunt, post solutionem vero corporum,
apparentibus miraculis in fugam versi sunt, quia
pavore contriti  a persecutione fidelium
cessaverunt. Intuendum est etiam quod illic
scriptum est, quia in dextera tubas, illic lagenas
autem in sinistra tenuerunt, quia Christi martyres
pro magno habuerunt praedicationis gratiam, corporum
vero utilitatem pro minimo. Quisquis enim
plus facit utilitatem corporis, quam gratiam praedicationis,
 in sinistra tubam, in dextera vero lagenam
tenet. Si enim priori loco gratia praedicationis
attenditur, et posteriori utilitas corporis, certum
est quia in dextris tubae, et in sinistris lagenae tenentur.
Ut ergo supra dictum est, Christi milites,
apostoli scilicet et martyres non mala inferendo,
sed patienter adversa tolerando, miraculis coruscando,
persecutores Ecclesiae vicerunt.
Hos divina gratia a Judaea expelli permisit, et ad
gentium populos transmigrare fecit, sicut beatus
Job inter caetera magna et inenarrabilia esse opera
Dei considerans, dicit: Qui transtulit montes, et nescierunt
(Job IX). Gregorius : In Scriptura
sacra montium nomine praedicantium altitudo signatur,
 de quibus per Psalmistam dicitur: Suscipiant
montes pacem populo tuo, et colles justitiam
(Psal. LXXI). Electi quippe praedicatores aeternae patriae
non immerito montes vocantur, quia pro vitae
suae celsitudine ima terrarum deserunt, et coelo propinqui
fiunt. Sed montes, scilicet praedicatores Deus
transtulit, id est a Judaeae obduratione subtraxit.
Unde recte iterum per Psalmistam dicitur: Transferuntur
montes in cor maris (Psal. XLV). In corde
enim maris montes translati sunt, cum praedicantes
apostoli a Judaeae perfidia repulsi, ad intellectum
gentilium venerunt. Inde ipsi quoque in suis Actibus
dicunt: Vobis oportebat primum loqui verbum
Dei; sed quia repulistis illud, et indignos vos judicastis
aeternae vitae, ecce convertimur ad gentes (Act.
 XIII). Sed hanc eamdem translationem montium ipsi
nescierunt, qui in Domini furore subversi sunt.
Cum enim de suis finibus Hebraei apostolos pellerent,
lucrum se fecisse arbitrati sunt, quod praedicationis
lumen amiserunt. Exigentibus quippe meritis
justa animadversione percussi, tanto intelligentiae
errore caecati sunt, ut quod lucem perderent,
hoc esse gaudium putarent. Sed, repulsis
apostolis, per Romanum protinus principem, scilicet
Titum Judaea destruitur, atque in cunctis gentibus
sparsa dissipatur. Unde et translatis montibus, recte
subjungitur: Qui commovet terram de loco suo
et columnae ejus concutientur (Job IX). De loco
 quippe suo terra commota est, cum plebs Israelitica
de Judaeae finibus evulsa, colla gentibus subdidit, quae
subdi auctori recusavit. Quae scilicet terra quondam
columnas habuit, quia in sacerdotes et principes
legis, doctores atque Pharisaeos, ruitura ejus pertinaciae
structa surrexit. In ipsis namque litterae
aedificium tenuit, et tranquillitatis suae tempore sacrificiorum
carnalium, quasi superimpositae fabricae,
onera portavit. Sed translatis montibus columnae
concussae sunt, quia subductis a Judaea apostolis,
nec ipsi vivere in illa permissi sunt, qui ab illa
vitae praedicatores expulerunt. Dignum quippe erat
ut terrenam patriam subacti perderent, cujus amore
nequaquam sunt veriti coelestis patriae milites impugnare.
Sed expulsis sanctis doctoribus, Judaea
 funditus torpuit, et justo judicantis examine, in
erroris tenebras oculos mentis clausit. Unde et adhuc
subditur:
Qui praecipit soli, et non oritur: et stellas claudit
quasi sub signaculo (Job IX). Aliquando namque
in sacro eloquio solis nomine praedicatorum qualitas
designatur, sicut per Joannem dicitur: Factus est
sol sicut saccus cilicinus (Apoc. VI). In extremo
quippe tempore sol sicut saccus cilicinus ostenditur,
quia fulgens vita praedicantium, ante reproborum
oculos, aspera et despecta monstratur. Qui stellarum
quoque claritate figurantur, quia, dum recta
praedicatoribus praedicant, tenebras nostrae noctis
illustrant. Unde et subtractis praedicatoribus, per
 prophetam dicitur: Prohibitae sunt stellae pluviarum
(Jer. III). Ad litteram vero stellae pluviarum sunt,
Orion, arcturum, et hyadas, quae pluvias generant.
Quia vero per diem sol fulget, stellae obscuritatem
noctis irradiant; plerumque in sacro eloquio diei
appellatione aeterna patria, noctis autem nomine
praesens vita signatur. Praedicatores ergo sancti, et
sol nostris oculis fiunt, cum contemplationem nobis
verae lucis aperiunt; et velut stellae in tenebris lucent,
cum per activam vitam profuturi, nostris necessitatibus
terrena disponunt. Quasi in die ut sol
coruscant, cum ad contemplandam internae claritatis
patriam, mentis nostrae aciem sublevant; et
quasi stellae in nocte resplendent, quia et cum terrena
agunt, offensurum nostri operis pedem, exemplo
 suae rectitudinis dirigunt. Sed quia expulsis
praedicatoribus, non fuit qui plebi Judaicae in perfidiae
suae nocte remanenti, vel claritatem contemplationis
ostenderet, vel activae vitae lumen aperiret;
veritas, quae hanc repulsam deseruit, subtracto
praedicationis lumine, merito eam suae pravitatis
excaecavit. Recte ergo dicitur: Qui praecipit soli, et
non oritur: et stellas claudit quasi sub signaculo.
Oriri ei quippe solem noluit, a qua praedicantium
animos divertit. Et quasi sub signaculo stellas clausit;
quia dum praedicatores suos per silentium intra
semetipsos retinuit, caecis iniquorum sensibus coeleste
lumen abscondit. Pensandum vero est, quia
 idcirco aliquid sub sigillo claudimus, ut hoc cum
tempus congruerit, ad medium deducamus. Ex sacro
attestante eloquio didicimus, quod Judaea, quae
nunc deseritur, ad sinum fidei in fine colligetur.
Hinc namque per Isaiam dicitur: Si fuerit numerus
filiorum Israel quasi arena maris, reliquiae salvae
fient (Isai. X). Hinc Paulus ait: Donec plenitudo gentium
intraret, et sic omnis Israel salvus fieret (Rom. IX).
Qui igitur praedicatores suos nunc Judaeae oculis subtrahit,
sed postmodum ostendit, quasi sub signaculo
stellas claudit, ut absconsi prius et post coruscantibus
astrorum spiritualium radiis, noctem suae perfidiae
et nunc repulsa non videat, et tunc illuminata
deprehendat. Hinc est, quod duo eximii praedicatores
dilata morte subtracti sunt, ut ad praedicationis
 usum in fine revocentur: hi sunt duae olivae, et duo
candelabra in conspectu Domini terrae stantes (Apoc.
XI), quorum unum in Evangelio per semetipsam
Veritas pollicetur, dicens: Elias venturus est, et restituet
omnia (Matth. XVII). Quasi ergo sub signaculo
stellae clausae sunt: qui et nunc occultantur ne appareant,
et post, ut prodesse valeant, apparebunt.
Sed tamen plebs Israelitica, quae ubertim in fine
colligetur, in ipsis sanctae Ecclesiae exordiis crudeliter
obduratur; nam praedicatores veritatis renuit,
verba adjutorii spernit. Quod tamen mira auctoris
dispensatione agitur, ut nimirum praedicantium
gloria, quae recepta in uno populo latere poterat,
in cunctis gentibus repulsa dilatetur.
Doctrina ergo Evangelii per apostolos in universas
 gentes exivit; et sicut bonum semen, universum
orbem implevit: Sicut multo antea Michaeas
propheta praedixit: De Sion, inquit, exibit lex, et
verbum Domini de Jerusalem (Mich. IV). Sion speculatio
interpretatur. Sancta Ecclesia Sion dicitur,
eo quod coelestia contemplando, bona operando,
adversa vitando, indesinenter coelestis regni introitum
speculetur. Dicat ergo hic sanctus propheta:
De Sion, id est de Ecclesia primitiva in
qua doctor est et pontifex ille Dei et Virginis
Filius, exibit lex spiritualis per apostolos ad gentes:
Et verbum Domini de Jerusalem, id est sermo praedicationis
per universum mundum. Unde dicitur:
In omnem terram exivit sonus eorum et in fines
 orbis terrae verba eorum (Psal. XVIII). Sequitur:
Et concident gladios suos in vomeres, et hastas
suas in ligones (Mich. IV). Allegorice per fidem
Christi ira effrenata et convicia deponuntur, ut
ponat quisque manum suam ad aratrum, apostolis
monentibus, ne respiciat post tergum, ut confractis
jaculis persecutionum et contumeliarum,
metat Christus spirituale frumentum per angelos.
Nemo intendit subvertere auditores, nec prohibere
praedicatores, scilicet apostolos, quia tempus
plantandi est. Iterum subjungit dicens: Non sumet
gens adversus gentem gladium: nec discent ultra
belligerare. Sedebit vir sub vite, ut premat vinum
spiritualis intelligentiae, quod laetificat cor hominis;
et sub ficu, ut ditia  sancti
 Spiritus poma decerpat. Ante nativitatem Christi
totus pene orbis plenus erat sanguine, Roma
etiam in civilibus bellis dilacerabatur. Postquam
vero ad Christi praeceptum singulare imperium
Roma sortita est, apostolorum itineri praevius factus
est orbis, et eisdem apostolis apertae sunt
portae urbium, atque ad praedicationem unius Dei
singulare imperium constitutum est. Omnipotens
Deus per dilectissimum Filium suum, missis per
universum mundum apostolis, omnes gentes ad
cognitionem et charitatem suam misericorditer
vocavit, sicut ipse per Zachariam prophetam
praedixit.
Sibilabo, inquit, eis et congregabo illos ego qui
redemi eos, et multiplicabo illos, sicut ante fuerant
 multiplicati. Et seminabo eos in populis, et de
longe recordabuntur mei; et vivent cum filiis, et
revertentur. Et reducam eos de terra Aegypti, et de
Assyriis congregabo illos, et ad terram Galaad et
Libani adducam eos, et non invenietur eis locus
(Zach. X). Allegorice: His qui captivi erant in peccatis,
significat Dominus per suam clementiam, ut
congregentur ad eum sicut ad Redemptionem
dicens: Tollite jugum meum super vos, etc.
(Matth., XI). Hos sanctos, videlicet apostolos,
multiplicat, non carnali sed spirituali benedictione.
Hi seminantur in populis, quibus dicitur: Euntes
docete omnes gentes: baptizantes eos in nomine
Patris, et Filii, et Spiritus sancti (Matth., XXVIII).
Per illos Christi discipulos in cunctis seminatos
 gentibus, populi longe per idololatriam positi recordabuntur
Domini, in cujus conspectu adorabunt
universae familiae gentium. Et vivent cum filiis
suis, quos videlicet Domino acquisierunt praedicando;
et revertentur, ut prius mortui in infidelitate,
vivant spiritualiter. Hi sunt filii, quibus
Paulus lac ministrabat. Sequitur: Et reducam eos
de terra Aegypti, et de Assyriis; de terra videlicet
cui imperabat rex Pharao, qui dicebat: mea sunt
flumina, et ego feci ea (Ezech., XXIX); et cui terrae
dominabatur rex Assyrius, scilicet magnus sensus,
id est diabolus superbus, qui se dicit magnum,
qui etiam arguens vel convincens interpretatur;
hi tales ducuntur in terram Galaad,
 id est de terrenalibus ad spiritualia. Galaad
enim testimonium transmigrationis interpretatur.
Ducuntur etiam fideles per apostolos ad Libanum,
id est ad dealbationem, ut de tenebris mundi
hujus educti, dealbentur; et tunc non invenietur
locus in illis, quia non constringentur angustiis
terrae, sed latitudine coeli perfruentur. Per ipsos
etiam apostolos cordibus fidelium magnam Deus
suae benignitatis dulcedinem infudit, sicut Joel
propheta exsultans, ac figurate loquens, praedixit.
Erit, inquit, in die illa: stillabunt montes dulcedinem,
et colles fluent lacte; et per omnes rivos
Judae ibunt aquae (Joel., III). Post resurrectionem
atque ascensionem Domini ad coelos, montes, id
est apostoli, et post eos Ecclesiae doctores celsi
 mente abundabunt suavitate, et dulcedine sapientiae
et divini eloquii; et stillabunt ex eis spirituales
gratiae; et colles, id est non habentem tantam
intelligentiae plenitudinem, emittent lac, quo nutritur
infantia Ecclesiae. Et per omnes rivos Judae,
id est super credentes filios Ecclesiae, abundabunt
aquae, apostolorum scilicet et evangelistarum praedicationes,
et charismatum dona, quia nihil in eis
aridum erit. Sequitur: Et fons de domo Domini
egredietur, et irrigabit torrentem spinarum. De domo
Domini, inquit, id est de primitiva Ecclesia egredietur
fons baptismatis, et doctrinae spiritualis,
qui irrigat corda gentilium, quae spinis vitiorum,
et aculeis malarum cogitationum pungebantur, ut
ibi oriantur flores virtutum, ubi prius oriebantur
 punctiones vitiorum. Tunc fons iste de domo Domini
est egressus, quando discipulis suis ait Dominus:
Ite, docete omnes gentes, baptizantes eos
in nomine Patris, et Filii, et Spiritus sancti. Montes
etiam tunc et colles dulcedinem, id est mel sapientiae
et spiritualis intelligentiae, et colles lac,
id est doctrinam, qua parvuli Ecclesiae in Dei
cognitione nutriuntur, stillarunt; quando sancti
apostoli eorumque successores verbis et exemplis,
ac verissimis Evangeliorum atque Epistolarum
scriptis, universam Ecclesiam irrigarunt. Huic
simile est, quod Zacharias propheta, tempus resurrectionis
et ascensionis Christi in spiritu praevidens,
gratulanter dicebat:
 In die illa exibunt aquae vivae de Jerusalem: medium
earum ad mare occidentale , et medium
earum ad mare novissimum, in aestate et hieme
(Zach. XIV). Ac si apertius de primo adventu
Christi ejusque Ecclesiae diceret: Erit in die illa,
quae soli Deo est nota, exibunt aquae vivae de Jerusalem.
Aquae ideo vivae dicuntur, quia per Christi
gratiam vitam tribuunt. Quasi enim una dies est et
unum tempus a primo adventu Christi, usque ad
secundum. Medium, inquit, earum ad mare occidentale
, quod mortuum dicitur; eo quod
animantia occidat, vel quod in ejus aquis nihil
possit vivere. Et medium earum ad mare novissimum,
quod vocatur magnum. Vel per duo maria,
allegorice duo intelliguntur Testamenta, quae nisi
 flumine spiritualis intelligentiae fuerint dulcorata,
littera occidente et spiritu non vivificante, amara
sunt. In aestate, ait, et hieme, ac si diceret: aquae,
quae de Jerusalem, id est de Ecclesia egredientur,
nec calore siccabuntur, nec hieme constringentur.
Aquae quae de Jerusalem, id est de Ecclesia exeunt,
doctrina est Salvatoris, id est baptismus; quarum
una pars vadit ad mare occidentale , id
est ad populum circumcisionis, qui in apostolis et
per apostolos electus est; et pars ad mare novissimum,
quia ab oriente et occidente venient qui
recumbent cum Abraham, Isaac et Jacob in regno
 coelorum (Math. VIII). Hae aquae nec aestate prosperitatis,
nec hieme persecutionis cessabunt. Sequitur:
Et erit Dominus rex super omnem terram. Ac si
dicatur: cum tales aquae utrumque mare fuerint
ingressae, et amaras aquas dulci flumine mitigaverint,
Dominus, scilicet Christus, erit rex super
omnem terram. Tunc rex ille fortissimus cognoscetur,
de quo dictum est: Domine Dominus noster,
quam admirabile est nomen tuum in universa terra!
(Psal. VIII.)
Iterum subjungit dicens: In die illa erit Dominus
unus, et nomen ejus unum, et revertetur omnis
terra usque ad desertum, de colle Adremon ad austrum,
et Jerusalem exaltabitur , et inhabitabit
 in loco suo, id est in loco pristino aedificabitur, a
porta videlicet Benjamin usque ad locum portae
prioris, et usque ad portam angulorum; et a turre
Hananael, usque ad torcularia regis. Et habitabunt
in ea, et anathema non erit amplius. Cum Dominus
Jesus Christus rex fuerit super omnem terram,
tunc erit unus Dominus de quo scribitur: Scitote
quoniam Dominus ipse est Deus; ipse fecit nos, et
non ipsi nos (Psal. LXXIX). Et erit unum nomen
Domini, prava religione idolorum calcata. Tunc
revertetur omnis terra in qua habitaverunt Judaei
usque ad desertum, id est usque ad populum gentium;
qui prius desertus, quia sine notitia legis, et
de colle ad Adremon, id est ad excelsum, quia de
terra et de deserto ad colles, et de collibus usque
 ad montana consurgemus; et inde usque ad austrum
plenae lucis, et sic conscendendo exaltabitur
Ecclesia, et habitabit in loco de quo scriptum
est: In loco pascuae ibi me collocavit (Psal. XXII).
Et a porta Benjamin, incipiendo a virtute quam
dextera significat, perveniet ad portam priorem,
ut per eam ingrediatur ad caeteras. Post occurrit
porta angulorum, ubi est lapis angularis, scilicet
Christus, qui conjungit duos parietes in unum.
Post occurrit turris Hananael, qui gratissimus Dei
dicitur. De hac turre dicit David ad Deum: Factus
es spes mea; turris. fortitudinis a facie inimici
(Psal. LX). Qua turre nihil est gratius homini de
laboribus mundi ad Deum suspiranti. Inde venitur
 ad torcularia regis, ut imitatores passionis Christi
bibant vinum quod laetificat cor hominis, introducti
in cellam vinariam Dei, in qua est vinum evangelicae
praedicationis; et qui hujusmodi torcularibus
inebriantur, habitabunt in coelesti Jerusalem, in
qua non erit anathema, id est maledictio et separatio
a Deo, sed secura quies confidentibus in Deo.
Ut ergo supradictum est, aquae vivae de Jerusalem
egressae sunt, quia sancti apostoli universum
mundum evangelicae praedicationis doctrina irrigarunt.
  Hos nimirum Christi apostolos Jacob patriarcha
 praesignabat, cum Nephthalim filium suum
benedicens, illum figurate cervum missum vocabat.
Igitur Nephthalim quod interpretatur dilatatio, apostolos
et praedicatores caeteros significat, quorum
doctrina in longitudine totius mundi diffusa est. Ex
hac enim tribu fuerunt apostoli, qui sunt principes
Ecclesiarum et duces. Nam et quod in Psalmo legitur,
principes videlicet Zabulon, principes Nephthalim,
sine dubio ad apostolorum personam refertur
(Psal. LXVII). Ipsi sunt filii excussorum, id
est prophetarum, qui in manu omnipotentis Dei
positi, tanquam sagittae excussae pervenerunt usque
ad fines terrae. Unde et bene hic Nephthalim cervus
missus scribitur, quia nimirum apostoli sive
praedicatores caeteri veloci saltu exsilientes in
 morem cervorum, transcendunt implicamenta
saeculi hujus. Sicque excelsa ac sublimia meditantur
eloquia pulchritudinis, id est praedicant cunctis
gentibus gratiam Dei Salvatoris. Deus igitur per
universum mundum sanctos apostolos dilatavit,
quia per eos cunctis gentibus nomen suum manifestavit,
sicut beatus Job praedixit, inter multa
quae de Dei omnipotentia locutus est. Ait enim:
Qui extendit coelos solus, et graditur super fluctus
maris (Job IX). Gregorius : Quid namque
coelorum nomine, nisi sanctorum apostolorum, caeterorumque
praedicatorum coelestis via signatur.
De quibus per Psalmistam dicitur: Coeli enarrant
gloriam Dei, et opera manuum ejus annuntiant firmamentum
(Psal. XVIII). Ipsi igitur coeli, ipsi sol
 esse memorantur. Coeli videlicet, quia intercedendo
protegunt; sol autem, quia praedicando vim luminis
ostendunt. Coeli ergo extensi sunt; quia, cum
Judaea ad vim persecutionis infremuit, apostolorum
vitam Dominus in cunctarum gentium cognitione
dilatavit. Et illa per justum judicium captiva in
mundum dispergitur; isti ubique per gratiam in
honore tenduntur. Angusti quippe coeli fuerant,
cum una plebs tot egregios praedicatores tenebat.
Quis enim gentilium Petrum nosset, si in solius
Israelitici populi praedicatione remaneret. Quis
Pauli virtutes agnosceret, nisi hunc Judaea ad nostram
notitiam persequendo transmisisset. Ecce jam
qui flagris et contumeliis ab Israelitica plebe repulsi
 sunt, per mundi fines ornantur. Solus ergo Dominus
coelos extendit, qui secreti mira dispensatione
consilii, praedicatores suos unde permisit in una
gente opprimi, fecit in mundi cardines inde dilatari.
Sed nec haec ipsa praesenti dedita mundo gentilitas,
cum culpas ejus apostolorum lingua corripuit,
verba vitae libenter accepit. Nam protinus in elatione
contradictionis intumuit, atque ad crudelitatem
persecutionis se excitavit. Sed quae praedicationis
verbis contraire nititur, signorum citius admiratione
temperatur. Unde quoque in actoris
laude apte subjungitur: Et graditur super fluctus
maris . Quid enim maris nomine nisi in
 bonorum necem saeviens mundi hujus amaritudo
signatur. De quo per Psalmistam dicitur: Congregans
sicut in utre aquas maris (Psal. XXXII). Aquas
enim maris quasi in utre Dominus congregat, cum
miro moderamine cuncta disponens, in suis clausa
cordibus carnalium minas frenat. Super fluctus ergo
maris Dominus graditur, quia cum se procellae
persecutionis erigunt, miraculorum ejus obstupefactione
franguntur. Qui enim tumores humanae vesaniae
mitigat, quasi erectus in tumulo undam calcat.
Nam cum morem suum gentilitas destrui nova
conversatione conspiceret, cum mundi hujus divites
elationi suae contraire facta pauperum viderent,
cum sapientes saeculi adversarii sibi imperitorum
verba pensarent, in persecutionis protinus tempestate
 tumuerunt. Sed qui verborum adversitate
commoti, ad persecutionis procellas insiliunt, signorum,
ut diximus, admiratione temperantur. Tot
ergo in his fluctibus Dominus gressus posuit, quot
superbis persecutoribus miracula ostendit. Unde
bene rursum per Psalmistam dicitur: Mirabiles
elationes maris, mirabilis in altis Dominus (Psal.
XCII). Quia cum contra electorum vitam ad persecutionis
undas mundus se mirabiliter extulit,
eum supernorum conditor sublevata virtute praedicantium
mirabilius stravit. Ministros enim suos
ostendit posse per miracula, quod potestates terrenae
tumuerunt per iram.
Quod bene etiam per Jeremiam Dominus exteriora
narrans. interiora denuntians, dicit: Posui
 arenam terminum mari, praeceptum sempiternum,
quod non praeteribit; et commovebuntur, et non poterunt;
et intumescent fluctus ejus, et non transibunt
illud (Jer. V). Arenam quippe Dominus mari terminum
posuit, quia ad frangendam mundi gloriam
abjectos et pauperes elegit, cujus nimirum maris
fluctus intumescunt, cum potestates saeculi ac
commotionem persecutionis exsiliunt. Sed transire
arenam nequeunt, quia despectorum apostolorum
martyrumque miraculis et humilitate franguntur.
Sed dum mare saevit, dum per insaniae suae fluctus
erigitur, dumque virtutis intimae ostensione calcatur,
sancta Ecclesia proficit, atque ad statum sui
ordinis per temporum incrementa consurgit.
 Revera apostoli Jesu Christi, et sancti martyres
evangelica praedicatione, et suorum corporum sanguinis
effusione universum mundum ad Dei cultum
revocarunt, et quasi cultores agrorum, dulcissimum
Deo fructum ex culta terra usque hodie reddunt.
De quibus Amos propheta Spiritu sancto edoctus
exsultans dicebat: Ecce dies venient, dicit Dominus:
et comprehendet arator messorem, et calcator uvae
mittentem semen: et stillabunt montes dulcedinem,
et omnes colles culti erunt (Amos, IX). Per hos omnes
praedicatorum ordo, apostolorum videlicet et
ceclesiasticorum virorum, figuratur. Allegorice:
Dies veniunt, scilicet post resurrectionem et ascensionem
 Domini, in quibus arator, id est ordo doctorum,
apostolorum videlicet et caeterorum doctorum,
qui sua et aliorum corda fide et dilectione
exarant, repulsa infidelitatis duritia, fructum bonae
operationis afferant. Isti aratores, scilicet sancti
apostoli, comprehendunt messores, id est eos qui
praedicando verbum Dei homines a curis saeculi
evellunt ut in sancta eos Ecclesia recondant. Per
uvae calcatorem apostoli, et sancti martyres intelliguntur,
qui mortem, et ipsum diabolum calcantes,
pro nomine Christi patiendo, musta sui sanguinis
fundunt, ut aliis praebeant exempla virtutum. Hos
omnes mittit Deus in Ecclesia, ut semen in electorum
cordibus verbi Dei seminent, eosque a curis
saeculi segregent, et ipsi pro sibi commissis gregibus
 animas ponant. Et alius alium apprehendit, quia
alius alii succedit. Ut ergo jam supradictum est,
Dei et Virginis Filius per prophetas resurrectionem
suam praenuntiavit futuram, et per apostolos nobis
ostendit factam. Unde per Sophoniam prophetam
Ecclesiae suae loquitur, dicens:
Exspecta me in die resurrectionis meae in futurum,
quia judicium meum ut congregem gentes, ad fidem
videlicet, et colligam regna, principes scilicet perversorum
dogmatum, qui divino ardore consumentur;
et effundam super eos indignationem, omnemque
iram furoris mei (Soph. III). Ac si Dei et Virginis
Filius sanctae Ecclesiae sponsae suae loqueretur
apertius: Exspecta me repellendo idola a te, et in
 die resurrectionis in futurum, quando videlicet, de
morte, quam pro tua redemptione passurus sum,
resurrexero, per baptismum te ad vitam aeternam
regenerabo, et Spiritu sancto ad cognoscendum me
oculos cordis tui illuminabo, pane coelestis verbi
confortabo, vino evangelicae praedicationis inebriabo.
O sponsa igitur exspecta me, ut recte cum Propheta
valeas dicere: Paratum cor meum, Deus,
paratum cor meum: cantabo et psallam in gloria
mea (Psal. LVI). Possunt autem haec allegorice de
primo adventu intelligi, quando daemone calcato, et
omni errore sublato, terrenis etiam operibus destructis,
omnibus linguis apostoli locuti sunt. Quando
etiam post vitia et peccata Deus in nobis resurgere
visus est, atque omnes congregantur ad fidem,
 et timore irae Dei accenduntur igne divino, quo devorantur
in illis omnia opera terrena. Iterum Dominus
loquitur dicens: In igne enim zeli mei
devorabitur omnis terra. Quia tunc reddam populis
labium electum, ut invocent omnes nomen Domini,
et serviant ei humero uno (Soph., III). Et restituetur
, inquit, omnibus una lingua, ut
unusquisque, deposito errore suo, ad antiquum
confessionis Dei eloquium revertatur, ut uno ore
invocent Deum, confitendo, quod Dominus Jesus
Christus est in gloria Dei Patris, in cujus nomine
flectitur omne genu coelestium, terrestrium, et infernorum
(Philip. II).
 Possunt haec et de secundo adventu dici quando
post vitia praesentis saeculi, Ecclesia exspectante
adventum sponsi, gentes congregabuntur ad judicium,
et reges colligentur in locum suppliciorum,
et tunc effundetur furor Dei puniens omnia mala,
ubi potentes potenter tormenta sustinebunt, et qui
minus peccavit, cito veniam merebitur. In igne zeli
mei, ait, devorabitur terra, quia gentibus ad judicium
congregatis, et regibus ad supplicia, consumetur
in toto orbe quidquid terrenum est, et ad
opera carnis pertinet, ut in salvandis omnibus, vepribus
et spinis combustis, unusquisque illorum ad
antiquum confessionis Dei revertatur eloquium, in
saecula saeculorum laudans Deum, et conjuncto studio
serviant ei assidue in templo ejus.
 Dignum valde est, ut ei grates et laudes non solum
in praesenti, sed et in futura vita ab angelis et
hominibus referantur, qui omnes homines quamvis
indignos, id est universam Ecclesiam, per prophetas
et apostolos misericorditer ad se vocare non
cessat; sicut per prophetam Osee dulcedinem sui
amoris et benignitatis ostendens, eidem Ecclesiae suae
loquitur dicens: Sponsabo te mihi in sempiternum;
et sponsabo te mihi in justitia et judicio, et in misericordia,
et miserationibus (Ose. II). Circumcisio
data Abrahae signum fuit inter Deum, et semen illius.
Sequitur: Et sponsabo te mihi in fide, et scies
quia ego sum Dominus. Nota misericordiam viri,
scilicet Dei. Meretrix diu fornicata ad virum revertitur,
 nec conciliari viro, sed sponsari dicitur. Et
nota distantiam inter Dei, et hominum conjugia;
homines de virginibus corruptas faciunt, Deus conjunctus
meretricibus virgines reddit.
Iterum dicit: Et erit in die illa: exaudiam, dicit
Dominus, et exaudiam coelos, et illi exaudient terram.
Et terra exaudiet triticum, et vinum et oleum.
Ac si diceret: Erit in die illa, scilicet quando te
mihi in fide spondero, exaudiam coelos, id est apostolos;
et illi exaudient terram, videlicet illam de
qua veritas orta est, et in qua paterfamilias, scilicet
Christus, seminat bonum semen, et eam coelestis
verbi pluvia irrigent: Et terra exaudiet triticum,
et vinum, et oleum, hoc specialiter ad apostolos
pertinet, qui incipiendo a Jerusalem sua praedicatione,
 et miraculis corda audientium ubique fructificare
faciunt; qui sunt semen, dum audiunt a Domino;
seminatores, dum in omnem terram exiit
sonus eorum. Sequitur: Et sponsabo te, ait, mihi in
sempiternum. Primo Deus Pater despondit eam sibi
in Abraham, vel cum eduxit eam de Aegypto, ut
uxorem haberet sempiternam. Secundo in monte
Sina, dans ei pro sponsalibus legis justitiam et
judicium, conjunctam legi misericordiam, ut si
peccaverit captivetur, si poenituerit revocetur. Tertio
despondit eam in adventu Filii sui, quod est in
fide sanctae Trinitatis, in qua fide credentes statim
sciunt illum esse, quem prius negaverunt. Haec
 ergo meretrix, quae prius fuerat conjuncta in aeternos
viri complexus, quia in Aegypto idola coluit,
iterum per legem assumitur, quam, quia praeteriit,
prophetis, quasi sponsi sodalibus interfectis, tertio
venit Filius.
Quo crucifixo, et a mortuis resurgente, desponsatur
Ecclesia, scilicet non jam in justitia legis; sed
in fide et gratia Evangelii, et cognitione veritatis.
Hieronymus: Secundum litteram potest intelligi,
quod in adventu Christi bona temporalia promittuntur
credentibus, ut per ipsum qui semen Dei est,
omnia in suo ordine currant, sicut ab initio condita
sunt, et utilitati hominum deserviant. Et tamen Judaei
post tanta bona, adhuc Antichristum corporaliter
exspectant. Spiritualiter: coeli, qui gloriam
 Dei enarrant, exauditi sunt, rogantes pro muliere
Chananaea (Matth. XV), et pro socru Petri (Luc. IV).
Et coeli, id est apostoli, audiunt terram, homines videlicet,
qui sunt Ecclesia, quamvis necdum perfecti,
et tamen custodientes Dei praecepta. Et terra,
id est, Ecclesia, audit triticum, id est ita praebet
spiritualem intelligentiam Veteris et Novi Testamenti,
ut laetificet corda audientium, modificando
doctrinam secundum capacitatem singulorum. Et
haec omnia, id est coelum, et terra, apostoli scilicet,
et universalis Ecclesia, audient Israel: id est,
semen verbi Dei perducent ad effectum operis, ut
aliud semen faciat fructum centesimum, aliud sexagesimum,
et aliud trigesimum (Matth. XIII). Nimirum
 semen, id est apostolorum doctrina centesimum
fructum attulit, quia illis praedicantibus multitudo
gentium et pars quaedam Judaeorum ad Christi fidem
venit. In passione et resurrectione Filii Dei et
Virginis, quamvis Judaei innumera signa et miracula
viderent, tamen quaedam pars illorum damnabiliter
in sua permansit malitia; quaedam vero gratiam
baptismi est consecuta.
Horum quippe duo calathi figuram praeferebant,
quos Jeremias Propheta sibi ostensos a Domino
fuisse ante templum Domini praedixerat, ait enim:
Ostendit mihi Dominus: et ecce duo calathi, id est,
duo cophini, pleni ficis ante templum Domini. Et
cala hus unus ficus bonas habebat, bonas nimis: et
calathus alius ficus habebat malas nimis, quae comedi
 non poterant (Jer. XXIV). Duos calathos bonarum
malarumque ficuum quidam interpretantur in
lege et Evangelio, Synagogam et Ecclesiam, Judaeorum
et Christianorum populum, gehennam, et
regnum coelorum; quorum alterum pertinet ad supplicia
peccatorum, alterum vero ad sanctorum habitaculum.
Nos autem juxta Apostolum legem bonam
et sanctam, et mandatum bonum et sanctum
sentientes, et unum esse utriusque testamenti
Deum (Rom. VII), ad Judaeos haec referamus, qui in
adventu Domini crediderunt, vel non crediderunt;
ut illi qui clamaverunt Pilato, dicentes: Crucifige,
 crucifige eum (Matth. XXVII), calathi sunt malarum
ficuum; qui vero crediderunt, ad bonas ficus, et ad
calathum optimum referantur. Calathus ergo bonarum
ficuum, Petrus et Paulus, Joannes et Jacobus,
Andreas et Thomas, et caeteri apostoli, omnesque
discipuli fuerunt, qui verbum vitae per universum
mundum seminaverunt. Calathus vero malarum ficuum,
Caiphas, Annas, et caeteri infideles exstiterunt,
qui se et filios suos antequam nascerentur,
condemnaverunt, dicentes: Sanguis ejus super nos,
et super filios nostros (ibid.). Dulcedo igitur bonarum
ficuum dulcedinem et suavitatem designat
Evangeliorum. Et amaritudo malarum, quae comedi
non poterant, versutias et infidelitatem praemonstrat
Judaeorum. In Christi ergo Ecclesia bonarum
 ficuum calathi, apostoli Domini nostri Jesu Christi
exstiterunt, qui adversariis illius viriliter restiterunt,
et, ut eam ad rectitudinis statum perducerent,
sanguinem suum libenter fuderunt.
Mystice Godolias , qui interpretatur magnificatus
Domino, hos Ecclesiae nobilissimos praefiguravit
praedicatores, qui Domini nutu perficiuntur,
ut timentes Dominum habeant refugium, et eorum
solatium; hi pro subjectis animas ponunt, et contra
perfidos exemplo Jesu Christi magistri sui scuta protectionis
opponunt. Usque ad mortem in officio fideliter
persistentes ab iniquis persequuntur, sicut
Godolias innocens a perfido Ismaele occisus est.
Deus igitur sanctam Ecclesiam ad laudem et gloriam
 nominis sui constituit, et in ea sanctos apostolos
ad illius custodiam et defensionem posuit,
eique gloriosos martyres quasi exemplar virtutum
dedit, et praeclaros veteris ac novi testamenti doctores,
qui sufficienter eam coelestis doctrinae imbribus
irrigarent, transacto jam persecutionis tempore,
tribuit. De quibus omnibus beatus Job Deum
in operibus ejus laudans, figurative quasi de coelestibus
astris loquitur, dicens:
Qui facit Arcturum, et Oriona, et Hyadas, et interiora
austri (Job IX). Gregorius : Nequaquam
sermo veritatis vanas Hesiodi, Arati, et Callimachi
 fabulas sequitur, ut Arcturum nominans,
extremam stellarum septem, caudam ursae
suspicetur, et quasi Orion gladium teneat, amator
 insanus. Haec quippe astrorum nomina a cultoribus
sapientiae carnalis inventa sunt. Sed Scriptura sacra
idcirco eisdem vocabulis utitur, ut res, quas
insinuare appetit, notitia usitatae appellationis exprimantur.
Nam si astra, quae vellet, per ignorata
nobis nomina diceret; homo pro quo haec eadem
Scriptura facta est, nesciret procul dubio, quid audiret.
Sic igitur in sacro eloquio sapientes Dei sermonem
trahunt a sapientibus saeculi; sicut in eo
pro utilitate hominis vocem in se humanae passionis
ipse conditor omnium sumit Deus; ut videlicet,
dicat: Poenitet enim me fecisse homines super terram
 (Gen. VI); cum profecto constet, quia is, qui
cuncta priusquam veniant, conspicit, nequaquam
postquam aliquid fecerit, poenitendo resipiscit. Quid
ergo mirum, si spirituales viri utantur verbis carnalium,
quando ipse ineffabilis et creator omnium
Spiritus, ut ad intellectum suum carnem pertrahat,
in se ipso carnis sermonem format. In Scriptura
igitur sacra, dum nota astrorum nomina audimus;
de quibus astris sermo habeatur, agnoscimus; cum
vero astra, quae narrantur, perpendimus, restat ut
ex eorum motibus, ad spiritualis intelligentiae arcana
surgamus. Neque enim juxta litteram mirum
aliquid dicitur, quod Deus Arcturum, et Oriona,
et Hyadas fecit, de quo nimirum constat, quia omnino
in mundo nihil sit, quod ipse non fecit. Sanctus
 itaque vir haec fecisse Dominum dicit, per quae
signari propriae ea quae spiritualiter geruntur, intelligit.
Quid namque Arcturi nomine, qui in coeli
axe constitutus septem stellarum radiis fulget, nisi
Ecclesia universalis exprimitur, quae in Joannis
Apocalypsi per septem Ecclesias, septemque candelabra
figuratur? (Apoc. I). Quae dum in se dona
septiformis gratiae spiritus continet, claritate summae
virtutis irradiata, quasi ab axe veritatis lucet.
Pensandum quoque est, quod Arcturus semper versatur,
et nunquam mergitur; quia sancta Ecclesia
persecutiones iniquorum sine cessatione tolerat,
sed tamen usque ad mundi terminum, sine defectu
perdurat. Saepe namque reprobi, qui usque ad internecionem
 eam persecuti sunt, quasi hanc funditus
exstinxisse crediderunt, sed eo multipliciter ad statum
sui perfectior rediit, quo inter manus persequentium
moriendo laboravit. Arcturus ergo dum
versatur, erigitur; quia tunc sancta Ecclesia valentius
in virtute relicitur, cum ardentius pro veritate
fatigatur. Unde apte quoque post Arcturum
protinus Orion subdit; Oriones quippe in ipso pondere
temporis hiemalis oriuntur, suoque ortu tempestates
excitant, et maria terrasque perturbant.
Quid igitur post Arcturum per Oriones, nisi martyres
designantur? Quia dum sancta Ecclesia ad
statum praedicationis erigitur, ipsi martyres persequentium
molestias passuri ad coeli faciem, quasi
in hieme venerunt. His etenim natis, mare terraque
 turbata est, quia dum gentilitas mores suos destrui,
apparente illorum fortitudine, doluit, in eorum necem
non solum iracundos ac turbidos, sed etiam
placidos erexit. Ex Orionibus itaque hiems inhorruit,
quia clarescente sanctorum apostolorum, et
martyrum constantia, frigida mens infidelium ad
tempestatem persecutionis excitata est. Oriones
ergo coelum edidit, cum sancta Ecclesia martyres
misit. Qui dum loqui recta rudibus ausi sunt, omnino
pondus ex frigoris adversitate pertulerunt.
Bene autem protinus Hyadas subdidit, quae juvenescente
verno, ad coeli faciem prodeunt, et cum jam
 sol caloris sui vires exerit, ostenduntur. Illius
quippe signi initiis inhaerent, quod sapientes saeculi
Taurum vocant; ex quo augeri sol incipit, et
ad extendenda diei spatia, ferventior exsurgit. Quid
itaque post Oriones Hyadum nomine, nisi doctores
sanctae Ecclesiae designantur, qui subductis martyribus
eo jam tempore ad mundi notitiam venerunt,
quo et clarius elucet; et repulsa infidelitatis hieme,
altius per corda fidelium sol veritatis calet. Qui remota
tempestate persecutionis, expletis longis infidelitatis
noctibus, tunc sanctae Ecclesiae orti sunt,
cum ei jam credulitatis vernum lucidior annus aperitur.
Nec immerito doctores sancti Hyadum nuncupatione
signantur. Graeco quippe eloquio hyetos
pluvia vocatur, et Hyades a pluviis nomen acceperunt,
 quia ortae, procul dubio imbres ferunt. Bene
Hyadum appellatione expressi sunt, qui ad statum
universalis Ecclesiae, quasi in coeli faciem deducti,
super arentem terram humani pectoris, pluviam
evangelicae doctrinae infundunt. Nam si sanctae praedicationis
sermo pluvia non esset, nequaquam
Moyses dixisset: Exspectetur sicut pluvia eloquium
meum (Deut. XXXII). Et Dominus per Isaiam: Mandabo
nubibus ne pluant super eam imbrem (Isai. V).
(Et  iterum: Prohibitae sunt stellae vel stillae
pluviarum (Jer. III), Arcturum scilicet, Orion et
Hyades, quae pluvias generant.) Dum ergo Hyades
cum pluviis veniunt, ad coeli spatia altiora sol ducitur,
quia apparente doctorum scientia, dum mens
 nostra imbre praedicationis infunditur, fidei calor
augetur. Et perfusa terra ad fructum proficit, cum
lumen aetheris ignescit, quia uberius fruges boni
operis reddimus, dum per sacrae eruditionis flammam
in corde clarius ardemus. Dumque per eos
diebus singulis magis magisque scientia coelestis
ostenditur, quasi interni nobis luminis vernum
tempus aperitur; ut novus calor nostris mentibus
rutilet, et eorum verbis nobis cognitus se ipso quotidie
micet clarior. Urgente etenim mundi fine, superna
scientia proficit, et largius cum tempore excrescit.
Hinc namque per Danielem dicitur: Pertransibunt
plurimi, et multiplex erit scientia (Dan. XII).
Hinc Joanni in priori parte revelationis angelus
 dicit: Signa, quae locuta sunt septem tonitrua
(Apoc. X). Cui tamen in ejusdem revelationis termino,
praecipit dicens: Ne signaveris verba prophetiae
libri hujus (Apoc. XXII). Pars quippe revelationis
anterior signari praecipitur, terminus prohibetur;
quia quidquid in sanctae Ecclesiae initiis latuit, finis
quotidie ostendit. Nonnulli vero a Graeca littera
quae Y dicitur, Hyadas nuncupari arbitrantur. Quod
si ita est, significationi, quam diximus contrarium
non est; doctores enim his stellis non inconvenienter
expressi sunt, quae a litteris nomen trahunt. Sed
quamvis Hyades ab ejusdem litterae visione non discrepent,
 certum tamen est, quia Hyetos imber dicitur,
et ortae pluvias apportant.
Quid etiam beatus Isidorus Hispaniarum doctor,
ac noster patronus de ejusdem stellis dicat, audiamus
: Signorum primus arctos, qui in axe
fixus, septem stellis in se revolutis rotatur. Nomen
est Graecum, quod Latine dicitur Ursa; quae, quia
in modum plaustri vertitur, nostri eam Septentrionem
dixerunt. Triones enim proprie sunt boves,
aratorii, dicti eo quod terram terant, quasi teriones.
Septentriones autem non occidere axis vicinitas
facit, quia in eo fixae sunt. Arctophylax dictus,
quod Arcton, id est, Helicem Ursam sequitur.
Eumdem et Booten dixerunt, eo quod plaustro haeret;
signum multis inspectabile stellis, inter quas
 Arcturus. Arcturus stella est post caudam Majoris
Ursae, posita in signo Boote, unde Arcturus dicta est,
quasi e yoypa, quia Bootis praecordis collocata est.
Oritur autem, autumnali tempore. Orion autem ante
Tauri vestigia fulget, et dictus Orion ab urina, id
est ab inundatione aquarum. Tempore enim hiemis
obortus, mare et terras aquis ac tempestatibus
turbat. Hunc Latini Jugulum vocant, eo quod sit
armatus ut gladius, et stellarum luce terribilis,
atque clarissimus, in quo si effulgent omnia, serenitas
portenditur; si obscuratur hujus acies, tempestas
cernitur imminere. Hyades dictae,   , id est a succo et pluviis. Nam pluviae Graece
 dicuntur. Ortu quippe suo efficiunt pluvias;
unde et eas Latini Suculas appellaverunt; quia
 quando nascuntur, pluviarum signa monstrantur,
de quibus Virgilius:
Arcturum, pluviasque Hyadas.Sunt autem septem stellae in fronte Tauri, et oriuntur
tempore vernali. His, docente beato Isidoro,
auditis, ad ea iterum necesse est ut redeamus, quae
superius reliquimus.
Sanctus itaque Job redemptionis nostrae ordinem
in spiritu contemplans, et diversa doctorum, apostolorum,
scilicet evangelistarum, martyrum et
confessorum officia considerans admiretur, atque
admirans exclamet, dicens: Qui extendit coelos solus,
qui facit Arcturum, et Orionem, et Hyadas. Gregorius:
Extensis etenim coelis Dominus formavit Arcturum,
 quia in honorem deductis apostolis, in
coelesti conversatione fundavit Ecclesiam. Formato
quoque Arcturo, fecit Orionem, quia roborata fide
universalis Ecclesiae, contra procellas mundi edidit
martyres. Editis quoque Orionibus protulit Hyadas,
quia convalescentibus contra adversa martyribus
ad infundendam ariditatem humanorum cordium,
doctrinam contulit magistrorum. Isti itaque sunt
astrorum spiritualium ordines, qui dum summis
virtutibus eminent, semper ex supernis lucent. Sed
post ista quid restat, nisi ut sancta Ecclesia laboris
sui fructum recipiens, ad videnda supernae patriae
interna perveniat; unde et apte quia dixit: Qui
 facit Arcturum, et Orionem, et Hyadas; protinus addidit:
et interiora austri. Quid namque in hoc loco
austri nomine, nisi fervor sancti Spiritus designatur?
Quo dum repletus quisque fuerit, ad amorem
patriae spiritualis ignescit. Unde et sponsi voce, in
Canticis canticorum dicitur: Surge, aquilo, et veni,
auster, perfla hortum meum, et fluant aromata
illius (Cant. IV). Austro quippe veniente, aquilo
surgens recedit, cum adventu sancti Spiritus expulsus
antiquus hostis, mentem quam in torpore
constrinxerat, deserit. Et hortum sponsi auster
perflat, ut aromata defluant; quia nimirum dum
sanctam Ecclesiam donorum suorum virtutibus
Spiritus sanctus impleverit, ab ea longe lateque
odores boni operis spargit. Interiora ergo austri
 sunt, occulti illi angelorum ordines, et secretissimi
coelestis patriae sinus, quos implet calor sancti
Spiritus. Illuc quippe sanctorum animae, et
nunc corporibus exutae, et post corporibus restitutae
perveniunt et quasi astra in abditis occultantur.
Ibi per diem quasi in meridiano tempore ardentius
solis ignis accenditur, quia conditoris claritas,
mortalitatis nostrae jam pressa caligine manifestius
videtur, et velut spherae radius, ad spatia altiora
se elevat, cum de semetipsa nos veritas subtilius
illustrat. Ibi lumen intimae contemplationis sine
interveniente umbra mutabilitatis cernitur; ibi
calor summi luminis, sine ulla obscuritate torporis
perseverat; ibi invisibiles angelorum chori, quasi
astra in abditis micant, qui eo nunc ab hominibus
 videri nequeunt, quo flamma veri luminis altius
perfunduntur. Valde itaque mirum est, quod missis
apostolis Dominus coelos extendit, quod temperatos
persecutionem tumores super maris fluctus gradiens
repressit, quod solidata Ecclesia Arcturum statuit,
quod roboratis contra adversa martyribus, Orionas
misit, quod repletis in tranquillitate doctoribus
Hyadas praebuit, sed post haec, valde est admirabile,
quod sinum nobis coelestis patriae, quasi interiora
Austri reparavit. Pulchrum est omne hoc,
quod quasi in coeli facie de divina dispensatione
cernitur, sed longe illuc pulchrius, et incomparabilius
invenitur. Unde bene iterum sponsus in suae
sponsae laudibus dicit: Quam pulchra es, amica mea,
 quam pulchra es! Oculi tui columbarum absque eo
quod intrinsecus latet (Cant. IV). Pulchram eam
narrat, et pulchram replicat, quia alia est ei pulchritudo
morum, in qua nunc cernitur, atque alia
praemiorum, inqua tunc per conditoris sui speciem
sublevabitur. Cujus membra, videlicet omnes electi,
quia ad cuncta simpliciter incedunt, ejus oculi
columbarum vocantur, quia magna luce irradiant,
quia et signorum miraculis coruscant. Sed quantum
est omne hoc miraculum, quod videri potest,
illud de internis miraculum est mirabilius, quod
videri nunc non potest, de quo illic apte subditur,
absque eo quod intrinsecus latet. Hoc ergo nobis
 beatus Job intimat, cum austri interiora commendat.
Sponso igitur absente, sancta ingemiscit Ecclesia
inter praesentis mundi angustias posita, sicut in
ejus persona Jeremias deplorat dicens:
Audierunt quia ingemisco ego, et non est qui consoletur
me (Thren. I). Ac si apertius sancta Ecclesia
diceret: Audierunt inimici mei, quia ingemisco
ego, absente Jesu Christo sponso, et non est qui
consoletur me, fugato scilicet Spiritu sancto. Allegorice
deplorat Ecclesia sua, et suorum mala, persecutiones
videlicet, et martyria. Unde praeponitur
Sin littera, quae dentium sonat: hic est dentium
fletus, de quibus in Canticis legitur: Dentes tui sicut
greges tonsarum (Cant. IV), etc. Hi sunt qui
non lacte infantiae indigent, sed manducant solidum
 panem, sicut Petro dictum est: Macta, et manduca
(Act. X). Quasi diceretur: non solum panem
tibi manducandum apposui, sed reptilia. Tales enim
doctrinae acumine sciunt vitia mactare, et reptilia,
id est, homines diversarum gentium, in Christi corpus
trajicere. Dentium autem diversum est officium;
alii dividunt, alii molunt, alii voces formant.
Sic dentes mystici, alii sunt, ut greges tonsarum,
qui vetustate spoliati, fetibus suis lac doctrinae, et
indumenta virtutum ministrant; alii lacte candidiores,
pulchritudine officii sunt decorati, ad summam
subtilitatem verbum auditoribus ministrant.
Unde Apostolus: Perfectorum est solus cibus, qui
exercitatos habent sensus (Hebr. V), videlicet sancti
 apostoli, et Ecclesiae doctores. Ait enim: Audierunt
quia ingemisco ego, et non est, qui consoletur me.
Audiunt inimici sponsam, id est sanctam Ecclesiam
plorantem, quae sentit sponsum absentem, qui etsi
semper adest per majestatem, patitur tamen sponsam
tentationibus concuti, ut semper sollicita sit,
et timida, ne corruptoris suggestionem suscipiat.
Audierunt, inquit, quia ingemisco ego, quod semper
optaverunt, quod nunquam suspicati sunt. Non est
qui consoletur; quia Spiritus sanctus non habitat in
corpore subdito peccatis, et quotidie multiplicatur
malum meum, tentationes videlicet filiorum meorum,
et pericula praesentis saeculi. Iterum dicit:
Omnes inimici mei audierunt malum meum, laetati
sunt (Thren. I), etc. Inimici Ecclesiae sunt daemones,
 haeretici, et falsi Christiani, et persecutores
pagani. Nam et Judaei graviter eam afflixerunt in
ipso capite suo Christo, et suis membris, id est in
apostolis, et martyribus, et caeteris fidelibus; quia
quibusdam interfectis, alios de finibus suis ejecerunt.
Dicat itaque Christi sponsa, quasi de inimicis
suis querimoniam faciendo, eidem sponso suo:
Omnes inimici mei audierunt malum meum, daemones
scilicet, et persecutores caeteri audierunt persecutiones
apostolorum, passiones Stephani, et
aliorum martyrum, et meorum afflictiones membrorum.
Laetati sunt quoniam tu fecisti, id est justo
judicio fieri permisisti. Unde dicitur: Ego Dominus
faciens pacem, et ereans malum (Isai. LV), id est
justo judicio permittens. Ad hoc ipse permisit, ut
 Ecclesia ab adversariis in terra odio nominis sui
pateretur, quatenus ab eo gloriosius in coelo coronaretur.
Sequitur: Adduxisti diem consolationis,
et fient similes mei (Thren. I). Ac si apertius Christi
sponsa, sancta videlicet Ecclesia consolari ab eodem
coelesti sponso omnino exspectans, et adversarios
qui se afflixerunt, puniri ab eodem non dubitans,
loqueretur dicens: Adduxisti diem consolationis,
id est adduces diem judicii, et qui me
persecuti sunt, Fient similes mei, captivi scilicet,
et afflicti, sicut ego fui. Hoc magis Ecclesiae convenit,
quia post ultimam captivitatem nulla consolatio
restat Judaeis, et caeteris Ecclesiae persecutoribus.
In die judicii reddet Dominus consolationem
bonis, et supplicia malis: Deplorat anima in hac
 praesenti vita virtutum detrimenta, dicens: Audierunt
quia ingemisco ego, inimici videlicet in malis
quae tolero. Non est, inquit, qui consoletur me;
anxiatae animae doloris est augmentum, quia in quo
sperat, differt auxilium. Hoc quoque ineffabiliter
dolet, quod irrident hostes invisibiles, qui prius
blandiebantur. Conscientia autem gravius accusando
insultat, et vitia, quae prius videbantur dulcia,
patescunt amara; qui enim ante videbantur
amici, qui debuerant compati, si forte scelera
sciunt, irrident quasi inimici. Unde David: Qui
custodiebant animam meam, consilium fecerunt in
unum, dicentes: Deus dereliquit eum (Psal. LXX).
Cassiodorus: Gravior est fascis, qui non dividitur.
 Ipsi dixerunt communi consilio: Deus dereliquit
eum, persequimini, et comprehendite eum. Quasi in
ordine suo dicerent apud se: Deus ille quem sibi
Deum facit, dereliquit eum. Quem vident calamitatibus
fatigatum, putant a Deo esse derelictum.
Ergo persequimini eum, ut tardum, et comprehendite,
ut invalidum; quia non est, qui eripiat comprehensum.
Sed quisque servus Dei vincit omnia
adversa praesentis mundi, cum Dei juvamine. Anima
itaque, ut praedictum est, habet dentes, virtutes scilicet,
et discretas cogitationes, quae prospera, et
adversa morunt dividere, et consolantem Spiritum
sanctum requirere, et Dei misericordiam sperare.
Unde addidit: Adduxisti diem consolationis, etc.
 Scit enim fidelis anima, poenitentibus post angustias
veniam dari, et insultantibus supplicia retribui.
Igitur Deus Pater ab initio per Verbum suum coaeternum
sibi, et consubstantiale, prophetas et apostolos
eligere, et per eos Ecclesiam suam consolari,
et ab infidelibus segregare non destitit. Hoc
Verbum Deo Patri coaeternum factum est ad Jeremiam
prophetam a Domino, ut eosdem apostolos
et doctores ad praedicandum sollicitaret, dicens: Audite
verbum pacti hujus, et loquimini ad viros Juda,
et habitatores Jerusalem (Jer. XI), etc. Ac si apertius
diceret: audite Verbum quod erat in principio
apud Deum, et Deus erat Verbum. Ac si Deus Pater
prophetis, et apostolis caeterisque Ecclesiae doctoribus
loqueretur, dicens: Audite verbum pacti hujus,
 unigeniti scilicet Filii mei vobis a me pro salute
vestra missi. Obedite ergo illi in omnibus
quaecunque dixerit vobis. De quo Moyses: Prophetam,
inquit, suscitabit vobis Dominus Deus vester
de fratribus vestris, tanquam meipsum audietis
juxta omnia quae locutus fuerit vobis (Deut. XVIII).
De quo etiam Deus Pater tribus discipulis, Petro
videlicet, Jacobo et Joanni, ipsum in monte transfiguratum
cernentibus ait: Hic est Filius meus
dilectus, in quo mihi complacui; ipsum audite
(Matth. XVII). Ac si diceret: omnia quaecunque dixerit
vobis, servate, et facite; haec enim est utilitas
praedicantium, si ad singulos fiat Dei verbum. Quid
enim prodest mihi convenisse in mundum, si non
habeam verbum illud quod factum est ad prophetas.
 Et discipulis ait: Ecce ego vobiscum sum omnibus
diebus usque ad consummationem saeculi (Matth.
XXVIII). Dicat ergo Deus Pater prophetis, et apostolis,
atque ecclesiasticis viris: Audite verbum
pacti hujus, id est magni consilii: et loquimini ad
viros Juda, scilicet Christianos, qui vere sunt confessores
Christi: Et habitatores Jerusalem, Ecclesiae
videlicet, quae est civitas regis magni, et visio pacis.
Pax enim in ea per eumdem Christum, qui est
Verbum Patris, multiplicatur et cernitur. Judaei
confessores interpretantur a Juda patriarcha, de
cujus tribu ortus est Dominus, de quo vere dicitur:
Juda, te laudabunt fratres tui; manus tuae in cervicibus
inimicorum tuorum (Gen. XLIX). Cum ergo ad
viros Juda, et ad habitatores Jerusalem verbum
 praedicationis fieri praecipitur, ad Christianos, qui
vere confessores Christi sunt, refertur. Loquantur
itaque prophetae, et apostoli verbum pacti Domini:
Haec dicit Dominus Deus Israel: Maledictus vir, qui
non audierit verba pacti hujus, quod praecepi patribus
vestris in die qua eduxi eos de terra Aegypti,
de fornace ferrea dicens: Audite vocem meam, et
facite omnia quae praecepi vobis, et eritis mihi in populum,
ego ero vobis in Deum (Jer. XI). Ac si dicat:
Non generis privilegio, non circumcisionis praerogativa,
non Sabbati otio, sed propter obedientiam
Israel efficior ejus Deus, et ipse populus meus. Et
hic quidem, hoc est, in lege ad servos loquitur, in
Evangelio autem ad amicos: Vos, inquit, amici mei
 estis, si feceritis quae ego praecipio vobis (Joan. XV).
Et iterum: Jam non dicam vos servos, sed amicos;
quia servus nescit quid faciat Dominus ejus (ibid.).
Cum autem amici fuerint, de amicis in filios transeunt.
Quotquot autem receperunt em, dedit eis potestatem
filios Dei fieri (Joan. I) etc. Amicis autem, et
filiis praecipit, dicens: Estote perfecti, sicut
Pater vester coelestis perfectus est (Matth. V). In
hoc quod perfectionem nominat, non aequalitatem,
sed similitudinem signat. In lege obedientia
mandatorum praecipitur, in Evangelio autem similitudo
Dei filiis Ecclesiae promittitur. Maledictus,
inquit, vir qui non audierit verbum pacti hujus.
 Judaei ergo maledicti sunt, qui non audierunt testamentum
Dei, quando eduxit eos de terra Aegypti.
Nos autem qui in Christum credimus, testamento
ejus obedimus, quod per Moysem traditur; quia in
semine Abrahae, hoc est in Christo benedicimur. Ad
hoc ergo Dei Filius sanctos apostolos elegit, eosque
per universas mundi partes ad praedicandum
misit, ut cordibus omnium quae sub coelo sunt nationum,
verba pacti hujus, velut nubes aquam infunderent;
scilicet ut ipsum cum Patre et Spiritu
sancto unum et verum Deum esse crederent. Hoc
etiam eisdem suis praecepit discipulis, ut profunda
et mystica perfectioribus, aperta autem rudibus,
minus videlicet intelligentibus, praedicarent.
Unde beatus Job Deum in ipsius operibus laudans,
 ait:
Qui ligat aquas in nubibus, ut non erumpant pariter
deorsum (Job XXVI). Gregorius . Quid hoc
loco aqua, nisi scientia, quid vero nubes, nisi praedicatores,
id est sancti apostoli appellantur. Nam
quod in sacro eloquio aliquando aqua scientia dicitur,
Salomone attestante didicimus, qui ait: Aqua
profunda verba ex ore viri; et torrens redundans,
fons sapientiae (Prov. XVIII). Aquam significare
scientiam, David propheta testatur dicens: Tenebrosa
aqua in nubibus aeris (Psal. XVII), id est occulta
scientia in prophetis; quia ante adventum.
Domini dum occultis sacramentis gravidi immensa
mysteria gestarent, intuentium oculis eorum intelligentia
caligabat. Nubium vero nomine, quid
 hoc loco aliud quam praedicatores, sancti apostoli
videlicet, designantur, qui per mundi partes
circumquaque transmissi, et verbis noverant pluere,
et miraculis coruscare, et minis terrere. Quod
Isaias propheta longe ante intuens dixit: Qui sunt
isti, qui ut nubes volant? (Isai. LX.) Quia igitur
beatus Job prophetico plenus spiritu, in hac locutione
sua ad Dei laudem initia nascentis Ecclesiae
desiderat exoriri, studet ejus ordinem ab apostolorum
praedicatione narrare, quia curaverunt summopere
rudibus populis plana et capacibilia, non
summa et ardua praedicare. Nam si scientiam
sanctam, quae hic aquae nomine designatur, ut per
Spiritum sanctum hauriebant corde, ore funderent,
 immensitate ejus auditores suos opprimerent
potius quam rigarent. Unde religata intrinsecus
scientia, ut non pariter deorsum erumperet, auditores
suos distillatione verborum nutriens, nubs illa
loquebatur dicens: Non potui vobis loqui, quasi
spiritualibus, sed quasi carnalibus. Tanquam parvulis
in Christo, lac vobis potum dedi, non escam
(I Cor. III). Quis enim ferre potuisset, si raptus ad
tertium coelum, raptus in paradisum, etiam arcana
verba audiens, quae dici homini non liceret, tam
immensos supernae scientiae sinus aperiret? Aut cujus
auditoris virtutem non opprimeret, si ea quae
intrinsecus hauriri poterat, in quantum carnis lingua
 sufficeret, extrinsecus inundans aquae hujus
immensitas emanasset? Ut vero auditores rudes non
inundatione scientiae, sed moderata praedicationis
distillatione proficiant, ligat Deus aquas in nubibus,
ut non erumpant pariter deorsum; quia doctorum
praedicationem temperat, ut auditorum infirmitas
doctorum rore nutrita convalescat. Quod bene in
Evangelio mystica narratione narratur, cum dicitur:
Ascendit Jesus in naviculam Petri, et rogavit eum,
ut a terra reduceret pusillum, et sedens praedicabat
turbis (Luc. V). Per navem Petri quid aliud, quam
commissa Petro Ecclesia figuratur. De qua, ut Dominus
turbis confluentibus praedicet, eum a terra
paululum reduci jubet. Quam non in altum duci, et
tamen a terra praecipit removeri, profecto insinuans
 praedicatores suos, rudibus debere populis
nec alta nimis de coelestibus, nec tamen terrena
praedicare. Aqua itaque ligatur in nubibus, quia
praedicatorum scientia infirmorum mentibus loquens,
quantum sentire valet, loqui prohibetur.
Nam plerumque si auditorum cor, verbi immensitate
corrumpitur, lingua docentium indiscretionis
poena multatur. Unde scriptum est: Si quis aperuerit
cisternam, et effoderit, et non operuerit eam, descenderitque
bos vel asinus in ea, Dominus cisternae
reddet pretium jumentorum (Exod. XXI). Quid est
enim aperire cisternam, nisi intellectu valido Scripturae
sacrae arcana penetrare? Quid autem per bovem,
et asinum, id est mundum immundumque
animal, nisi fidelis et infidelis accipitur? Qui ergo
 cisternam fodit, cooperiat, ne illuc bos vel asinus
ruat; id est qui in sacro eloquio jam alta intelligit,
sublimes eorum sensus non capientibus per silentium
tegat, ne per scandalum mentis, aut fidelem
parvulum, aut infidelem qui credere potuisset, interimat.
Ex morte enim jumentorum debet pretium,
quia illud scilicet admisit, unde ad agendam
poenitentiam reus tenetur. Operienda est itaque
cisterna, quia coram parvulis mentibus tegenda est
alta scientia, ne unde cor docentium ad summa
attollitur, inde infirmitas auditorum ad ima dilabatur.
Dicatur itaque recte: Qui ligat aquas in nubibus,
ut non erumpant pariter deorsum. Pariter
namque erumperent, si coram infirmis auditoribus,
 quanta est scientia, ex ore loquentis emanaret; si
simul se omnis plenitudo praedicationis effunderet,
et nihil sibi cum proficientibus reservaret. Dignum
quippe est, ut qui praedicat, audientis modum consideret,
quatenus ipsa praedicatio cum auditoris sui
incrementis crescat. Sic quippe agere unusquisque
praedicator debet, sicut cum illo divinitus agitur:
ut nequaquam cuncta quae sentit, infirmis insinuet;
quia et quousque ipse carne mortalitatis infirmus
est, quae superna sunt, cuncta non sentit. Praedicare
ergo rudibus non debet, quantum cognoscit, quia
et ipse de supernis mysteriis cognoscere non valet
 quanta sint. Praedicatores igitur sanctae Ecclesiae
juxta audientium capacitatem, ut dictum est, debent
praedicare, ut in eorum cordibus vitia possint
resecare, virtutes nutrire, et omnibus modum
Christianae religionis imponere, eosque ad aedificium
Jerusalem coelestis aptos exhibere. Deus
enim veteris, et novi testamenti doctoribus praedicandi
mensuram tribuit, sicut Ezechiel propheta de
eisdem figurate loquitur, dicens:
Vidi in porta virum stantem, qui in manu sua calamum
habebat, et aedificium ejusque portas mensurabat
et mensus est limen portae, juxta vestibulum
portae intrinsecus, calamo uno (Ezech. XL).
Vir iste Christus est, qui calamum in manu sua,
hoc est mensuram sacrae Scripturae in potestate
 sua tenet, qua utrumque limen, interius videlicet
et exterius metitur, id est sanctorum veteris et
novi testamenti vitam disponit, et per eos cunctorum
mores fidelium regit, et vitia corrigit. Gregorius
: Limen exterius, Patres veteris testamenti,
per quorum praedicationem perversa opera
punita sunt, et limen interius, doctoris novi testamenti
accipimus, quorum doctrina ab illicitis cogitationibus
animus coercetur. Illi extrinsecus
fuerunt, qui Christum in carne non viderunt, sed
tamen a sancta Ecclesia divisi non fuerunt, quia
mente, opere, praedicatione, ista fidei sacramenta
tenuerunt. Sicut enim nos in praeterita Christi passione
salvi sumus, ita illi per fidem in eamdem
venturam sunt salvati. Illi foras fuerunt, non extra
 mysterium, sed extra tempus. Mali autem pastores
nunquam intus, sed semper foras fuerunt, ideoque
repulsi sunt a Domino. Quia ergo Dominus per
passionem et resurrectionem Jesu Christi Filii sui,
Synagogae pastores, non dico pastores, sed legis
transgressores, Scribas scilicet et Pharisaeos a facie
sua propter illorum iniquitates decreverat projicere,
et eorum loco apostolos subrogare; per
Jeremiam prophetam hoc eis curavit indicare, dicens:
Vos dispersistis gregem meum, ejecistis, et
non visitastis eos; et quia hoc fecistis, ecce ego
visitabo super vos malitiam studiorum vestrorum dicit
Dominus (Jer. XXIII). Quia omnis spes Judaici
defecerat regni, transit ad Ecclesiae principes Synagoga
 cum suis pastoribus, derelicta atque damnata,
ad apostolos fit sermo de quibus dicitur:
Suscitabo super eos pastores, etc. Ecce, inquit, ego
congregabo reliquias populi mei de omnibus terris, ad
quas ejeceram eos illuc: et convertam eos ad rura
sua; et crescent et multiplicabuntur (Ibid). Quasi
diceret: ecce ego et non alius, congregabo reliquias
gregis mei, gentilem scilicet populum longe lateque
peccando vagantem, de omnibus terris ad quas,
exigentibus peccatis, ejeceram eos illuc, et convertam
eos ad rura sua, id est ad sanctam Ecclesiam,
ut ibi pascantur in herbis sanctarum Scripturarum
 virentibus, et fiet unum ovile, et unus pastor, et
crescent virtutibus, et multiplicabuntur spirituali,
novaque progenie. Iterum dicit: Et suscitabo super
eos pastores, et pascent eos. Abjectis pastoribus Synagogae,
Scribis scilicet et Pharisaeis, suscitabo
super populum meum pastores, apostolos videlicet
et ecclesiasticos viros; et pascent eos pane verbi
Dei. Possumus hoc juxta tropologiam, de Ecclesiae
principibus intelligere, qui non regunt oves Domini
digne. Quibus abjectis, atque damnatis, salvatur
populus bonis traditus pastoribus, et reliquiae salvantur.
Perdunt oves pastores haeresim docentes,
lacerant et dissipant schismata facientes, ejiciunt
ab Ecclesia injuste persequentes, et superba agentes;
nec visitant in fide debiles, poenitentibus manum
 retrahentes. Quorum omnium miseretur Dominus,
pristina pascua reddens, et malos pastores
auferens. Boni pastores sancta animalia, id est fideles
populos reficiunt suis praedicationibus, velut
angelicis dapibus. Sanctorum igitur Patrum doctrina
coelestis dulcedinis est mensa. Unde Ezechiel
propheta in visione sibi divinitus ostensa, figurate
loquitur, dicens: Vidi in vestibulo portae interioris
duas mensas hinc, et duas inde; ut immolaretur super
eas holocaustum pro delicto, et pro peccato
(Ezech. XL). Gregorius: Porta nostra, id est catholica
fides in interiori vestibulo quatuor mensas habet,
quia sancta Ecclesia ad eruditionem fidelium,
quatuor accepit ordines regentium. Unde beatissimus
Paulus loquitur, dicens: Ipse, scilicet Deus,
 dedit quosdam quidem apostolos, quosdam autem prophetas,
alios vero evangelistas, alios pastores, et doctores
(Eph. IV), qui unus ordo sunt. Isti ergo dum
praedicant, gregem Domini, id est fidelem populum
spirituali dulcedine satiant. Habet et porta exterior
quatuor mensas, Synagoga scilicet, principes sacerdotum,
et seniores populi Scribas et Pharisaeos;
qui Pharisaei legis doctores vocati sunt. In utraque
ergo porta duae mensae sunt hinc, et duae inde, quia
sancta Ecclesia in sui exordio apostolos et prophetas
habuit, qui scilicet post apostolos orti sunt.
Nunc autem habet evangelistas, atque doctores.
Evangelistae sunt, qui gaudia coelestis patriae populis
nuntiant. Interioris autem portae, id est sanctae
Ecclesiae mensae holocaustum habent, quia sive
 in cordibus apostolorum atque prophetarum, sive
in mente evangelistarum et doctorum, ignis sancti
Spiritus exarsit, et ardet, qui omnem intentionem
simul et cogitationes absumit. Flamma etiam amoris
Dei quasi holocaustum totum simul quod invenit,
incendit. Mensae vero haec ex quadris lapidibus
factae sunt; quia dum quotidie sacri eloquii verba
meditantur, ad offerendum Domino orationis holocaustum,
quasi ex quadris lapidibus construuntur.
Verba enim sanctae Scripturae lapides quadri sunt,
quae ubique firmiter stant, et nusquam reprehenduntur.
Nam in omne quod praeteritum narrant, in
omne quod venturum praedicant, in omne quod spiritualiter
sonant, in omne quod moraliter annuntiant,
 quasi in diverso latere statum habent. Corda
itaque sanctorum mensae Dei sunt ad holocaustum
quadris lapidibus constructae, quia, qui verba
Domini semper cogitant, semetipsos Domino a carnali
vita mactant. Unde dicitur: Lex Dei ejus in
corde ipsius (Psal. XXXVI), etc. Cassiodorus: Lex
Dei ejus, id est praecepta Dei sunt in corde ipsius,
et quasi cor, consonant linguae. Et quid illi prodest?
hoc videlicet, quia non supplantabuntur gressus
ejus. Supplantare est, plantis foveam insidiarum
praetendere. Et est sensus: Verbum in corde liberat
a laqueis peccatoris, ut non supplantentur
gressus hominis Deum laudantis.
Procul dubio qui in lege Domini meditatur die
ac nocte etiam cum Propheta potest dicere: In
 corde meo abscondi eloquia tua, ut non peccem
tibi (Psal. CXVIII). Quasi diceret: Exquisivi mandata
tua, et etiam memoriae commendavi; et hoc
est in corde meo abscondi eloquia tua, recondita
abscondi, porcis videlicet et canibus. Cassiodorus:
Genus enim peccati est, obstinatis praedicare, et
ideo abscondi eloquia tua, ut non peccem tibi, qui
dicis: Nolite dare sanctum canibus: et margaritas
ante porcos ponere (Matth. VII). Vitium est enim secreta
mysteria indignis vulgare, et quasi Babyloniis
thesauros domus Domini ostendere; quod ab aliquo
fit vel adulatione, ut placeat ei cui divulgat;
vel avaritia, ut aliquid lucretur; vel jactantia, ut
plura scire videatur; vel loquacitate incauta, dum
sine judicio semel emissum volat irrevocabile verbum.
 Assumenda est enim disciplina silentii, ut
prius quis taceat, quam loquatur. Unde dicitur:
Sit omnis homo velox ad audiendum, tardus autem
ad loquendum, et tardus ad iram (Jac. I). Ideoque
Isaias cum ei dixisset Dominus, clama, non prius
clamavit, quam audiret, quid clamare deberet,
dicens: Quid clamabo (Isai. XL). Dominus etiam
in Evangelio comparat regnum coelorum thesauro
abscondito in agro; hic est thesaurus sapientiae, et
cognitionis, quem cum invenerit homo abscondit
in corde suo, nec divulgat (Matth. XIII); sicut Maria
conservabat omnia verba Domini conferens in
corde suo (Luc. II). Ut ergo supradictum est, corda
sanctorum mensae Dei sunt, qui verba Domini
 sine intermissione meditantur, ex quibus Ecclesiae
parvulos reficiunt. De his itaque lapidibus per
Isaiam dicitur: Lateres ceciderunt, sed quadris lapidibus
aedificabimus (Isai. IX). Ac si apertius diceretur:
Lateres ceciderunt, id est Judaei; sed quadris
lapidibus aedificabimus, id est sanctis apostolis,
et martyribus, et Ecclesiae doctoribus, quibus aedificatur
coelestis Jerusalem aedificium ex vivis et
electis lapidibus. De his populus Christianus, vestibulum
scilicet, mensas habet quatuor constructas;
quia fidem, vitam rectam, patientiam, benignitatem
de vita sanctorum in exemplum sumit. Solus
ergo Deus ab hominibus, atque ab omnibus coeli
beatorum spirituum ordinibus est adorandus, glorificandus,
et super omnia diligendus, qui in suae
 dilectionis Filio, id est in Christo, omnia restauravit
in angelis, et sanctis hominibus. De quo Jeremias
propheta Spiritu sancto edoctus, ait:
Qui facit terram in fortitudine sua, praeparat orbem
in sapientia sua, et prudentia sua extendit coelos
(Jer. X). Ac si diceret: Deus Pater facit terram
in fortitudine sua, de peccatoribus scilicet justos
facit et sanctos; et praeparat orbem ad serviendum
sibi in sapientia sua, hoc est in Filio, qui
fortitudo et virtus et sapientia ejus est; et prudentia
sua extendit coelos, doctrinam videlicet apostolorum
per universum mundum late diffundit. Ipse
enim dixit et facta sunt; ipse mandavit et creata
sunt (Psal. CXLVIII), sic loquens ad Filium: Faciamus
hominem ad imaginem et similitudinem nostram
 (Gen. I). De quo iterum propheta recte subjungit:
A voce sua dat multitudinem aquarum in
coelo, et elevat nebulas ab extremitatibus terrae (Jer. X).
Omnis doctrina Domini de coelestibus fluit. Unde
dicitur: Terra mota est, etenim coeli distillaverunt
a facie Dei Sinai, a facie Dei Israel (Psal. LXVII).
Augustinus: Terra mota est, id est terreni ad fidem
Christi excitati sunt; sed unde hoc? Etenim, id est
quia coeli, apostoli scilicet distillaverunt pluviam,
id est gratiam; et hoc a facie Dei, id est non a se,
sed a Deo qui in illis est. Sequitur: Mons Sina a
facie Dei Israel, subaudis, distillavit a facie Dei, et
prae aliis. Alia littera: Mons Sina distillavit a facie
Dei Israel: id est Paulus apostolus gentium, qui
plus omnibus stillavit doctrinae guttas, qui bene
 significatur per montem Sina, quia prius fuit generatus
in servitutem ex lege, quae fuit data in monte
Sina. Vel ita secundum eamdem litteram, quae
mons Sina a facie Dei Israel scilicet distillavit.
Idem sunt coeli et montes, id est idem scilicet
apostoli significantur per coelos et montes. Nec tamen
dicit montes, sed mons, idem significans singulari
numero quod plurali, sicut et alibi cum dicitur:
Coeli enarrant, et firmamentum annuntiat
(Psal. XVIII); idem significat per coelos et firmamentum.
Et est sensus: Mons Sina, id est apostoli
a facie Dei Israel distillaverunt. Quidam tamen
libri sunt Graeci et Latini, qui non habent talem
litteram, scilicet, Mons Sina a facie Dei Israel, sed
 habent, a facie Dei Sinai, a facie Dei Israel. Et est
sensus: Coeli, id est apostoli, distillaverunt a facie
Dei. Cujus Dei? Dei, videlicet Sinai, Dei Israel; id
est qui legem dedit populo Israel; quia qui dedit
per Moysen legem, qua terreret, dat et per apostolos
benedictionem qua liberet.
Quid distillaverunt coeli? Pluviam, id est doctrinam
gratia sancti Spiritus voluntariam, quae sine
meritis datur sola Dei voluntate. Ipse quippe genuit
nos voluntarie verbo veritatis (Jac. I). Hanc pluviam
segregabis, Deus, haereditati tuae, scilicet fidelibus in
quos pluvia proflua irrigatione descendit. Illa haereditas
infirmata est, id est agnovit se nihil esse
 ex se; tu vero perfecisti eam, quia virtus in infirmitate
perficitur (II Cor. XII). Aliter: Pluviam
voluntariam segregabis, Deus, haereditati tuae. Et hoc
quomodo fiet? Nam coeli distillaverunt, id est apostoli
distillabunt a facie Dei Sinai, id est a cognitione
Dei dantis legem in Sina, a facie Dei Israel.
Israel dico, non secundum carnem, sed veri Israel
recipientis gratiam, et non praesumentis de carnali
observantia. Ad hoc enim dedit legem, ut terreret
de se praesumentes; dedit et benedictionem, ut
liberaret in se sperantes. Dicat ergo David rex et
propheta: Pluviam voluntariam segregabis, Deus, haereditati
tuae, Coeli inquit, distillabunt. Et quid distillabunt?
Pluviam scilicet voluntariam, id est imbrem
verbi Dei voluntarie, et non per merita hominum
 attributum, quam segregabis, Deus, haereditati
tuae, id est tuis electis. Tantum pluviam illam
commendabis, quia non est omnium fides; et infirmata
est haereditas recognoscens peccata sua, et
nihil sibi tribuendum sentiens. Ipsa infirmatur, tu
vero, hoc est in rei veritate eam perfectam fecisti.
Unde Apostolus: Qui fui, inquit, persecutor, et blasphemus,
misericordiam consecutus sum (I Tim. I).
Vel sic: infirmata est haereditas in se ad tolerandas
tribulationes, tu vero confortasti eam, et sic perfectam
reddidisti. Dicat ergo Jeremias de Dei omnipotentia:
A voce sua dat multitudinem aquarum
in coelo, et elevat nebulas ab extremitatibus terrae
(Jer. X). Ac si apertius diceret: A voce sua dat
Deus in coelo, hoc est in Ecclesia, multitudinem
 aquarum, id est multiplicem sanctarum doctrinam
Scripturarum. Unde est illud: In voce cataractarum
tuarum (Psal. XLI), id est apostolorum et prophetarum.
Et elevat, inquit, nebulas ab extremitatibus
terrae, quia non superbos sed humiles, non
divites sed pauperes elegit praedicatores, apostolos
scilicet piscatores contemptibiles, ut tumentia
destruerent argumenta haereticorum ac philosophorum.
Unde dicitur: Infirma hujus mundi, et contemptibilia
elegit Deus, ut confundat fortia (I Cor. I).
Quisquis ergo mentem in superbiam elevat, praedicare
proximis non praesumat. Ille utique justitias
Domini annuntiare digne aliis poterit, qui in humilitate
fundatus fuerit. Unde est illud: Qui vult
 inter vos primus esse, sit omnium novissimus (Marc.
IX). Aliter enim nemo esse nubes poterit, id est
ad irrigandum corda audientium doctrina coelestis
pluviae idoneus aliter non erit. Isidorus :
Nebula inde dicta, unde et nubila, ab obnubendo,
hoc est, ab operiendo terram, sive quod volans
nubes faciat. Exhalant enim valles humidae nebulas,
et fiunt nubes; inde nubilum et nives. Nebulae autem
ima petunt, cum serenum est; summa vero,
cum nubilum. Dominus ergo, ut dictum est, elevat
nebulas ab extremis terrae; nebulas dico, quae
noverunt quibus pluvias impendant, et quibus suspendant;
sanctos videlicet apostolos, eorumque
 successores, qui secundum gratiam, et potestatem
sibi commissam spiritualibus corda fidelium imbribus
irrigant. Isti bene noverunt, quando, et quibus
praedicationis verbum proferre debeant. De quibus
dicitur: Mandabo nubibus meis ne pluant super eam
imbrem (Isai V), id est super gentem peccatricem
salutis doctrinam. Iterum Dei voluntatem facientibus
promittitur: Dabo vobis pluvias temporibus
suis (Lev. XXVI). Moyses quasi nubes pluviam desuper
infundebat, qui dicebat: Exspectetur sicut pluvia
eloquium meum, et descendant sicut ros super
fenum verba mea (Deut. XXXII). Et Isaias: Audi coelum,
et auribus percipe terra, quoniam Dominus
locutus est (Isai. I). Deus non educit pluviam coelestis
doctrinae a superbis consulibus, non a ducibus,
 non a divitibus, sed ab humilium cordibus
praedicatorum, apostolorum videlicet et doctorum;
quia beati pauperes spiritu, quoniam ipsis commissum
est regimen sanctae Ecclesiae, quae regnum coelorum
dicitur (Matth. V. Luc. VI). Unde Dominus
in Evangelio Deum Patrem glorificans, dicebat:
Confiteor tibi, Domine Pater coeli et terrae, quia abscondisti
haec a sapientibus et prudentibus, et revelasti
ea parvulis (Matth. XI), id est humilibus, et
simplicibus non de se, sed de tua misericordia praesumentibus.
Iterum Jeremias ad laudem Conditoris
subjungit, dicens: Fulgura in pluviam facit, et
educit ventos de thesauris suis (Jer. X). Fulgura
in pluviam Deus facit, cum arentia hominum
corda coruscanti doctrina terrificat et satiat. Ut
 ferunt, fulgura ex nubium collisione generantur,
sicut ex durioribus sibi complosis silicibus medius
ignis elabitur. Moyses et Josue nubes erant, quia
dum sibi colloquuntur, ex eorum sermonibus fulgura
micant. Jeremias quoque et Baruch sibi colloquentes
rutilantia mittunt fulgura.
Psalmista quoque Dei omnipotentiam considerans
dicebat: Educens nubes ab extremo terrae; fulgura
in pluviam fecit (Psal. CXXXIV). Augustinus: Has
nubes Deus non tantum de Israel misit, sed ab extremo
terrae excitat, et in fines orbis terrae mittit.
Sed quid de ipsis nubibus operatur? Fulgura videlicet
in pluviam fecit, id est minas ad misericordiam
flexit, de terroribus irrigavit. Praedicatores
 namque et terrent, et blandiuntur. Terrent, quando
aeterna supplicia minantur; mulcent, promittendo
aeterna gaudia; et ideo legitur, quod manna liquescebat
ad solem, et indurabatur ad ignem (Exod. XVI.
Sap. XVI). Manna enim coelitus datum figura est divini
eloquii; quod liquefit ad solem, dum mentes
fidelium futurae claritatis promissione glorificat,
cum ait: Fulgebunt justi sicut sol in regno Patris
mei (Matth. XIII). Induratur autem manna ad ignem,
dum mentes peccantium nescias futurae poenae comminatione
advertit, dicens: Omnis arbor, quae non
facit fructum bonum, excidetur, et in ignem mittetur
 (Matth. III). Ideo in veteri lege in summi pontificis
veste erat, coccus bis tinctus qui habet speciem
ignis (Exod. XXVIII). Ignis vero duo facit. Urit
scilicet, et lucet; quia praedicator peccantium cor
adurere debet fulgure, et terrore comminationis,
et piorum mentes confovere promissione aeternae
lucis. Inde est, quod baculus pontificis ex inferiori
parte pungit, superius in anteriora extenditur;
quia praedicator pungere debet vitia carnis, et mentis
vires in anteriora dirigere; ita tamen ut ad sui
considerationem semper redeat, ne cum aliis praedicaverit,
ipse reprobus efficiatur (I Cor. IX). Et in
principio sui sermonis accusator sit sui, ne videat
festucam in oculo alterius, trabem gestans in suo
(Matth. VII). Deus ergo, ut promissum est, fulgura
 in pluviam facit, quia in praedicatione humilium audientium
corda spirituali doctrina satiat, et metu
suppliciorum terrificat.
Praemiorum demulcet promissione, et suppliciorum
terret denuntiatione. Isidorus : Nubes dictae
ab obnubendo, id est operiendo coelum; unde et
nuptae dicuntur, quod vultus suos velent. Inde et
Neptunus quod nubat, id est mare et terram
tegat. Nubem autem aeris densitas facit. Venti
enim aerem conglobant, nubesque faciunt; Unde
est illud: Atque in nubem cogitur aer.  Tonitruum
dictum, quod sonus ejus terreat; nam tonus
sonus. Qui ideo interdum tam graviter concutit
omnia, ita ut coelum discidisse videatur, quia cum
 procella vehementissimi venti nubibus se repente
immiserit, turbine invalescente exitumque quaerente,
nubem quam excavavit, impetu magno
praescindit, ac sic cum horrendo fragore defertur
ad aures. Quod mirari quis non debeat, cum vesicula
animalis quamvis parva, magnum tamen sonitum
displosa emittat. Cum tonitruo autem simul et
fulgura apparent, sed fulgur celerius videtur, quia
clarum est, tonitruum autem ad aures tardius pervenit.
Lux autem quae apparet ante tonitruum,
fulgetra vocatur; quae, ut diximus, ideo ante videtur,
quia clarum est lumen . Fulgur et fulmen
ictus coelestis jaculi a feriendo sunt dicti.
Fulgere enim ferire est atque percutere. Fulmen
autem collisa nubila faciunt; nam rerum collisio
 ignem creat, ut in lapidibus cernimus, vel attritu
rotarum, vel in silvis arborum. Simili modo in
nubibus fit ignis; unde et prius nubila sunt, deinde
ignes. Ex vento autem et igne fulmina in nubibus
dicitur fieri, et impulsu ventorum emitti; ideo autem
fulminis ignis majorem habet vim ad penetrandum,
quam noster ignis, qui nobis in usum est;
quia ex subtilioribus elementis factus est. Tria sunt
autem ejus nomina, id est fulgur, fulgor, et fulmen.
Fulgur quia tangit, fulgor quia incendit et urit;
fulmen, quia findit, ideoque cum ternis radiis fingitur.
 Iterum Jeremias propheta de Dei omnipotentis
operibus subjungit, dicens: Et educit ventum de
thesauris suis (Jer. X), hoc est de humilium cordibus
ventum sapientiae producit, qui eosdem simplices
et humiles ad praedicandam suae fidei doctrinam
mittit. In ipsis enim thesauri sunt absconditi
sapientiae et scientiae Dei. Tunc ergo Deus ventum
profert de thesauris suis, eum per eosdem humiles,
apostolos scilicet et evangelistas, aliosque doctores,
secretorum suorum mysteria cunctis per orbem
annuntiat populis. Venti quippe qui terras perflant,
horum spiritualium ventorum figuram gerunt. Huic
simile est, quod ait Psalmista: Qui producit ventos
de thesauris suis (Psal. CXXXIV). Praedicatores nubes
sunt et venti; nubes videlicet propter carnem, venti
 propter spiritum. Nubes videntur, venti sentiuntur,
et non videntur. Et quia caro de terra est, ideo
dicitur, quod nubes excitat ab extremo terrae, sed
spiritus hominis ignoratur unde veniat. Unde recte
dicitur: Qui producit ventos de thesauris suis. Vel
propter aliud venti dicuntur apostoli, scilicet quia
totum mundum velociter percurrunt. Ad litteram,
ut ait beatus Isidorus : Ventus est aer commotus
et agitatus; et pro diversis partibus coeli nomina
diversa sortitur; dictus autem ventus, quod sit
vehemens et violentus. Vis enim ejus tanta est, ut
non solum saxa, et arbores evellat, sed etiam coelum,
et terram conturbet, maria commoveat. Ventorum
quatuor principales spiritus sunt, quorum primus
ab oriente Subsolanus, a meridie Auster, ab occidente
 Favonius, a septentrione ejusdem nominis
ventus aspirat, habentes hinc inde geminos ventorum
spiritus. Subsolanus a latere dextro Vulturnum
habet; a laevo Eurum; Auster, a dextris Euroaustrum
habet, a sinistris Austroafricum. Favonius
a parte dextera Africum, a laeva Corum. Porro
Septentrio a dextris Circium, a sinistris habet
Aquilonem. Hi duodecim venti mundi globum circumagunt,
quorum nomina propriis ex causis signata
sunt. Nam Subsolanus vocatur, eo quod sub
ortu solis nascatur. Eurus, eo quod ab Eoo flat
, id est ab oriente. Est enim conjunctus
Subsolano. Vulturnus vocatur, quia alte
tonat; de quo Lucretius:
 Altitonans Vulturnus, et Auster fulmine pollens.
(LUCR, V, 744.)Auster ab hauriendo aquas vocatus, unde et crassum
aerem facit, et nubila nutrit. Hic Graece 
appellatur, propter quod interdum corrumpat aerem.
Nam pestilentiam, quae ex corrupto aere nascitur,
Auster flans in reliquas religiones transmittit; sed
sicut Auster pestilentiam gignit, sic Aquilo repellit.
Euroauster dictus, quod ex una parte habeat Eurum,
et ex altera Austrum. Austroafricus, quod junctus
sit hinc inde austro et Africo. Ipse est et Libonotus,
quod sit ei Libs hinc, et inde Notus. Zephyrus,
Graeco nomine appellatur, eo quod flores et germina
 ejus flatu vivificentur. Hic Latine Favonius dicitur,
propter quod foveat quae nascuntur. Austro autem
flores solvuntur, a Zephyro, id est Favonio fiunt.
Favonius nuncupatur, eo quod foveat fruges ac
flores. Hic Graece dicitur , quia plerumque
vere flat. Unde est illud:
Et Zephyro putris se gleba resolvit.
(VIRG, Georg., I, 43)Africus a propria regione vocatur. In Africa enim
initium flandi sumit. Corus est, qui ab occidente
aestivo flat, et vocatur Corus, quod ipse ventorum
circulum claudat, et quasi chorum faciat. Septentrio
dictus, eo quod a circulo septem stellarum
consurgit, quae vertente se mundo resupinato capite
ferri videntur. Circius dictus, eo quod Coro sit
 junctus. Hunc Hispani Gallecum vocant, eo quod
eis a parte Galleciae efflat. Aquilo dictus, propter
quod aquas stringat et nubes dissipet; est enim
gelidus ventus et siccus. Ideo et Boreas vocatur,
quia ab Hyperboreis montibus flat. Inde enim origo
ejusdem venti est, unde et frigidus est. Natura
enim omnium septentrionalium ventorum frigida et
sicca est, australium humida et calida. Ex omnibus
autem ventis duo cardinales sunt: Aquilo 
scilicet et Auster.
His breviter a beato Isidoro de ventorum naturis
et diversitatibus dictis, ad ea, quae superius omisimus,
necesse est ut redeamus. Venti ergo qui
terras perflant, in thesauris Dei non sunt, quia
eorum natura manifesta est; sed sunt thesauri ventorum,
 id est spirituum; spiritus videlicet sapientiae
et intellectus, spiritus consilii et fortitudinis,
spiritus scientiae et pietatis, et spiritus timoris Domini
(Isai XI). Hi autem thesauri plenissime sunt
in Christo absconditi, qui est fons omnium bonorum,
Sunt et in cordibus servorum ejus per partes. Ab
ipsius summi thesauri plenitudine oritur, ut alius
sit sapiens, alius fidelis, alius humilis, alius castus,
alius charitate plenus, alius sobrius, alius orationi
et divinae contemplationi deditus, alius in eleemosynis
largus, alius hospitalitati et misericordiae
operibus intentus, alius adversa hujus mundi patienter
sustinens, alius divitias contemnens, et
propter aeternam remunerationem libenter paupertatem
 amplectens. Dicat iterum Jeremias propheta
de fortitudine et sapientia, et prudentia Dei Patris.
Qui facit, inquit, terram in fortitudine sua, praeparat
orbem in sapientia sua, et prudentia sua extendit
coelos. Tres quodammodo virtutes assumens
propheta, fortitudinem, scilicet, sapientiam, et
prudentiam, unicuique propria opera distribuit,
fortitudini videlicet terram; sapientiae orbem terrarum,
prudentiae coelum; in nostra ergo terra,
de qua dictum est: Terra es, et in terram ibis
(Gen. III), necessariam habemus fortitudinem Dei
sine qua impossibile est exsequi quae repugnant
carni. Cum autem, ut ait Apostolus, mortificata
 fuerint nostra membra super terram (Colos. III),
tunc caro parebit voluntati spiritus. Spiritu enim
carnis facta mortificantur, quia sicut in Job scriptum
est, statuit Deus terram super nihilum; quo
constat, fortitudine illius in medietate mundi terrae
libram sustineri.
Qui extendit, inquit, aquilonem super vacuum, et
appendit terram super nihilum (Job XXVI). Gregorius
: Aquilonis nomine in sacro eloquio
appellari diabolus solet, qui, ut torporis frigore
gentium corda constringeret, dixit: Sedebo in
monte testamenti in lateribus aquilonis. (Isai. XIV).
Qui super vacuum extenditur, quia illa corda possidet,
quae divini amoris gratia non replentur. Sed tamen
omnipotenti Deo suppetit, etiam vasa diaboli cunctis
 virtutibus vacuae suae gratiae munere implere, in
eisque divini timoris soliditatem ponere quos nulla
conspicit rectitudinis actione roborari. Unde apte
subjungitur: Qui appendit terram super nihilum.
Quid enim terrae nomine, nisi sancta Ecclesia designatur.
quae dum verba praedicationis suscipit,
fructum boni operis reddit? De qua per Moysen dicitur:
Audiat terra verba ex ore meo (Deut. XXXII).
Et iterum: Exspectetur sicut pluvia eloquium meum
(ibid.). Et quid per nihilum nisi gentiles populi designantur?
De quibus per Isaiam dicitur: Omnes
gentes velut nihilum et inane reputatae sunt ei (Isai. XL).
In eo ergo nihilo terra suspenditur, quo prius vacua
ab aquilone tenebatur; quia illa corda gentilium
repleta sunt charitate Dei, quae pressa prius
 fuerant torpore diaboli. Mortificemus ergo membra
nostra quae sunt super terram, id est carnis
vitia, et vivificentur per Dei gratiam virtutes in
uniuscujusque nostrum anima; ut habitaculum cordis
nostri claudatur diabolo et aperiatur Christo. Potest
vero et per hoc vacuum, Judae infidelitas; et
per terram, sicut diximus, sanctae Ecclesiae fructificatio
designari. Vir ergo sanctus causam Judae
pereuntis aspiciat, et gentilitatis merita ad veniam
redeuntis cernat; et dicat: Qui extendit aquilonem
super vacuum, et appendit terram super nihilum.
Nam quia Judaeorum corda fide vacua, diabolo sunt
subdita, extendit aquilonem super vacuum. Quia
vero nullis existentibus meritis, super gentes Dominus
 fundavit Ecclesiam, quae per Prophetam
nihil ante conversionem sunt vocatae, apte secutus
adjunxit; appendit terram super nihilum. Hoc etiam
loco satis congruere potest, quod ait Psalmista:
Pro nihilo salvos facies illos (Psal. LV).
Si ergo, ut supra dictum est, membra nostra, quae
sunt super terram mortificaverimus, ventus aquilo a
nobis longius repelletur, et in membris Ecclesiae
computabimur, et anima nostra a Spiritu sancto inhabitabitur
. Orbem terrarum Graece ciromines
dicitur, id est, inhabitata. Scio animam inhabitatam,
scio et derelictam. Si enim non habet Deum Patrem,
 et Filium dicentem: Ego et Pater unum sumus
(Joan. X), et ad meum dilectorem veniemus, et
mansionem apud eum faciemus (Joan. XIV): et Spiritum
sanctum qui ab utroque procedit, vere deserta
est. Illa autem anima inhabitata est, quae
Deo plena est, et habet Christum et Spiritum Domini.
Hinc David in Psalmo confessionis ait: Spiritu
principali confirma me. Spiritum rectum innova
in visceribus meis. Spiritum sanctum tuum ne auferas
a me (Psal. L). Haec ad probationem ejus reduximus,
quo inhabitata, id est orbis terrarum in
sapientia Dei fabricata sit. Nam sicut scriptum est:
Sapientia auxiliatur justo super decem potestatem
habentes in civitate (Eccle. VII). Sapientiam enim et
disciplinam qui abjicit infelix est, et vana spes ejus,
 et labores ejus insensati, et inutilia opera (Sap. III).
Laboremus ergo, fratres charissimi, ut anima nostra
a Deo Patre, ejusque Filio et Spiritu sancto
sit inhabitata, et erigatur ejus sapientia. Cecidit
enim venientibus nobis de sublimi in hunc lacum
miseriarum, postquam peccavimus. Denique quicunque
est in isto orbe, ante correctionem cecidit.
Omnes enim corruimus per peccatum in orbem terrarum,
sed Dominus elevavit jacentes, et in prudentia
sua extendit coelos, id est animos. Non fortitudo,
non sapientia in coeli extensione assumpta
est. Unde dicitur: Dominus fundavit terram, praeparavit
autem coelos prudentia (Prov. III). Est ergo
aliqua prudentia Dei, quam nolo ut extra Christum
requiras, quia omnia quae Dei sunt, Christus
 est (Colos. III). Ipse sapientia, ipse fortitudo, ipse
justitia et sanctitas, prudentia ejus est. Sed cum
unum sit in subjacenti, pro varietate sensuum diversis
vocabulis nuncupatur. Aliud significat sapientia
atque aliud justitia; quando enim sapientia dicitur,
disciplinis te humanarum divinarumque rerum instituit;
quando justitia, distributor et judex meritorum
significatur. Ita ergo prudentiam ejus hic
intellige, cum doctrina est, et demonstratio bonarum
aut malarum rerum, aut utrarumque. Sic enim
extendisse coelum dicitur in prudentia sua. Unde
dicitur: Extendi verba mea, et non attendistis (Prov.
I). Asserit enim quamdam esse verborum extensionem,
ut coeli. Unde est illud:
 Extendens coelum sicut pellem; qui tegis aquis superiora
ejus (Psal. CIII). Ac si diceret: Tu es Deus extendens
coelum. Ad litteram coelum quasi tectum mundi
extendit Deus; facit enim amplum firmamentum, ut
tegat orbem terrarum et hoc sicut pellem, id est,
non labore aliquo, ut tu homo tuum tectum extendis;
sed tam facile, ut pellem quis. Dum vero ait
Sicut pellem, designat etiam ipsum esse operaturum
 omnium quae circa omnia sunt. Mystice
etiam potest legi, et pendet ex illa sententia
qua supradictum est, induisse eum Ecclesiam.
Sed quomodo fecit ut hanc indueret, converso ad
 ipsum sermone, exponit dicens: Tu es extendens
coelum sicut pellem. Figuratis sacramentis exponit,
quando Ecclesia facta est lux, et sine macula vel
ruga. Per coelum enim Scriptura sacra accipitur;
per pellem, quae mortuis animalibus detrahitur,
mortalitas praedicantium intelligitur. Unde primi
parentes nostri, Adam scilicet et Eva, post transgressionem
facti mortales, induti sunt tunicis pelliceis.
Verbum tamen Dei aeternum est, et Deus
apud Deum. Et quia in sapientia Dei non cognovit
mundus Deum; per stultitiam praedicationis, id est
per mortales praedicatores, qui stulti videbantur,
salvat Deus credentes, et in mortali homine, facit
agnosci Verbum immortale (I Cor. I). Bene etiam
pellibus comparantur praedicatores, quia sicut mortuis
 animalibus major usus pellium est, ita verbum
Dei in tantum per praedicatores, imo etiam
post eos magis innotuit. Mortui enim sunt prophetae
et apostoli; quae autem dixerunt, stant; modo tamen
dicitur sermo eorum mortuorum, quia post
mortem plus ipsi innotuerunt. Prophetas enim vivos
sola Judaea habet, mortuos omnes gentes, quibus
extenderunt eorum sermo ut in eo legamus,
post ut liber plicabitur. Et est sensus: Quando fecisti
ut indueres. Ecce tu es Deus extendens coelum,
id est Scripturam sacram, ut tegat orbem omnem
terrarum, et per eam cognoscatur aeternum Dei
verbum. Extendens dico, sicut pellem, id est, per
mortales praedicatores. Verbum enim Dei quod ubique
erat, sed mundus eum non cognovit (Joan. I),
 per mortales coepit nosci, et post eos magis innotuit.
Extenditur ergo anima nostra, ut supradictum
est, quo prius fuerat contracta. Qui autem coelestem
hominem portant, coeli sunt. Si autem ad peccatorem
dicitur: Terra es, et in terram ibis (Gen. III),
cur non dicitur ad justum: Coelum es, et in coelum
ibis? Aut si propter coitum ei, qui portat imaginem
choici dicitur ei: Terra es, et in terram ibis; cur propter
coelestem ei qui portat imaginem coelestis, non
dicatur, Coelum es, et in coelum ibis? Unusquisque
nostrum aut coelestia facta habet, aut terrena. Si
terrena sunt, ad cognatam sibi terram deducunt
eum qui thesaurizat in terra, et non in coelo; si
 vero coelestia, thesaurizatorem suum ad propinquam
sibi regionem perducunt. Ad hoc ergo Deus
Pater per dilectissimum Filium suum, sanctos apostolos
in universas mundi partes misit, ut de terrenis
coelestes, de carnalibus spirituales, de peccatoribus
justos facerent, eorumque mores ad serviendum
Deo spiritualiter instituerent, sicut beatus Job,
eorumdem apostolorum a Judaea repulsionem in
spiritu praevidens loquebatur, dicens:
 Non calcaverunt eam filii institutorum, nec pertransivit
per eam leaena (Job XXVIII). Gregorius :
In cunctis Latinis codicibus  institutores positos
reperimus, in Graecis vero negotiatores invenimus.
Ex qua re colligi valet, quod hoc in loco
pro institoribus, institutores scriptores quique ignorando
posuerunt. Institores enim negotiatores dicimus,
pro eo quod exercendo operi instant. Sed
uterque sermo, licet in voce dissonet, intellectu tamen
non discrepat; quia omnes, qui fidelium mores
instituunt, spirituale negotium gerunt, ut cum praedicationem
suis auditoribus praebent, ab eis fidem,
et opera recta percipiant, sicut de sancta Ecclesia
scriptum est: Sindonem fecit, et vendidit (Prov. XXXI).
De qua et paulo post illic subditur. Vidit quod bona
 est negotiatio ejus. Quid ergo hoc loco institores,
nisi prophetae sancti vocati sunt, qui Synagogae
mores ad fidem instituere prophetando curaverunt?
Quorum nimirum filii sancti apostoli nuncupantur,
qui, ut Deum hominem crederent, ad eamdem fidem
ex eorum sunt praedicatione generati; de quibus
sanctae Ecclesiae per Psalmistam dicitur: Pro patribus
tuis nati sunt tibi filii; constitues eos principes
super omnem terram (Psal. XLIV). Cassiodorus:
Hic dicit quanto incremento sponsa, id est sancta
Ecclesia profecerit. A prole commendat, quasi diceret:
Adducentur; nam pro patribus tuis, id est
pro antiquis patribus idolorum cultoribus, nati sunt
tibi filii, id est apostoli principes praedicationis.
Augustinus: Pro patribus tuis nati sunt tibi filii, id
 est post prophetas apostoli, et post apostolos et pro
apostolis episcopi, et alii doctores quos Ecclesia genuit,
et in sede Patrum constituit. Unde sequitur:
Constitues eos principes super omnem terram, etc.
Pro patriarchis ergo et prophetis sanctae Ecclesiae
nati sunt filii, id est sancti apostoli. Sed quia a
Judaeis repulsi, a Synagogae finibus sunt egressi,
recte nunc dicitur: Non calcaverunt eam, Synagogam
scilicet, filii institorum. Si praedicatores sancti
ejusdem Synagogae vitia calce virtutis premerent,
eam utique calcarent. Si autem institores, eosdem
sanctae Ecclesiae praedicatores accipimus, institorum
filios pastores ac doctores, qui apostolorum viam
secuti sunt; nihil obstat intelligi, qui Synagogam
 minime calcaverunt, quia dum eorum patres, id
est apostoli, ab illa repulsi sunt, ipsi quoque et ab
ejus revocatione cessaverunt. Per quam videlicet
Synagogam leaena non pertransivit, quia sancta
Ecclesia collectioni gentium dedita, nequaquam se
ad illum Judeae populum diutius occupavit. Recte
autem Ecclesia leaena nuncupatur; quia male viventes
in vitiis ore sanctae praedicationis interfecit.
Unde et ipsi primo praedicatori, quasi hujus leaenae
 ori dicitur: Macta et manduca (Act. X). Quod mactatur
quippe, a vita occiditur. Id vero quod comeditur,
in comedentis corpore commutatur. Macta
ergo et manduca dicitur, id est a peccato eos in quo
vivunt, interfice, et a se ipsis in tua illos membra
converte. Et quia haec Ecclesia corpus est Domini,
ipse etiam Dominus Jacob voce leo vocatur ex se,
et leaena vocatur ex corpore, dum ei sub Judae specie
dicitur: Ad praedam, fili mi, ascendisti (Gen.
XLIX): requiescens ut leo accubuisti, et quasi leaena,
quis suscitabit eum? Haec igitur leaena, nequaquam
dicitur, quod Judaeam non transiit, sed dicitur, non
pertransiit. Sic ait beatus Job: Non pertransivit
per eam leaena (Job XXVIII). Apostolis quippe praedicantibus
prius ex Judaea tria millia, postmodum
 vero quinque millia crediderunt (Act. II, IV). Leaena
itaque, id est Ecclesia per Synagogam transit, sed
non pertransiit, quia ex illa ad fidem aliquantos
rapuit, sed tamen illum infidelem populum a perfidia
funditus non exstinxit. Sed quod saepe jam diximus,
leaena, id est primitiva Ecclesia repulsa ab
infidelitate Judaeorum deflexit ad vocationem gentium.
Unde adhuc de eadem leaena, id est sancta
Ecclesia dicitur: Ad silicem extendit manum suam,
subvertit a radicibus montes (Job XXVIII). Manum
quippe ad silicem leaena extendit, quia ad duritiam
gentium brachium suae praedicationis Ecclesia misit.
Unde et idem beatus Job passionis suae historiam
in nobis gentibus praesciens texendam dixit:
 Scribantur haec stylo ferreo in plumbi lamina, vel
celte sculpantur in silice (Job XIX). Quid vero hoc
loco montes, nisi hujus saeculi potestates accipimus,
qui pro terrena substantia altum tument: De
quibus Psalmista ait: Tange montes, et fumigabunt
(Psal. CXLIII). Cassiodorus: Domine, de tua gratia
tange montes, id est relationes terrae unitas
granditates, id est superbos; et fumigabunt, fatebuntur
scilicet peccata sua. Gregorius : Montes
a radicibus sunt eversi, quia, praedicante sancta
Ecclesia, summae hujus saeculi potestates in adoratum
omnipotentis Dei ab intima cogitatione ceciderunt.
Radices enim montium sunt cogitationes intimae
superborum; et a radicibus montes cadunt,
quia ad colendum Deum potestates saeculi ab intimis
 cogitationibus prosternuntur. Dicat ergo beatus
Job de leaena, id est de primitiva Ecclesia: Ad silicem
extendit manum suam, subvertit a radicibus montes:
quia, dum duritiam gentium sancta apostolorum
praedicatio petiit, superborum altitudinem funditus
extraxit.
Ad hoc enim Dei Filius discipulos suos misit, ut
tam in sublimibus quam in humilibus hujus mundi
hominibus gladio verbi Dei vitia resecarent, mores
componerent, et ab eorum cordibus inutiles ac
perversas funditus cogitationes evellerent. Unde
Jeremias ait: Maledictus homo, qui prohibet gladium
 suum a sanguine (Jer. XLVIII). Ac si diceret:
Maledictus qui verbo Dei carnalia praecidere negligit
vitia, tam in se quam in subditis. Unde beatus
Gregorius : Gladium a sanguine prohibere,
est praedicationis verbum a carnalis vitae interfectione
retinere. De quo dicitur: Gladius meus devorabit
carnes  (Deut. XXXII). Hinc Paulus ait:
Contestor hodie, quia mundus sum a sanguine omnium.
Non enim subterfugi, quominus annuntiarem
omne consilium Dei vobis (Act. XX). Potest etiam
hoc carnaliter viventibus convenire, qui luxum
saeculi sequuntur, et corpus suum castigare et servituti
subjicere negligunt, secundum illud: Qui
autem sunt Christi, carnem suam crucifixerunt cum
vitiis, et concupiscentiis (Gal. V). Sine sanguinis
 enim effusione non fit remissio peccatorum (Hebr. IX).
Caro etiam et sanguis regnum Dei possidere non
possunt (I Cor. XV). Maledictus ergo qui prohibet
gladium, id est verbum Dei a sanguine, quo scilicet
animatur materia peccatorum. Sciendum est ergo,
quia quidquid in membris nostris carnale et terrenum
inolevit, resecandum est gladio verbi Dei.
Sed quod sine gravi gemitu dicere non possumus,
nonnulli ecclesiastici viri inutilia libenter loquuntur,
et quae multorum auditioni prodesse poterant,
negligenter tacent; qui causa amoris Dei et proximi
superflua tacere et bona gratis loqui indesinenter
debuerant. Voluntarie quippe Dei praecepta
populis praedicabat ille qui dicebat: Annuntiari
justitiam tuam in ecclesia magna, ecce labia mea
 non prohibebo: Domine, tu scisti (Psal. XXXIX). Ac
si diceret: Annuntiavi. Haec dicit in membris, id
est in persona membrorum; quasi diceret: Prius
per me locutus sum, post et in membris annuntiavi
aliis justitiam tuam esse, id est quae a te est
justitia. Annuntiavi justitiam tuam in Ecclesia
magna, quae est in toto orbe terrarum, non parva,
ut fuit prius; et si quid insurget, timor non prohibebit
me loqui, et hoc est: Ecce labia mea non
prohibebo loqui. Quasi diceret: Non habeo in solo
corde, ut timore taceam. Hoc dicit contra timorem
mundanum; quasi diceret: Sine simulatione etiam
id agam, quia, Domine, tu scisti cor meum. Quasi
dicat: Labia mea sonant hominibus, sed tu, Domine,
 nosti cor meum. Hoc dicit, ne in solis labiis esset
annuntiatio: quia corde creditur adjustitiam, ore autem
confessio fit ad salutem (Rom. X). Et dicit hoc
contra simulationem. Vel sic: O Domine, non prohibebo
labia mea: tu scis, quod timor non prohibet
me loqui. Vel sic: Non prohibebo labia mea,
et hoc per te est, quia tu, Domine, scisti, id est ita
praedestinasti futurum. Et ad hoc non sum piger
qui justitiam tuam non abscondi in corde meo, sed
veritatem tuam, et salutare tuum dixi. Non abscondi
in corde meo, quando potui prodesse aliis, justitiam
tuam, vel meam; id est fidem confessus sum,
 non coelo tuum, id est salvationem tuam dixi. Augustinus:
Vel veritatem tuam, et salutare tuum, id
est Christum, dixi, id est praedicavi, nec propter
multos conciliantes dimisi. Viri ergo Ecclesiastici,
ut supra dictum est, libenter populis justitiam Dei
praedicare debent, et summopere cavere, ne aut
indocti inordinata proferant, aut negligenter necessaria
auditoribus taceant, sed in omnibus, ut
apostolicae doctrinae normam sequi valeant, studere.
Hos nimirum electos de gentibus praedicatores
Hiram de Tyro artifex praefigurabat, quem rex
Salomon adjutorem sui operis assumpsit (III Reg.
VII. II Paral. II). Mater vero ejus vidua praesentem
Ecclesiam designabat, pro qua Dei et Virginis
 Filius misericorditer animam posuit, et in coelum
ascendens, eam in terris peregrinantem quasi viduam
reliquit, cujus filii sunt praedicatores post
apostolos electi. Unde dicitur: Pro patribus tuis
nati sunt tibi filii (Psal. XLIV), etc. Et fixit Hiram
duas columnas aereas, decem et octo cubitorum
altitudinis: et linea duodecim cubitorum ambiebat
columnam utramque (III Reg. VII). Linea ergo duodecim
cubitorum quae utramque ambiebat columnam,
doctrina est apostolorum. Norma igitur apostolicae
institutionis ambit columnam utramque, cum
doctores sancti Judaeis vel gentibus praedicare jussi,
ea tantum facere et docere curant, quae per apostolos
accepit et didicit Ecclesia. Nam qui aliter
vivere vel docere voluerit, et apostolicam doctrinam
 spernere, non est columna in templo Dei;
quia cum apostolica statuta sequi contemnit, vel
exilitate inertiae, vel grossitudine elationis, duodecim
cubitorum lineae non convenit. Duae igitur
columnae apostolos et cunctos Ecclesiae doctores significant,
fortes fide et opere, et erectos contemplatione.
Duae autem sunt, ut praeputium et circumcisionem
praedicando in Ecclesiam introducant.
Deus igitur qui non solum per Judaeos, sed etiam
per gentiles ad sui nominis gloriam templum aedificare
voluit, ipse post apostolos, praeclaros de gentibus
ad aedificandam Ecclesiam suam doctores elegit,
sicut beatus Job Deum laudans, inter caetera dicit:
Qui aufert stellas pluviae, et effundit imbres ad instar
 gurgitum, qui de nubibus fluunt (Job XXXVI).
Gregorius : Duo in hac vita sunt genera justorum:
unum videlicet bene viventium, sed nulla
docentium; aliud vero recte viventium, et eadem
recta docentium. Sicut et in coeli facie aliae stellae
prodeunt, quas mille pluviae subsequuntur; aliae
vero, quae arentem terram magnis imbribus infundunt,
ut est Arcturus, Orion et Hyades. Igitur
quoties in sancta Ecclesia recte quidam vivunt, sed
tamen praedicare eamdem rectitudinem nesciunt;
stellae quidem sunt, sed in siccitate aeris natae; quia
per exemplum bene vivendi, lucere caeteris possunt,
 sed praedicationis verbum pluere nequeunt. Cum
enim in ea quidam et recte vivunt, et aliis eamdem
rectitudinem verbis praedicationis influunt, quasi ad
proferendas pluvias in coelum, stellae producuntur,
quae sic vitae suae meritis luceant, ut etiam sermone
praedicationis pluant. An non in hoc coelo astrum
pluviae Moyses exstitit, qui cum de supernis emicuit,
corda peccantium, quasi arentem inferius terram,
sanctae exhortationis pluvia ad ubertatem germinis
infudit? An non Isaias astrum pluviae ostensus est,
qui in eo quod lucem veritatis praevidens tenuit,
siccitatem infidelium prophetando annuntians rigavit?
An non Jeremias et prophetae caeteri velut in
coelo positi, stellae pluviae fuerunt, qui in praedicationis
culmine erecti, dum pravitatem peccantium
 libere increpare ausi sunt, quasi verborum guttis
obcaecationis humanae pulverem rigando presserunt?
Quorum videlicet animas ab hac corruptibili carne
susceptas, quia ex praesenti vita superna judicia
auferunt, quasi a coeli facie stellae pluviae subtrahuntur.
Et occulte astra redeunt, dum peractis
suis cursibus sanctorum animae in thesauris dispositionis
intimae reconduntur. Sed quia terra aresceret,
si, subductis stellis, pluviae superna funditus
fluenta cessarent , id est si, postquam subductis
antiquis patribus, exteriora legis praedicamenta
tacuissent. Stellas igitur pluviae abscondit, et ad
instar gurgitum imbres fudit, qui  dum praedicatores
legis ad secreta et intima intulit, persequentium
dicta uberior vis praedicationis emanavit.
 Possunt quoque per stellas pluviae sancti Apostoli
designari, de quibus Judaeae reprobatae per Jeremiam
dicitur: Prohibitae sunt stellae pluviarum, et
serotinus imber non fuit (Jer. III). Stellas ergo pluviae
Dominus abstraxit, atque ad instar gurgitum
imbres fudit, quia cum de Judaeae praedicantes apostolos
abstulit, doctrina novae gratiae mundum rigavit.
Quod utrumque factum in Ecclesia potest
convenienter intelligi; quia cum, solutis corporibus
ad secretos supernorum sinus, apostolorum animas
transtulit, quasi a coeli facie stellas pluviae abscondit.
Sed, ablatis pluviae stellis, in more gurgitum
imbres dedit, quia etiam, reductis ad superna apostolis,
expositorum sequentium linguas fluenta divinae
 scientiae diu abscondita largiori effusione patefecit.
Nam quod illi sub brevitate locuti sunt, hoc
exponendo isti, multipliciter asserunt. Unde et
non immerito ipsa expositorum praedicatio gurgitibus
comparatur; quia dum multorum praecedentium
dicta colligunt, ipsi in eo quod astruunt, profundius
dilatantur. Nam dum testimonia testimoniis
jungunt, quasi ex gurgitibus gurgites faciunt; quorum
verbis dum gentilitas quotidie docetur, quia
peccatorum mens coelestem scientiam accipit, quasi
stans in terra aqua gurgites ostendit. Sed quia nequaquam
se eisdem apostolis expositores in scientia
 praeferunt; cum exponendo latius loquuntur, meminisse
incessanter debent, per quos ejusdem
scientiae invectiones acceperunt. Unde et apte subjungitur:
Qui de nubibus fluunt. Hi quippe gurjites
de nubibus fluunt, quia a sanctis apostolis vis intelligentiae,
si non inciperet, nequaquam per ora doctorum
largior emanaret. In Scriptura enim sacra
aliquando per nubes mobiles quique homines, aliquando
prophetae, aliquando apostoli designantur.
Per nubes quippe mobilitas humanae mentis exprimitur,
sicut Salomon ait: Qui observat ventum non
seminat; et qui observat nubes, nunquam metet
(Eccle. II). Ventum procul dubio immundum spiritum,
nubes vero subjectos ei homines appellat;
quos toties huc illucque impellit et revocat, quoties
 tentatio ejus eorum corda suggestionum flatibus
alternat. Qui igitur ventum observat, non seminat;
quia qui tentationes venturas metuit, cordi bona
opera non praeponit.  Et qui considerat nubes,
non metet; quia is, qui ante humanae mutabilitatis
terrorem trepidat, mercede se aeternae
retributionis privat. Per nubes prophetae figurantur
sicut per Psalmistam dicitur:
Tenebrosa aqua in nubibus aeris (Psal. 17). Augustinus:
Tenebrosa aqua in nubibus aeris, id est obscura
doctrina in prophetis et in omnibus praedicatoribus,
qui a terrenis elevati, inferioribus compluunt verbum
Dei. Obscura dico prae fulgore qui erit in conspectu
ejus, id est in comparatione fulgoris qui erit in manifestatione
ejus. Nunc enim per speculum videmus,
 tunc autem facte ad faciem (I Cor. XIII). Cassiodorus:
Ne quis ergo se ob hoc putet esse in futura
luce, quia Scriptura recte intelligit. Sequitur:
Nubes transierunt. Quasi obscura aqua est in nubibus;
quae nubes, id est divini verbi praedicatores
transierunt ad gentes, et jam in Judaea non sunt.
Aliter: Inclinavit coelos, id est praedicatores humiliavit
a contemplativa vita ad ministerium activae,
ut Rachel virum suum Liae concedat (Gen. XXIX), et
descendat ipse per eorum doctrinam in quorumdam
simplicium notitiam, qui majora capere non valent;
et ideo ait, descendit, vel inclinavit coelos, id est humiliavit
praedicatores ad ferendas molestias, et descendit
ipse sponsus Ecclesiae passus in eis cum
quibus est unum.
 Per nubes quoque, ut superius ait beatus Gregorius,
et apostoli designantur, sicut per Isaiam
dicitur: Mandabo nubibus ne pluant super eam
imbrem (Isa. V). Ipsi ergo stellae, vitae meritis lucent;
ipsi sunt nubes, quia arentem nostri pectoris
terram coelestis intelligentiae imbribus rigant. Si
enim nubes non essent, nequaquam eos intuens
propheta dixisset: Qui sunt isti, qui ut nubes volant?
(Isa. LX.) Imbrium itaque gurgites de nubibus
fluunt, quia profundae praedicationes sequentium intelligentiae
originem a sanctis apostolis acceperunt.
Ipsi enim discipuli veracissimae veritatis, ipsi sunt
post gloriosissimum magistrum suum Christum initium
praedicationis. Ipsis dictum est: Euntes in
mundum universum praedicate Evangelium omni
 creaturae (Marc. XVI). Ipsis praeceptum est, ut per
orbem terrarum irent, et in fide summae et individuae
Trinitatis universas gentes baptizarent (Matth
XXVIII). Ipsi, quae in aure audierunt, super tecta
praedicaverunt; et quae in tenebris, id est in abscondito,
a Domino didicerunt, in universis urbibus,
imo cunctis per orbem nationibus, annuntiaverunt.
Isti electa seminis grana super rationalem terram,
id est super corda humani generis jactaverunt, et
centuplicatum Deo fructum sanctarum videlicet
animarum retulerunt. Istis Dei et Virginis Filius
peregre proficiscens, id est in coelum ascendens,
bona sua ad negotiandum divisit, dona scilicet sancti
Spiritus tradidit, ut denuo inde cum eis rationem
 positurus rediens, scilicet ad judicium, sciat
quantum quisque negotiatus sit. Illi vero ut fideles
ac devotissimi servi talenta sibi commissa cunctis
sub coelo nationibus ad usuram tradiderunt, et eidem
patrifamilias maxima sanctarum animarum
lucra reportarunt. Hos idem illorum dulcissimus
Magister in fine mundi secum esse sessuros, et
duodecim tribus Israel judicaturos praedixit. Horum
igitur, fratres charissimi, sanctorum apostolorum,
in quantum divina gratia concesserit, vestigia sequamur,
quatenus eorum meritis et precibus adjuti,
ad aeterna pervenire gaudia mereamur; ipso
praestante, qui in Trinitate perfecta vivit et regnat
Deus, per omnia saecula saeculorum. Amen.<span class="text-blue-600 font-bold"