SERMO SECUNDUS.
IN DEDICATIONE ECCLESIAE II.  
 Fratres charissimi, rogo ut sollicite audire dignetur
charitas vestra, quae ad eruditionem vestram,
imo totius Ecclesiae, loquitur venerabilis
presbyter Beda. Ait enim : Domum 
quam Salomon aedificavit, Ecclesiae figura fuit, quae
a primo electo usque ad ultimum quotidie per gratiam
regis pacifici, id est Christi, aedificatur, quae partim
peregrinatur ab illo in terris, partim post peregrinationem
jam cum illo regnat in coelis, ubi
post ultimum judicium tota regnabit. Ad hanc sanctam
Ecclesiam pertinent angeli, quorum nobis
similitudo promittitur in futuro. Unde est illud:
Aequales erunt angelis, et sunt filii Dei: cum sint
filii resurrectionis (Luc. XX). Ad hanc pertinet Christus,
sicut ipse ait: Solvite templum hoc, et in tribus
 diebus excitabo illud. Hoc enim dicebat de templo
corporis sui (Joan. II). De nobis autem dicit Apostolus:
Nescitis quia templum Dei estis? (I Cor. III.)
etc. Si ergo ille templum secundum carnem factus
est, per inhabitantem spiritum et nos efficimur,
constat quia figura omnium nostrum et ipsius Domini,
id est membrorum et capitis, templum illud
fuit. Sed ipsius tanquam lapidis angularis, electi,
pretiosi, et in fundamento fundati (Isai. XXVIII). Nostri
autem tanquam lapidum vivorum superaedificatorum
super fundamentum apostolorum et prophetarum
(I Petr. II, Eph. II, 20), id est Christum. Quod
melius, considerato ordine, ipsa templi aedificatio
patebit, ut in quibusdam scilicet figura ad ipsum,
in quibusdam ad omnes electos pertineat; in quibusdam
 in coelis angelorum felicitatem, in quibusdam
collata hominibus auxilia, in quibusdam remunerata
cum angelis hominum certamina demonstret.
Elegit ergo Salomon rex operarios de omni Israel
(III Reg. V). Non frustra operarios de omni Israel
elegit; quia non de stirpe Aaron sacerdotis eligendi,
sed de omni Ecclesia quaerendi sunt, qui
domum Dei exemplo verboque aedificent, et sine
personae acceptione sunt promovendi. Qui cum ad
erudiendos infideles et in collegium Ecclesiae vocandos
ordinantur, quasi ad caedendas in Libano
templi materias, id est cedros, viri strenui et electi
mittuntur. Et erat indictio triginta millia virorum,
mittebatque eos in Libanum: decem millia virorum
per singulos menses vicissim, ita ut duobus mensibus
 essent in domibus suis (ibid.). Triginta millia
caesores eos significant, qui in fide sanctae Trinitatis
sunt perfecti, quod doctoribus maxime congruit.
Sed quia triginta millia erant ordinata, ut dena per
menses singulos operi instarent, magis denarii
 numeri pandendum est sacramentum. Dena millia
ad caedenda ligna de Israel in opus domus Domini
mittuntur. Qui enim ad eruditionem insipientium
ordinantur, decem praecepta legis per omnia servare,
et auditoribus debent servanda monstrare,
praemia quoque in coelis futura, quae per denarium
figurantur, et ipsi spectare, et auditoribus speranda
intimare. Terni autem menses quorum distantia
singulis lignorum caesoribus erat imposita, perfectionem
trium virtutum evangelicarum denuntiant,
scilicet eleemosynae, orationis et jejunii. Per eleemosynam
namque comprehenduntur omnia quae ad
dilectionem proximi explendam benevole in fratres
comparamus. Per orationem, omnia quibus per internam
compunctionem nostro Conditori conjungimur.
 Per jejunium, omnia quibus a contagione
vitiorum et illecebris saeculi observamur, ut libera
mente et casto corpore semper dilectioni Dei et
proximi valeamus inhaerere.
Hiram vero rex Tyri, qui excelse vivens interpretatur,
erat super hujuscemodi indictionem.
Excelse vivens Christus est, qui operariis templi
praeponitur ut ordinet quibus mensibus singuli ad
operandum exeant, quibus ad procurandam domum
redeant; cum praedicatorum mentes familiarius
informat ut discernant quando ad conscientiam suam
examinandam quasi propriam domum inspiciendam
reverti, ut orationibus, et jejuniis et visitatore
digna sit. Praepositi qui praeerant operibus, tria
millia trecenti fuerunt propter fidem sanctae Trinitatis
 significandam, quam sancta Scriptura praedicat.
Quod autem in Paralipomenon tria millia
sexcenti scripti sunt, ad perfectionem eorum respicit
(II Paral. II). Senarius enim 
in quo mundi completur ornatus, perfecta bonorum
opera significat. Et quia sancta Scriptura cum fide
veritatis opera justitiae docet habenda, recte praepositi
operum tria millia et sexcenti fuerunt. Praepositi
autem sunt sacrae Scripturae conditores,
quorum magisterio erudimur inscios docere, contemptores
corripere, et onera invicem nostra portare.
Fuerunt itaque Salomoni septuaginta millia portantium
onera, et octoginta millia latomorum in
monte: absque praepositis, qui praeerant singulis
 operibus, numero trium millium et trecentorum praecipientium
populo, et his qui faciebant opus. Septuaginta
ergo millia portantium onera, et octoginta
millia latomorum cum praepositis suis non fuerunt
Israelitae, sed proselyti, id est advenae qui morabantur
 inter eos. Proselyti vocabantur Graece, qui
ex aliis nationibus in consortium populi Dei accepta
circumcisione transibant. Fuerunt ergo operarii
domus Domini de Israel, et de proselytis, et
de gentibus.
  Iterum Scriptura dicit: Praecepit rex, ut
tollerent lapides grandes, lapides pretiosos, quos dolaverunt
caementarii Salomonis, et caementarii Hiram;
viros scilicet praecipuos actione et sanctitate, qui
familiarius Christo adhaerent; ut quo firmius in
illo sperant, eo fortius aliorum vitam diligere, et
fundamenti latitudinem portare sufficiant. Hi sunt
prophetae et apostoli, qui verbum et sacramenta
veritatis visibiliter vel invisibiliter ab ipsa Dei sapientia
perceperunt. Fundamentum templi, id est
 sanctae Ecclesiae, Christus est. Unde dicitur: Fundamentum
aliud nemo potest ponere, praeter id quod
positum est, quod est Christus Jesus (I Cor. III). Qui
recte fundamentum dicitur domus Dei, quia sicut
Petrus ait: Non est aliud sub coelo datum nomen
hominibus, in quo oporteat nos salvos fieri (Act. IV).
Unde est illud: Superaedificati super fundamentum
apostolorum et prophetarum, ipso summo angulari
lapide Christo Jesu (Ephes. II). Ideo hos lapides, id
est fideles populos, sancti dolaverunt, ut omnes videlicet
noxium et inane relinquerent, et in conspectu
Dei solam justitiae regulam quasi stabilem
quadraturae formam ostenderent. Ad aedificium domus
Domini primo ligna et lapides de monte caeduntur;
 quia eos quos in fide instruere quaerimus,
primo necesse est, ut abrenuntiare diabolo et praevaricationi
in qua nati sunt, doceamus. Deinde
quaerendi sunt lapides pretiosi et grandes, et in
fundamento apponendi; ut abdicata priorum conversatione,
in omnibus vitam et mores eorum inspiciamus,
et auditoribus imitandos proponamus,
quos per virtutem humilitatis Domino specialiter
adhaerere novimus; et mentis stabilitate quadratos
ad omnes tentationis incursus, immobiles durare
conspicimus. Grandes et pretiosi fama et merito.
Biblii  paraverunt ligna et lapides ad aedificandam
domum. Biblios  civitas est Phaenicis
et interpretatur diffiniens vel determinans. Qui
enim corda hominum ad aedificium spirituale
 quod ex virtutibus animae construitur, parant, sic
auditores suos fidem et opera justitiae docere sufficiunt,
si prius sacris paginis edocti, quae fides sit
tenenda, quo virtutum calle eundum, cum certa
diffinitione veritatis didiscerint. Frustra sibi officium
doctoris usurpat, qui discretionem fidei et
bonorum operum ignorat. Nec sanctuarium Domino,
sed ruinam sibi aedificat, qui docere praesumit,
quod ipse non didiscit.
Factum est autem quadringentesimo et octogesimo
anno egressionis filiorum Israel de terra Aegypti
 in mense Zio, id est Maio, ipse est mensis secundus
quarti anni regis Salomonis super Israel (III Reg. VI).
 Martius  enim in quo Pascha celebratur,
primus est apud Hebraeos in mensibus anni. Unde
patet quia post Pascha coepit aedificare domum Domini,
et consecratus mystica solemnitate populus
misit manus ad mysticum opus, permansit autem
cultus et religio tabernaculi annos quadringentos
octoginta, et sic templum aedificari coepit; qua
Scriptura Veteris Testamenti tanta perfectione
redundat, ut qui eam bene intelligit, cuncta in se
Novi Testamenti mysteria continet. Plures quoque
Patres Veteris Testamenti tam perfecte vixerunt,
ut apostolis et apostolicis viris in nullo putentur
esse minores . Post fundamentum de talibus compositum
 aedificata est domus, praeparatis lignis et
lapidibus et ordine collatis, quae de suo situ vel
radice abstracta sunt; quia post prima fidei rudimenta
, humilitatis addendus est in altum paries
bonorum operum, et quasi superpositis sibi
invicem ordinibus lapidum proficientium de virtute
in virtutem.
  Domus autem quam aedificavit rex Salomon,
habebat sexaginta cubitos in longitudine, et viginti
in latitudine, et triginta in altitudine. Et porticus
erat ante templum viginti cubitorum longitudinis.
Longitudo domus longanimitatem Ecclesiae significat,
qua patienter adversa tolerat, donec ad coelestem
patriam perveniat. Hoc est sexaginta cubitorum,
 quia senarius numerus perfectionem bonorum
operum indicat. Latitudo autem domus charitatem
significat, quae dilatato sinu mentis, amicos
diligit in Deo, et inimicos propter Deum, donec ad
pacem conversis vel funditus exstinctis, cum solis
amicis gaudeat in Deo. Viginti cubitos habebat in
altitudine, propter geminam charitatis distantiam,
qua Deum diligimus et proximum. Habebat etiam
triginta cubitos in latitudine, propter fidem Trinitatis,
in cujus visione cuncta desideria spei nostrae
suspenduntur. Singuli numeri per decem multiplicantur;
quia per fidem et custodiam legis patientia
salubriter exercetur, charitas salubriter ardescit,
et spes sublimiter ad aeterna gaudia rapitur. Altitudo
significat spem retributionis aeternae vel futurae, pro
 qua prospera vel adversa contemnit donec videat bona
Domini in terra viventium (Psal. XXVI, 29). Templum
Ecclesiam significat; porticus vero quae ante templum
prior lumen accipiebat solis, illam Ecclesiae
partem quae Domini incarnationem praecessit, in
qua patriarchae et prophetae fuerunt, qui orientem
justitiae Solem primi susceperunt, et nascenti Domino
in carne vivendo, praedicando, nascendo et
moriendo testimonium praebuerunt. Antiqui justi in
patientia et longanimitate exspectabant, quando
incarnatus Dominus evangelii gratiam afferret, promissiones
 suas a longe aspicientes et salutantes
(Heb. XI). Aequabat ergo porticus longitudinem et
latitudinem templi; quia per longanimitatem mentis
desiderabant venire ad dilectionem Ecclesiae,
quae est in Christo Jesu.
Sed in quo loco coepit Salomon aedificare templum?
In montem videlicet Moria, qui demonstratus fuerat
David patri ejus in area Orna  Jebusaei .
Domus Domini in monte aedificatur, id est in Christo,
de quo dicitur: Et erit in die illa praeparatus mons
domus Domini in vertice (Isai. II), etc. Ipse quippe
est mons montium, qui de terra secundum carnem
ortus, omnium terrenorum potentiam et sanctitatem
culmine dignitatis transcendit. Qui recte mons
Moria, id est visionis, dicitur; quia quos ad aeternam
 claritatis visionem conservat, in hac vita laborantes
videre et adjuvare dignatur. Area Ecclesiam
significat. Unde est illud evangelicum: Purgabit
aream suam Dei Filius, id est Ecclesiam suam:
triticum congregabit in horreum suum, paleas autem
comburet igni (Matth. III). Ornam vero qui illuminatus
dicitur, natione Jebusaeus, gentiles significat illustrandos
a Domino, et in filios Ecclesiae immutandos.
Unde est illud: Fuistis aliquando tenebrae,
nunc autem lux in Domino (Ephes. V). Jebus conculcata
interpretatur; Jerusalem vero visio pacis
dicitur, in qua dum Ornam gentilis regnat, Jebus
dicitur; cum David in ea locum holocausti emit
(I Paral. XXI), et Salomon aedificat templum Domini,
 Jerusalem vocatur; quia gentilitas divini cultus
nescia conculcatur et illuditur a daemonibus. Sed
cum eam gratia Salvatoris respicit, pacis in se locum
et nomen invenit. Unde dicitur: Beati pacifici,
quoniam filii Dei vocabuntur (Matth. V).
  Fecit etiam Salomon in templo fenestras obliquas.
Fenestrae obliquae sunt, quibus pars exterior
angusta, et interior diffusa est. Dicuntur autem
fenestrae, eo quod lucem fenerentur. Lux enim
Graece ῶς dicitur; alii fenestram putant, eo quod
domui lucem ministret, compositum videlicet nomen
ex Graeco Latinoque sermone. In fenestris
ergo obliquis pars illa per quam lumen intrat, angusta
est; sed pars interior quae lumen suscipit,
lata; quia mentes contemplantium quamvis tenuiter
 de vero lumine videant, in semetipsis tamen magna
amplitudine dilatantur, quae videlicet et ipsa
quae conspiciunt, capere pauca vix possunt.
  Ostium templi Dominus est; quia nemo venit
ad Patrem nisi per ipsum, sicut ipse ait :
Ego sum ostium. Per me si quis introierit, salvabitur
(Joan. X), etc. Templum enim versum erat ad
orientem, et porticus habebat ostium ab oriente
contra ostium templi, ita ut sol aequinoctialis
oriens directis radiorum lineis per ostia tria, porticus
 scilicet, templi, et oraculi, arcam testamenti
perfunderet. In prima fronte porticus fuere primi
justi, Abel scilicet, Seth, Enoc, Noe, Abraham,
Isaac, et Jacob, et caeteri Patres veteris testamenti.
In intimo ejus penetrali et quasi prope murum
templi , praecursores Domini, Simeon videlicet,
Anna et caeteri, qui etsi nativitatem ejus videre
meruerunt, doctrinam tamen illius audire, et sacramenta
percipere nequiverunt . Non habebat
templum culmen in superioribus, sicut nec tabernaculum,
sed erat aequale, quomodo in Palestina
et Aegypto domus fiunt. Tabulatum autem, quo
operta est domus significat eximios in resurrectione
viros, et singulari sanctitate ad virtutis apicem
pervenientes, quorum uni dicitur: Inter natos mulierum
 non surrexit major Joanne (Matth. XI), etc.
. Notandum quod triginta cubiti altitudinis, de
quibus supra legitur, usque ad medium coenaculum
pertingebant, deinde triginta usque ad tertium addebantur,
quousque ad porticum, quae erat circa
templum ab austro, aquilone, et occasu tectum perveniebant,
secundum Josephum; deinde usque ad
supremum templi tectum sexaginta cubiti numerabantur,
et sic tota altitudo templi secundum Paralipomenon
in centum viginti cubitos consummata
est. Quod autem omnis altitudo templi erat centum
viginti cubitorum, primitivam significat Ecclesiam,
quae Spiritus sancti donum accepit in hoc numero
virorum (Act. I). Apte etiam in hoc tertio domus
Domini coenaculo consummatur, quia post praesentes
 fidelium labores, post acceptam in futuro requiem
animarum plena totius Ecclesiae felicitas in
resurrectione complebitur.
Igitur aedificavit Salomon domum, et consummavit
eam: et aedificavit parietes domus intrinsecus tabulatis
cedrinis. Parietes intrinsecus tabulatis cedrinis
operiuntur, cum corda fidelium amore virtutum
redundant . Sicut enim cedrus perfectos significat
viros, ita locis opportunis celsitudinem virtutum,
quibus ad eamdem pervenitur, perfectionem
insinuat. A pavimento domus usque ad summitatem,
et usque ad laquearia, operuit lignis intrinsecus. Teguntur
omnia lignis a pavimento domus usque ad
summitatem et usque ad laquearia. cum electi a
 primis fidei rudimentis usque ad perfectionem bonae
actionis, et usque ad perfectum patriae coelestis
ingressum insudant operibus bonis; cum a primis
justis usque ad ultimos in consummatione saeculi,
omnes virtutibus student, quorum merito dicere
audeant: Christi bonus odor sumus Deo (II Cor. II).
Et texit pavimentum domus tabulis abiegnis. Hoc in
Paralipomenon plenius scriptum est sic; Stravit
pavimentum templi pretiosissimo marmore multo decore
(II Paral. III). Unde patet, quod tabulas
 abiegnas quibus pavimentum texit, non in terra
posuit: sed primo illud marmore protexit, deinde
tabulas superposuit, et tertium his duobus auro vestitum
addidit. Aequitas pavimenti, sanctorum concordiam
et humilitatem insinuat . Lapides parietis
vel pavimenti, tabulae et aurum, sanctorum
vitam significant; sed lapides vivi sunt sancti, fortitudine
fidei in unam eamdemque regulam glutinati;
tabulae cedrinae vel abiegnae, latitudine variarum
virtutum secundum donationes Spiritus
sancti una fide ad alterutrum connexi. Marmor
candidum ex quo constructa est domus, electorum
actionem mundam significat, et conscientiam ab
omni naevo corruptionis castigatam. Unde est illud:
Mundemus nos ab omni inquinamento carnis et spiritus,
 perficientes sanctificationem in timore Dei
(II Cor. VII). Auri laminae sunt supereminentem
scientiae charitatem habentes.
  Aedificavitque viginti cubitorum ad posteriorem
partem templi tabulata cedrina, a pavimento
usque ad superiora: et fecit interiorem domum oraculi
in Sanctum sanctorum. Prior domus in quam
semper introibant sacerdotes, sacrificiorum officia
consummantes, praesens Ecclesia est, in qua quotidie
piis insistentes operibus, Domino sacrificia
laudis offerimus. Interior vero, quae ad posteriorem
templi partem facta est, vitam aeternam in coelis
significat; interior quidem a conversatione nostri
exsilii, quia in praesentia summi Regis perpetua
beatorum solemnitas agitur. Unde dicitur: Intra
 in gaudium Domini tui (Matth. XXV). Sed tamen
posterior est tempore, quia post saeculi labores.
Porro quadraginta cubitorum erat ipsum templum
pro foribus oraculi. Et cedro omnis domus vestiebatur,
habens tornaturas, et juncturas suas fabrefactas.
Hic numerus in significatione praesentis laboris ponitur,
sicut quinquagenarius futurae quietis et pacis. Decem
enim sunt praecepta, quibus ad vitam pervenitur;
denario significatur vita quam desideramus et pro qua
laboramus. Quadratus vero, mundus in quo pro eadem
acquirenda certamus, ut est illud: De regionibus
congregavit eos; a solis ortu, ab aquilone, et mari
(Psal. CVI).  Habet domus in tabulis cedrinis
tornaturas suas et juncturas fabrefactas, cum
 electi ad invicem pulcherrima charitatis copula
nectuntur, ut cor unum habeant et animam unam.
Tornaturae enim quae juncturis tabularum apponuntur,
ut unum tabulatum fiat ex omnibus, officia
sunt charitatis, quibus sancta fraternitas copulatur,
et unam Christi domum toto orbe terrarum
componitur. Oraculum ubi erat arca, habebat vicenos
cubitos in longitudine et latitudine, et altitudine,
id est per quadrum; quia in superna patria ubi
Christum Regem vident oculi sanctorum, sola charitatis
divinae gratia refulget per omnia. Unde sequitur:
Et operuit illud atque vestivit auro purissimo; quia
 supernae moenia civitatis gratia charitatis implevit.
  Altare  etiam thymiamatis quod erat
ante oraculum, de quo subditur: Et totum altare
oraculi texit auro. Unde intelligitur, qui idem
altare de lapide factum, cedro vestitum, deinde
auro coopertum est. Paries cedrinus domus interioris
januam habebat in superioribus per totum,
quo fumus incensorum intraret; quia oculi Domini
aperti sunt super domum ejus die ac nocte,
et aures in oratione servorum suorum intentae, et
hoc per totam Ecclesiae latitudinem diffusae per
orbem. Interior domus secreta coeli, arca foederis
Salvatorem significat, in quo foedus pacis habemus
apud Patrem, qui post resurrectionem ascendens in
coelum, carnem sumptam de Virgine in Patris
 dextera collocavit. Oraculum enim vocatur, cum
divina hominibus vel angelica locutio cum secretorum
revelatione conceditur. Unde bene oraculum
in abditis, id est in interiore domo, factum est;
quia in superna patria angelorum visio et allocutio
et ipsa Dei praesentia revelabitur. Unde est illud:
Venit hora, cum jam non in proverbiis loquar vobis,
sed palam de Patre annuntiabo vobis (Joan. XVI).
Et iterum: Ego diligam eum, et manifestabo ei
meipsum (Joan. XIV). Domum quoque ante oraculum
operuit auro purissimo; quia perfecti in hac vita
necdum de Patre parabolam audire, idem (f. iidem),
necdum palam queunt videre; sed idem et
opus justitiae, ne mortua aut otiosa videatur, divino
 ornant amore, per quam plenam Dei cognitionem
mereantur. Clavi aurei quibus laminae aureae affigebantur,
praecepta charitatis, et promissa aeternae
claritatis sunt, quibus in exercitio virtutum, ne
deficiamus, donante Christi gratia continemur.
Et totum altare oraculi texit auro. Hoc altare perfectorum
vitam significat, qui quasi in vicinia oraculi
positi, desertis infimis delectationibus, ad
solum regni ingressum curam intendunt. Unde in
hoc altari non carnes victimarum, sed sola incendebant
thymiamata; quia tales non adhuc peccata
carnis, et illecebras cogitationum in se mactare
opus habent, sed tantum orationum et desideriorum
spiritualium odoramenta per ignem aeterni
amoris in conspectu Conditoris offerunt: Domus
 autem cum aedificaretur, lapidibus dolatis atque
perfectis aedificata est; et malleus, et securis, et
omne ferramentum non sunt audita in domo, cum
aedificaretur; quia fideles qui ad aedificium coeleste
pertinent, non debent litigare, murmurare, detrahere,
nec in supervacuis rebus contendere, sed in
omni pace et concordia vivere. In silentio proficit
et aedificatur domus Dei, quia congregationi
electorum, quae aeterni Regis est habitatio, ab
omni convenit cessare tumultu saeculi.
Et fecit in oraculo duos cherubim de lignis alivarum,
 decem cubitorum altitudinis . Cherubim
angelicae dignitatis vocabulum est: et singulariter
cherub, pluraliter vero cherubim. Per cherubim
ergo angelica ministeria quae Conditori semper
assistunt in coelis, possunt intelligi. De lignis olivarum
decem cubitorum altitudinis esse dicuntur;
quia angeli gratia spirituali uncti sunt, ne unquam
arescant ab amore Dei, quos luce coelestis sapientiae
mox ipse qui creavit, implevit. Possunt per
duo cherubim duo testamenta figurari. Qui cherubim
in oraculo sunt facti, quia in consilio divinae
provisionis nobis inaccessibili et incomprehensibili
ante saecula dispositum est, quando, et
qualiter, quibusve auctoribus Scriptura conderetur.
Duo facti sunt cherubim propter consortium
 charitatis significandum; quia minus quam inter
duos charitas constare non potest. Unde et
discipuli ad praedicandum mittuntur bini (Luc. X).
Alae cum in sanctorum hominum mentibus fixae
ponuntur, virtutes eorum significant, quibus ad
coelestia volant et conversantur. Cum vero in
significatione angelorum ponuntur, gratiam perpetuae
et indefectivae felicitatis eorum, qui semper
in coelestibus in ministerio sui persistunt Conditoris.
Vel quia levitate spiritualis naturae sunt
praediti, ut ubicunque voluerint, statim quasi volando
perveniant. Quinque cubitorum ala cherub una, et
quinque cubitorum ala cherub altera; quia in
omni labentium rerum varietate sancti homines
 sensus corporis in obsequium Conditoris extendunt,
oculos habentes semper ad Dominum, audire et
desiderare vocem laudis ejus, et enarrare universa
mirabilia ejus. Decem cubitorum altitudinis sunt,
qui (f. quia) denario aeternae vitae fruuntur, habentes
inviolatam Conditoris imaginem, servata
sanctitate, justitia et veritate in qua conditi sunt.
Denarius enim decem obolis constat, et continere
in se nomen et regis imaginem solet. Unius operis
et mensurae sunt duo cherubim, quia nulla dissensio
voluntatis in superna patria est, ubi una eademque
praesentis Dei visione et gloria omnes illustrantur.
Alae igitur cherubim interiores super
arcam se invicem contingebant; quia pari de Domino
attestatione consentiunt. Item alis exterioribus
 istae unum parietem, illae alterum contingebant;
quia Vetus Testamentum proprie antiquo Dei
populo scriptum est, Novum nobis qui post incarnationem
Domini ad fidem venimus. Et secundo parieti,
id est septentrionali, comparantur, quibus
post frigora et tenebras idololatriae lucem veritatis
cognoscere datum est. Extendunt alas ad invicem
super arcam, cum ad laudem Creatoris referunt
bonum quod acceperunt. Extendunt etiam ad
utrumque parietem oraculi alas: quia laetantes
in coelesti patria justos utriusque plebis visione
quoque suae gloriae ad laudem Creatoris excitant.
 Nec solum de illorum quos secum habent intus, justorum
felicitate laetantur; sed etiam nostrum, qui
foris adhuc positi de profundis ad Dominum clamamus,
curam gerunt. Unde de eis in Paralipomenon
scriptum est: Ipsi stabant erectis pedibus, et facies
eorum versae erant ad exteriorem domum (II Paral.
III); quia scilicet a via veritatis in qua mox conditi
positi sunt, nunquam aberraverunt; et nos ab hujus
peregrinationis aerumna ereptos, ad suum desiderant
pervenire consortium. Sic ergo pedibus stant erectis,
sic alas auro tectas ad oraculi parietes extendunt,
ut facies habeant versas ad domum exteriorem: quia
angeli sic suam perpetuo innocentiam conservant,
sic de sanctarum animarum beatitudine in coelis
exsultant; ut eis etiam quos adhuc in terris
 peregrinari conspiciunt, opem ferre non desistant,
donec ad coelestem patriam eos perducant. Omnes
enim sunt administratorii spiritus, in ministerium
missi propter eos, qui haereditatem capiunt salutis
(Hebr. I).
Et omnes parietes templi per circuitum sculpsit
variis caelaturis et torno . Sculpuntur parietes
torno, cum prompto animo pollent fideles ad faciendum
quae Dominus praecipit, hoc per singula dicentes:
Benedicam Dominum in omni tempore; semper
laus ejus in ore meo (Psal. XXXIII). Et iterum: Paratum
cor meum Deus, etc. (Psal LVI). Quia tornatura
caeteris artibus velocitate praecellit, et ipsa sibi
regulam, qua sine errore operetur, servat, bene
per hanc pia sanctorum vita signatur, quae parata
 est semper ad obsequium Domini, et hoc implere
sine diverticulo errandi, longousu virtutum exercitata,
didicit. Facit picturas varias quasi prominentes
de pariete et egredientes, cum Deus multifarias
virtutum operationes fidelibus tribuit, viscera
scilicet misericordiae, benignitatem, humilitatem,
patientiam, modestiam, etc.; super omnia autem
charitatem, quae est vinculum perfectionis (Col. III).
Pavimenti aequalitas humilem concordiam fraternitatis
significat, ubi cum sint Judaei et gentiles, barbari
et Scythae, liberi et servi, nobiles et ignobiles;
cuncti se in Christo esse fratres, et eumdem Patrem
habere in coelis gloriantur. Texit ergo Salomon
pavimentum domus auro intrinsecus, quia Christus
 angelos et animas justorum in coelis plenario dono
perfectionis implevit, et peregrinantes in saeculo
cives patriae coelestis signaculo dilectionis aeternae a
mortalium vilitate secrevit.
Et in ingressu oraculi fecit duo ostiola de lignis
olivarum, postesque angulorum quinque . Unus
erat ingressus, sed duobus ostiis claudebatur, et
eisdem reseratis aperiebatur, sicut et templum et
porticus ante templum unum tantum habebant introitum,
quia unus Dominus, una fides, unum baptisma,
unus Deus et Pater omnium (Ephes. IV). Duo
sunt ostiola, quia Deum et proximum diligunt angeli
 et homines sancti; neque januam vitae nisi per
geminam dilectionem possunt intrare. Postes habent
angulorum quinque, quia non solum animas
electorum aula coelestis recipit, sed et corporibus
immortali gloria praeditis in judicio fores aperit.
Quinque enim sunt sensus corporis. Uterque ergo
postis oraculi altus est quinque cubitorum, quia
solis illis supernae patriae introitus panditur, qui
omnibus cordis et corporis sensibus Domino serviunt.
Et sculpsit in ostiolis picturam cherubim, et
palmarum species, et anaglyfa valde proeminentia, et
texit ea auro, et operuit tam cherubim, quam palmas,
et caetera auro. Anaglyfa Graece, caelaturae dicuntur
Latine; quia virtutum operibus quae per orbem
Ecclesia in sanctis et perfectis viris exercet, illi
 praecipue quibus fidelium cura commissa et claves
regni coelorum sunt datae, omni debent solertia
insistere, ut quantum gradu praeeminent caeteris,
tantum praecellant merito bonae actionis. Habent
enim in se picturam cherubim sculptam, cum coelestem
in terris vitam pro posse suo mente et opere
imitantur. Habent palmarum species, cum supernam
retributionem fixa intentione meditantur.
Palma enim victricis manus ornatus est. Habent
anaglyfa valde proeminentia, cum certissima bonorum
operum documenta, et quae nemo sinistre interpretari
valeat, ostendunt. Fecitque in introitu templi
quadrangulatos postes de lignis olivarum, et duo
ostia de lignis abiegnis altrinsecus: et utrumque
 ostium duplex erat, et se invicem tenens aperiebatur.
Sicut ingressus oraculi quo ad arcam Domini cherubimque
pervenitur, introitum coeli significat, quo
ad visionem Dei supernorumque civium nos introduci
desideramus; ita introitus in templum primordia
nostrae conversionis ad Deum insinuat,
quando in praesentem Ecclesiam intramus. Iste ingressum
nostrum ad fidem, ille designat ad speciem.
Unde postes hujus introitus quadrangulati
sunt propter quatuor Evangelii libros, quorum
doctrina in fide veritatis erudimur. Aliter: Quadrangulatos
esse referuntur propter quatuor scilicet
principales virtutes, prudentiam, fortitudinem,
justitiam, temperantiam, quarum fundamento firmissimo
omnis bonorum actuum structura nititur.
 Prudentia enim est, qua discimus quid nos agere,
qualiter vivere deceat. Fortitudo, per quam ea quae
agenda didicimus, implemus. Quas bene Propheta
complectitur dicens: Dominus illuminatio mea, et
salus mea (Psal. XXVI). Illuminatio scilicet, ut quae
agere debeamus, edoceat. Salus vero, ut haec agenda
confirmet. Temperantia est qua discernimus, ne
plus aut minus justo prudentiae vel fortitudini studeamus.
Et quia quisquis prudentia, fortitudine,
et temperantia utitur, vere est justus; quarta post
prudentiam et fortitudinem et temperantiam justitia
sequitur. Introitus interioris domus duo habebat
 ostia non duplicia sed simplicia; quia in aeterna
beatitudine non erit necessaria fides, nec spes, ubi
quae nunc credimus et speramus, manifeste videbimus.
His ostiolis velum additum est, sicut in Paralipomenon
scriptum est: Fecit, inquit, velum ex
hyacintho, purpura, cocco, et bysso: et intexuit ei
cherubim (II Par. III), decoris scilicet gratia, ut
inter parietes deauratos etiam olosericum fulgeret.
Hujus ergo veli sedula apertio, id est intrantibus
revelatio, significat apertionem legis et regni coelestis,
quae nobis per incarnationem Christi donata
est. Unde, baptizato Domino, coeli aperti sunt
(Matth. III), ut ostenderet, quia per baptisma quod
ipse nobis consecravit, januam coeli debemus ingredi.
 Et ipso moriente, idem velum scissum est in
medium a summo usque deorsum (Matth. XXVII);
ostendens quia figurae legis jam finitae erant, et veritas
Evangelii arcanaque coelestia, et ipse coeli
ingressus non adhuc figuraliter significandus, sed
statim omnibus aperiendus, qui ab initio mundi in
fide veritatis de mundo transierunt. Unde idem velum
sub quo in oraculum intrabatur, ex hyacintho,
purpura, cocco, et bysso factum est, eique cherubim
intexti. Hyacinthus enim qui coeli colorem
imitatur, supernorum desideriis comparatur. Purpura
vero quae sanguine conchyliorum conficitur,
et sanguineam praefert speciem, sacramentum
Dominicae passionis significat; quam nos imitari,
 crucem nostram portando, debemus. In cocco rubei
coloris virtus exprimitur Dei amoris. Unde
dicitur: Nonne cor nostrum ardens erat in nobis ?
(Luc. XXIV.) Byssus, id est linum, qui de terra
virens oritur, et longo artificum exercitio exuit virorem,
et educitur in alborem, castigationem carnis
significat. Unde Apostolus: Mortificate membra
vestra, quae sunt super terram, etc. , fornicationem,
immunditiam, libidinem, etc. (Coloss. III). Iterum
ad album nos vult perducere candorem, cum
dicit: Obsecro vos ut exhibeatis corpora vestra hostiam
viventem, sanctam, Deo placentem, etc. (Rom.
XII). Intexuntur cherubim, et eisdem coloribus conficiuntur,
cum in universis quae pie agimus, a venenatis
daemonum telis per angelorum praesidia, Domino
 donante, protegimur.
Post haec aedificavit atrium interius tribus ordinibus
lapidum politorum, et uno ordine lignorum cedri
 Aedificium ergo templi intra atrium sacerdotum
perfectorum in Ecclesia vitam significat, qui
excellentia virtutum Domino appropinquant, et aliis
verbo et opere ducatum salutis ostendunt. Sacerdoti
enim indicitur, quod sacrum minoribus ducatum
praebeat; quo nomine non solum altaris ministri,
episcopi scilicet et presbyteri, sed et omnes censentur,
qui altitudine doctrinae et conversationis
praeeminent, qui nec sibi tantum, sed etiam plebibus
 prosunt. Qui dum corpora sua hostiam viventem,
sanctam, Deoque placentem (Rom. XII) exhibent; sacerdotale
ministerium spiritualiter exercent. Unde
toti Ecclesiae loquitur Petrus: Vos autem regale
sacerdotium, gens sancta, populus acquisitionis (I Petr.
II). Tria legimus atria in circuitu templi fuisse.
Nam quando in Sancta sanctorum intrabat pontifex,
in ipsum templum sacerdotes purificati stabant;
et non purificati, una cum Levitis et cantoribus,
et cum viris Judaeis orantes in intimum
atrium sub divo, id est in aperto sub aere, si serenum
esset, stabant; si vero tempestas, in porticus
proximas sese recipiebant. In exterius vero atrium
Judeae mulieres purificatae erant. In extremum vero
atrium gentiles erant, et Judaei qui nuper venerant
 ex gentibus usque ad sextum purificationis
diem. De his atriis praecinens Psalmista dicebat:
Ecce nunc benedicite Dominum, omnes servi Domini,
qui statis in domo Domini, in atriis domus Dei
nostri (Psal. CXXXIII). In his atriis atque porticibus
Jeremias et alii prophetae, in his Dominus et apostoli
praedicabant, in harum aliqua Dominus sedebat
docens, quando tentantibus Phariseis oblata est illi
mulier adultera judicanda (Joan. VIII). In his consistebant
vendentes oves, et boves, et columbas,
quos eliminavit de templo (Joan. II). In his Petrus
et Joannes claudum invenientes sanaverunt (Act. III).
In his orabat omnis multitudo populi, quando incensum
ponenti Zachariae angelus ad altare thymiamatis
 apparuit, eumque de praecursoris Domini
nativitate perdocuit (Luc. I). Accedebat vulgus usque
ad atrium sacerdotum, et hostias usque ad januam
deferebat susceptas a sacerdotibus, et in
altari oblatas oculis prosequebatur; et ipsum
etiam templum cum aperiebatur, a longe inspiciebat,
nec tamen etiam atrium sacerdotum intrare
poterat, sed de inferioribus ad Dominum clamabat;
quia nec carnalium in Ecclesia simplicitas a Domino
despicitur, quando fideliter, quae possunt,
vota pietatis offerunt. Inspiciunt enim in templum
a longe, cum vitam sublimium discere et admirari
gaudent; et quos virtutis imitatione sequi nequeunt,
piae venerationis amplectuntur affectu. Unus ordo
lignorum cedri bona est operatio sine simulationis
 corruptione exhibita, sine cujus adjectione fides,
spes, et charitas vera esse non potest. Ligna enim
cedri propter odoris gratiam et imputribilem naturae
potentiam, perseverantiam, et famam piae actionis
designant.
Anno quarto regis Salomonis fundata est domus
Domini in mense Zio, id est Maio; et in anno undecimo
ejusdem regis mense Bul, id est October, perfecta
est domus in omni opere suo, et in omnibus
utensilibus suis.  Quod autem in octavo anno et
octavo mense perfecta est domus in omni opere suo,
ad futurum saeculum diemque judicii pertinet, ut
quid ei amplius addatur, inveniri non possit. Tunc
 enim Christus ostendet nobis Patrem, et sufficiet
nobis (Joan. XIV). Dies autem judicii octonario numero
typice exprimitur, quia hoc saeculum quod
agitur septem diebus sequitur. Aedificavitque eam
annis septem, et octavo consummavit; quia Ecclesia
toto hujus saeculi tempore, quod septem dierum
circuitu peragitur, ex electis construitur animabus,
et in fine saeculi suum incrementum ad perfectum
perducit. Vel ob significationem spiritualis gratiae,
per quam Ecclesia solum ut sit Ecclesia percipit:
quia sine Spiritus sancti donis nemo fidelis effici,
vel fidem servare, vel merito fidei ad coronam justitiae
potest pervenire. Hiram artifex de Tyro, quem
assumpsit Salomon adjutorem operis sui, electos
de gentibus praedicatores significat. Mater ejus vidua
 praesentem Ecclesiam designat, pro qua Christus
vir ejus morte gustata resurrexit, in coelum
ascendens, peregrinantem reliquit in terris, cujus
filii sunt praedicatores et omnes fideles. Unde est
illud: Pro patribus tuis nati sunt tibi filii, etc.
(Psal. XLIV).
Et finxit duas columnas aereas, decem et octo cubitorum
altitudinis columnam unam, et ejusdem altitudinis
columnam alteram; et linea duodecim cubitorum
ambiebat columnam utramque . Ter enim seni
decem et octo faciunt; sed tria ad fidem pertinent
propter Trinitatem, sex vero ad operationem, quia
sex diebus factus est mundus. Tria per sex multiplicantur,
cum justus ex fide vivit (Habac. II), et
 cognitionem piae fidei cumulat ex securitate bonae
actionis. Linea duodecim cubitorum quae utramque
ambiebat columnam, doctrina est apostolorum.
Norma igitur apostolicae institutionis ambit columnam
utramque, cum doctor Judaeis vel gentibus
praedicare missus, ea tantum curat facere et docere,
quae per apostolos accepit et didicit ab Ecclesia.
Nam qui aliter vivere vel praedicare voluerit,
et apostolica decreta spernere, non est columna in
templo Dei; quia cum apostolica statuta sequi contemnit,
vel exilitate inertiae, vel grossitudine elationis,
duodecim cubitorum lineae non convenit.
Duo igitur columnae apostolos et cunctos doctores
significant fortes fide et opere et erectos contemplatione.
Duae autem sunt, ut praeputium et circumcisionem
 praedicando in Ecclesia introducant. Ostium
templi columnae ab utroque latere positae circumstant,
cum ministri sermonis utrique populo introitum
coeli ostendunt. Duo autem capitella capitibus
columnarum superposita duo sunt testamenta, quorum
meditationi et observationi doctores et animo
subjiciuntur et corpore. Unde et utrumque capitellum
quinque cubitos altitudinis habet; quia quinque
libris Scriptura Mosaicae legis comprehenditur.
Quinque etiam saeculi aetates tota Veteris Testamenti
series complexa est. Novum vero Testamentum
non alia praedicat, quam quae Moyses praedicanda
per hoc praedixerat et prophetae. Unde est
 illud: Si crederetis Moysi, crederetis forsitan et mihi
(Joan. V).
Et fecit species retis et catenarum sibi invicem miro
opere contextarum . Species enim catenarum, et
similitudo retis in capitellis varietas est spiritualium
virtutum in sanctis. Unde est illud: Astitit regina
a dextris tuis, etc. (Psal. XLIV), id est in vestitu
fulgidae dilectionis, circumdata varietate diversorum
charismatum. Vel multiplex contextio catenarum et
expansio retis multifarias doctorum personas insinuat,
qui cum verbis praedicatorum fideliter obediendo
adhaerent, quasi columnarum capitibus superpositi,
retis et catenulae miraculum suae connexionis
cunctis praebent. Hae enim catenae miro
sibi invicem sunt opere contextae, quia mirabili
 gratia Spiritus sancti actum est, ut vita fidelium
locis, temporibus, gradu, conditione, sexu, et aetate
multum discreta, una fide et dilectione si conjuncta.
Et septena versuum retiacula in capitello uno erant,
et septena in capitello altero. Septenario numero
spiritualis gratia signatur. Unde dicitur: Septem
spiritus Dei missi in omnem terram (Apoc. V). Septena
ergo versuum retiacula erant in capitello utroque;
quia Patres utriusque testamenti per gratiam unius
Spiritus septiformis ut essent electi acceperunt: Et
perfecit columnas, et duos ordines per circuitum retiaculorum
singulorum, ut tegerent capitella, quae
erant super summitatem malogranatorum. Facta sunt
haec retiacula ut tegerent capitella, id est undique
 in gyrum circumdarent; quia omnis Scriptura sacra
cum recte intelligitur, gratiam per omnia sonat
charitatis et pacis. Capitella enim sunt divina Volumina.
Retia vero, vincula mutuae dilectionis. Et
retiaculis teguntur capitella, cum sacra eloquia
dono charitatis undique probantur vestita. Nam et
in eis quae in Scripturis non intelligimus, charitas
latet, et in eis quae intelligimus, late patet: Capitella
autem, quae erant super capita columnarum,
quasi opere lilii fabricata erant in porticu cubitorum
quatuor. Per lilia, claritas supernae patriae et immortalitatis
floribus redolens paradisi designatur
amoenitas, per quatuor vero cubitos evangelicus
sermo qui introitum aeternae beatitudinis promittit,
et iter perveniendi ostendit. Cum ergo sancti doctores
 promissa nobis lumina regni coelestis in quatuor
Evangelii libris ostendunt, quasi capita columnarum,
opus in se lilii quatuor cubitorum exhibent.
Et rursum alia capitella in summitate columnarum
desuper juxta mensuram columnae contra retiacula.
Quorum scilicet capitellorum factura perennis regni
sublimitatem designat, quam nec oculus vidit,
nec auris audivit, nec in cor hominis ascendit, quae
praeparavit Deus diligentibus se (I Cor. XI). Post
lilia quatuor cubitorum alia sunt posita capitella,
quorum altitudo quanta fuerit non dicitur; quia
multa de coelesti beatitudine in Evangelio legimus,
quod scilicet ibi mundi corde Deum videbunt
(Matth. V); quod erunt aequales angelis Dei, quod
 non nubent neque nubentur (Matth. XXII); quod
mori ultra non poterunt (Luc. XX); quod ubi est
Christus, ibi et ministri ejus erunt (Joan. XII), et
caetera hujusmodi quae solis ejus civibus perfecte
patent.
Sicut malogranatorum uno foris cortice multa interius
grana concluduntur; ita sancta Ecclesia uno
fidei munimine innumera electorum agmina includit.
Bene autem capita columnarum malogranatis
erant circumdata in gyro; quia sancti doctores priorum
fidelium vitam ad memoriam revocant, eorum
exemplis actus suos et sermones undique muniunt:
ne si aliter vixerint, errent. In malogranatis ergo
tota significatur Ecclesia. Ducenti ordines malogranatorum
in circuitu utriusque capitelli fuisse
 referuntur. Centenarius vero numerus, qui prius
transit ad dexteram, beatitudinem indicat aeternam.
Duplicatur hic numerus malogranatorum in circuitu
capitelli secundi, ut significetur quod utriusque
testamenti populus in Christo sit adunandus,
et ad aeternam coronam introducendus,
Et statuit duas columnas in porticu templi, cumque
statuisset columnam dexteram, vocavit eam nomine
Jachin, id est firmitas; similiter erexit columnam
secundam, et vocavit nomen ejus Booz, id est
in robore. Dextera igitur columna eos significat,
qui venturum in carne Dominum prophetando praedixerunt;
secunda illos, qui jam hunc venisse et
mundum redemisse testantur. Simili vocabulo ambae
 columnae censentur. Una enim firmitas, altera in
robore dicitur: ut una fidei et operis fortitudo
cunctis inesse doctoribus monstraretur, et nostri
temporis inertia tacite notaretur, ubi se quidam
doctores, sacerdotes et columnas domus Dei videri
et vocari volunt, cum nihil in se firmae fidei ad
contemnendas saeculi pompas et desideranda bona
invisibilia; nihil habeant roboris ad corrigendos,
nihil industriae saltem ad intelligendos eorum quibus
praelati sunt, errores
Fecit quoque mare fusile decem cubitorum a
labio usque ad labium, rotundum in circuitu .
Mare baptismum significat, quia a primo baptizato
in morem, id est in forma Jesu Christi,
usque ad ultimum qui in fine saeculi crediturus
 et baptizandus est, omnis fidelium chorus
eamdem veritatis viam ingredi, et communem
debet sperare a Domino justitiae coronam. Quinque
cubitorum erat altitudo ejus; quia quidquid
visu, auditu, gustu, odoratu et tactu deliquimus,
gratia Dei nobis per ablutionem vivifici fontis
relaxat. Sed non sufficit praeteritorum remissio
peccatorum, nisi quis deinceps bonis studeat operibus.
Alioquin diabolus qui exierat de homine, si
hunc a bonis viderit vacare operibus, multiplicius
redit, et facit novissima illius pejora prioribus
(Matt. XII). Per sacerdotes qui in hoc mari lavabantur,
omnes electi signantur, qui sunt membra
summi sacerdotis Jesu Christi. Unde dicitur: Vos
 estis regate sacerdotium, gens sancta, populus acquisitionis
(I Petr. II). Recte hoc vas mare dicitur, in
memoriam videlicet maris Rubri in quo prius per
Aegyptiorum exstinctionem baptismi forma praecessit.
Unde est illud: Patres nostri omnes sub nube
fuerunt, et omnes mare transierunt, etc. (I Cor. X.)
Et resticula triginta cubitorum cingebat illud per circuitum.
Resticula disciplinam coelestium praeceptorum
indicat, qua a voluptatibus mundi religamur.
Unde dicitur: Funiculus triplex difficile rumpitur
(Ecclc. IV): quia observatio mandatorum quae in cordibus
electorum fide, spe et dilectione supernae retributionis
firmata est, nullo potest obstaculo dissolvi.
Resticula mare ambit, cum sacramentum
baptismi quod accepimus, piis operibus munire studemus.
 Resticula triginta cubitorum cingebat illud
per circuitum, quia Dominus noster Jesus Christus
cum esset triginta annorum, venit ad baptismum
(Luc. III). Qui quoniam suo baptismate quod tricenarius
accepit, consecravit nostrum baptismum;
recte mare quod nostrum baptismum significabat,
restis circuibat triginta cubitorum. Duo etiam ordines
sculpturarum histriatarum erant fusiles. Sculptura
autem histriata est, quae aliquas rerum historias
imitatur. Unde per sculpturas histriatas quibus
mare circumdatur, exempla priorum temporum signantur,
quae nobis sunt intuenda, ut videamus
quibus operibus ab initio sancti homines Deo placuerunt.
 Iterum Scriptura dicit: Et stabant subter duodecim
boves, e quibus tres respiciebant ad aquilonem, et
tres ad orientem, tres ad occidentem, et tres ad meridiem,
et mare desuper erat super eos: quorum posteriora
universa intrinsecus latitabant. Per hos boves
apostolos intelligimus et evangelistas, imo
omnes Verbi ministros. Unde est illud: Non alligabis
os bovi trituranti, etc. (Deut. XXV.) Hi mare sibi
superimpositum portant, cum apostoli eorumque
successores injunctum sibi Evangelii officium prompta
devotione implent. E quibus tres respiciebant ad
aquilonem, etc., quia universis quadrati orbis partibus
fidem praedicant Trinitatis. Hinc quoque apostoli
duodecim quater terni sunt electi, ut fidem et
confessionem Trinitatis per quatuor mundi partes
 evangelizantes, baptizarent omnes gentes in nomine
Patris, et Filii, et Spiritus sancti. Quorum et
successorum suorum verba, actus, et passiones
facile in praesenti videre et cognoscere legendo valemus.
Quae vero illis in futuro maneat gloria retributionis,
nondum videre possumus. Grossitudo autem
luteris trium unciarum erat; quia robore fidei,
spei, et charitatis munitur perceptio baptismi. Neque
aliter proficuum esse accipientibus ostenditur,
nisi harum trium virtutum firma certitudo mentem
accipientium et opera confirmet. Labium maris erat
quasi labium calicis, et folium repandi lilii. Lilium
comitante odoris gratia candidum odorem foris,
 intus aurosum ostendit. Ideo gloriam resurrectionis
ejus insinuat, qui corporis immortalitatem foris
discipulis ostendit, et animam divina luce coruscam
simul inesse docuit. Christus quoque ante passionem
suam quasi adhuc clausum, lilium fuit, cum
in miraculis clarus homo refulsit. Post resurrectionem
vero et ascensionem repandum sese lilium
coeli avibus, id est angelis et omnibus sanctis, exhibuit,
quibus in assumpta humanitate potentiam
divinae claritatis quam habuit, antequam mundus
esset, ostendit. Unde dicitur: Ego flos campi, et
lilium convallium (Cant. II). Labium ergo maris
in quo sacerdotes labantur, quasi labium fuit calicis,
et folium repandi lilii; quia baptismus quo
membra summi sacerdotis  mundantur, in fide
 passionis ejus nos a peccatis purificat, et purificatos
ad visionem gloriae suae introducit. Cum praedictum
sit, quod resticula triginta cubitorum mare circuierit,
et sculptura rursum subter labium posita decem
cubitis ambierit; patet quia vas erat in modum
phialae repandum et diffusum, quod a triginta cubitis
circuitus quos habebat in labio, usque ad decem
coarctavit. Mare duo millia capiebat batos, vel tria
millia metretas. Batus capiebat metretam et dimidiam.
Batus mensura Hebraeorum est, quae apud eos
bath dicitur, habens modios tres. Ipsa est ephi, quam
illi epha nuncupant; sed ephi pertinet ad mensuram
frugum, batus vero ad liquida, vinum scilicet, aquam
et oleum. Batus ergo, quae certae mensurae norma
 est, opera aequitatis scilicet et justitiae designat,
quibus hi qui in remissionem peccatorum baptizantur,
necesse habent institui. Mille batos capit mare,
cum aqua baptismatis plebem Judaeorum abluens,
ad regnum coeleste transmittit. Recipit et alios
mille, cum gentiles eodem fonte renatos, et operibus
justitiae confirmatos, ejusdem regni facit esse
participes.
Et fecit decem bases aeneas, quatuor cubitorum longitudinis
bases singulas, et quatuor cubitorum, latitudinis
et  quatuor cubitorum altitudinis. Et ipsum opus
basium interrasile erat, id est intrinsecus cavum .
Multifarie multisque modis eadem nostrae salutis
sacramenta figurantur. Apostoli enim et apostolici
viri sicut per boves mare portantes designantur,
 et per bases quae portandis luteribus paratae erant,
figurantur; sic ipsi luteres spirituale lavacrum, sicut
et mare significabant. Siquidem juxta Paralipomenon,
omnia in eis, quae in holocaustum oblaturi
erant, lavabant (II Part. IV). Holocaustum
autem Domini generaliter omnis multitudo electorum
intelligitur, qui baptizantur in Spiritu sancto
et igni. Sicut ergo sacerdotes qui in mari lavabantur,
significant eos qui per baptismum efficiuntur
summi sacerdotis consortes, scilicet Christi; ita et
holocausta eosdem significant, cum per ablutionem
baptismi gratia Spiritus sancti replentur. Lavatur
enim in lutere hostia, cum fidelis baptismo perfunditur.
 Offertur in holocaustum, cum impositione
manus episcopi donum sancti Spiritus accipit. Quatuor
cubitorum erat longitudo et latitudo basium;
quia praedicatores sive adversa mundi, et longitudinem
exsilii, et laborum praesentium foris tolerent,
sive cor in dilectione Dei et proximi interna
exsultatione dilatent, semper virtutibus student;
prudenter scilicet interna bona et mala discernentes,
fortiter adversa sustinentes, cor ab appetitu
voluptatum temperantes, justitiam in operatione
tenentes.
Sed et sculpturae erant inter juncturas, quibus
scilicet luterum tabulae sibi nectabantur, ut ex
quatuor scilicet vel quinque tabulis una fieret basis.
Quales autem sculpturas bases inter has juncturas,
 id est in suis lateribus ante et retro, dextera
et sinistra, et supra circulos quoque haberent,
aperit, dicens: Inter coronulas et plectas, leones et
boves, et cherubim, et in juncturis similiter desuper.
Tabulae ex quibus bases factae sunt, quadratae fuerunt,
in quibus formulae rotundae erant, quae coronulae
sive plectae appellantur, in quarum medio caelaturae
erant. Non erat plana ulla ex parte superficies
basis, sed undique mysticis sculpta figuris; quia sanctorum
mentes, imo universa eorum conversatio virtutum
gratia praetendit. Nec aliqua hora vacua praeterit,
in qua non vacent piis operibus, vel sermonibus,
vel cogitationibus. Coronulas in se sculptas habent,
cum ad ingressum perennis vitae infatigabili
 desiderio anhelant. Plectas habent, cum inter desideria
vitae coelestis quae sursum est, fraternae
charitatis quae juxta est, vincula non dissolvunt.
Habent inter coronulas et plectas leones, cum ita
ad speranda coelestia mentem erigunt, ita ad diligendos
proximos dilatant, ut quandoque errantes
qui sibi commissi sunt, aspere intueantur et corrigant.
Cum leonibus etiam boves habent, quando in
correctione asperitati mansuetudinem miscent. Ungulam
habere scissam non desinunt; quia discretionem
actionis et locutionis summopere custodiunt.
Semper ruminant; quia verba divinae lectionis
in ore volvere non cessant. Bene post coronas
et plectas, post leones et boves cherubim sculpti
esse memorantur, qui multitudinem scientiae scilicet
 Scripturarum significant; quia doctores fidelium
quanto studiosius divinae Scripturae insistunt,
tanto et in severitate discretionis qua peccantes
judicant, et in mansuetudine lenitatis qua poenitentibus
remittunt, timent judicium Dei, ne injuste
ligando aut solvendo, juste ipsi ligentur ab eo cujus
non potest errare judicium. Et super leones et
boves quasi lora ex aere pendentia. Per lora potestas
ligandi atque solvendi ostenditur, quae a Domino
Jesu Christo praelatis Ecclesiae in Petro et successoribus
ejus conceditur.
Iterum subjungit, dicens: Et quatuor rotae per
bases singulas, et axes aerei, super quos bases erant;
et per quatuor partes quasi humeruli subter luterem
fusiles, contra se invicem respectantes, ut illum portacent.
 Quatuor rotae quatuor Evangeliorum libri
sunt; quia, sicut volubilis rota citissime currit quo
ducitur, ita jubente Domino, per apostolos totum
mundum in brevi impleverunt. Et sicut rota impositum
currum a terra sublevat, et quo auriga dirigit,
portat; ita Evangeliorum libri electorum mentes
a terrenis ad coelestia suspendunt, et ad profectum
operationis vel mysterium praedicationis, quo
spiritualia gratia adjuvare voluerit, ducunt; quia
subditur: Tales erant rotae, quales in curru solent
fieri. Sic etiam legimus de sanctis: Currus Dei
decem millibus multiplex, millia laetantium: Dominus
in iis (Psal. LXVII). Humeruli qui rotis antepositi
ne ab axibus dilabi possent, obsistebant, praeconia
sunt prophetarum, quibus evangelica et
 apostolica Scriptura, ne cui legentium in dubium
veniant, confirmantur. Unde dicitur: Habemus firmiorem
propheticum sermonem cui benefacitis attendentes,
quasi lucernae in caliginoso loco (II Pet. I).
Axes rotarum qui bases portant, corda doctorum
sunt, quae evangelicis assidua praeceptis eos
ab imis sustollunt, et velut immissis rotis axes a
terra bases altius sublevant.
E contra os luteris intus erat versum; os unius
cubiti; fundus cubiti et dimidii erat, venter autem
quatuor cubitorum fuisse creditur, ut ad coelestia
nobis per baptismum iter patefactum esse doceret.
Et quod ex eo forinsecus apparebat, unius cubiti
erat totum rotundum propter unitatem videlicet
confessionis et fidei, qua omnes in confessione Patris,
 et Filii, et Spiritus sancti baptizantur. Unde
est illud: Unus Dominus, una fides, unum baptisma,
Unus Deus et Pater omnium, qui est super omnia
(Ephes IV). Habebat etiam unum cubitum et dimidium,
propter perfectionem scilicet operis et meritum
contemplationis. Integer cubitus in lutere
perfectionem indicat actionis bonae, quam habent
sancti homines divinae gratiae opitulatione. In angulis
autem columnarum, id est in lateribus basium,
variae caelaturae erant, et media inter columnam
quadrata, non rotunda. Mediam inter columnam
dicit tabulam superiorem, quae sicut alia quadrata
erat, similiterque sculpta et in summitate sui habebat
rotunditatem unius et dimidii cubiti, in qua
 luter ponebatur. Rotae quoque uno cubitu et dimidio
mensurantur, quia Scriptura Evangelii, qualiter,
qui perfecti esse volunt, vivere debeant, ostendit,
et donum aeternae retributionis promittit. Bases
vero unum habebant cubitum, et semissem amplitudinis
in summitate sui, ubi luteres reciperent, quia
doctores et ministri lavacri opere quippe perfecti
in hac vita fulserunt, se  luce contemplationis ex
parte finiti sunt. Unde dicitur: Ex parte enim cognoscimus,
et ex parte prophetamus (I Cor. XIII).
Quadraginta batos capiebat luter unus. Quadragenarius
numerus magnam perfectionem significat,
quia quater deni quadraginta faciunt. Decem autem
sunt praecepta, quibus omnis nostra operatio in
lege Dei praefixa est Quatuor vero sunt Evangeliorum
 libri, in quibus per dispensationem Dominicae
incarnationis coelestis patriae nobis patefactus est
introitus. Et quia omnes qui ad mysterium baptismi
pertinent, cum fide et sacramentis Evangelii fructum
debent rectae operationis ostendere, singuli luteres,
in quibus holocausta lavabantur, quadraginta batos
capiebant.
Et constituit decem bases, quinque ad dexteram
partem templi, et quinque ad sinistram. Dexteram
partem templi et sinistram non intus in ipso templo,
sed ante templum dicit ad orientalem plagam,
scilicet in atrio interiori, quod sacerdotum proprie
vocabatur. Quinque autem posuit ad dexteram partem
templi propter Judaeos, qui sole justitiae per
doctrinam legis antiquitus utebantur; et quinque
 ad sinistram propter nos, qui caeco diutius corde
adhaerebamus ei qui ait: Ponam sedem meam ad
aquilonem, et ero similis Altissimo (Isa. XIV). Quasi
diceret: In illis cordibus requiescere desidero,
quae a luce veritatis et flamma divinae charitatis
aliena esse opto.
Mare autem positum est ad dexteram partem
templi in eodem atrio. Ingredientibus enim atrium
ab oriente, primo divertendum erat ad meridiem,
ubi mare in ipso angulo stabat ad lavandum sacerdotibus
paratum; deinde progredientibus intro, occurrebant
luteres ad lavandas hostias ab utraque
parte positi. Intra hos etiam basis erat aenea quinque
cubitorum longitudinis, et quinque cubitorum
 latitudinis, et trium cubitorum altitudinis, in qua
stans Salomon dedicabat templum.
Fecit quoque Hiram lebetes, ollas scilicet aereas
ad suscipiendos cineres altaris; Fecit et scutras,
vasa videlicet aenea aequalis in fundo et ore amplitudinis
ad calefaciendum. Fecit et hamulas, vasa
scilicet ad offerenda vina . Terra argillosa de
qua factae sunt formae ad fundenda vasa, Scripturam
significat, de qua regulam bene vivendi sumimus.
Quasi enim argilla ignibus indurata format vasa,
cum nobis Scriptura regulam justitiae quam sequamur,
ostendit . Mensa aurea super quam ponebantur
panes, Scriptura est spirituali intelligentia
clara. De qua dicitur: Parasti in conspectu meo
mensam (Psal. XXII). Panes propositionis sancti
 doctores sunt, quorum opera nobis vel verba ad
exemplum proposita in divinis paginis, qui bene
quaerit, invenit. Unde panes in Exodo  duodecim
fieri praecepti sunt propter apostolos videlicet
duodecim, per quos Scriptura Novi Testamenti condita
est, et Veteris revelata mysteria. In verbis dierum
legimus, quod fecit Salomon mensas in templo,
quinque a dextris, et quinque a sinistris; in quibus
vasa Domini reponebant, scyphos videlicet, phialas,
thuribula, mortariola, thymiama, (II Paral.
IV) . etc. Sicut ergo una mensa duodecim panibus
 onusta, unanimem Scripturae, qua pascimur, concordiam
auctoritate apostolica munitam significat;
ita decem mensae eloquia legis et prophetarum denuntiant,
quae nobis fidelium exempla quasi propositorum
in se vasorum Domini claritatem et miracula
proponunt. Mensae sunt quinae; quia lex tam
quinque libros Moysi quam quinque aetates saeculi
complectitur. Bis; quia post incarnationem Domini
utrique populo, Judaeo scilicet et gentili, committitur:
Et statuit decem candelabra aurea, quinque ad
dexteram, et quinque ad sinistram contra oraculum
ex auro puro; et quasi lilii flores, et lucernas desuper
aureas . Quasi lilii flores flos videtur dicere,
quia suprema pars candelabrorum in modum repandi
lilii erat deformata. Lucernas aureas per quod
 continetur id quod continet, id est vascula aurea in
quibus oleum lucebat, designantur. Sicut mensae in
typo Scripturae ponuntur, quia panem verbi ministrant,
et vasa ferunt ministerii, id est justorum
nobis actus in exemplum proponunt; ita per candelabra
eadem figurantur, quia lucem sapientiae errantibus
proferunt. Unde Salomon: Mandatum lucerna
est, et lex lux (Prov. VI). Unde David dicit: Lucerna
pedibus meis verbum tuum, et lumen semitis meis
(Psal. CXVIII). Quod candelabra quinque a dextris,
quinque autem a sinistris, idem est quod supra de
mensis. Oraculum ubi erat arca, aditus patriae coelestis
est, ubi Christus in dextera Patris sedens,
paternorum utique conscius secretorum. Candelabra
contra oraculum notant, quod eloquia Dei ad habitationem
 supernae civitatis aspectant, ut ad eam
promerendam nos accendant.
Fecitque forcipes aureos, id est emunctoria quibus
emungebantur lucernae, ut reparatae in melius
lucerent. Significant emunctoria duo testamenta
quibus peccata purgantur, quaeque inter se sancti
Spiritus unione sociantur. Hydriae praecordia sanctorum
significant, aqua sapientiae et vino compunctionis
repleta. Fuscinulae quibus carnes praeparantur,
praedicatores insinuant, qui suis auditoribus
cibum intelligentiae administrant, quorum officium
est corpus et sanguinem fidelibus distribuere, infidelibus
vero abnegare. Phialae, doctores significant
plenos utilibus aquis. Mortariola sunt poenitentium
 labor passioque tolerantiae, quibus mortificantur
membra eorum super terram. Thuribula de auro
purissimo virtutes indicant operum, et orationes
sanctorum, quibus odor suavitatis ascendit ad Dominum
ex conscientia bona et fide non ficta  (I
Tim. I). Cardines utrorumque ostiorum sensus et
corda sunt angelorum et sanctorum, quibus immobiliter
contemplationi et dilectioni Conditoris
adhaerent, ut eo ministerium sibi delegatum recte
compleant, quo a voluntate Domini nunquam oculos
avertunt.
 Et intulit Salomon quae sanctificaverat David
pater suus, aurum, et argentum, et vasa, reposuitque
ea in thesauris domus Domini. Sanctificavit David
pater Salomonis argentum, cum Deus Pater eloquentes
gratia sui Spiritus ad loquendum verbum
Dei confortat; sanctificat aurum, cum naturali ingenio
praeditos ad intelligendum legem illuminat;
sanctificat etiam vasa, cum omnibus Ecclesiae filiis
sancti Spiritus gratiam largitur. Haec sanctificata
Salomon offert in templum, cum Dominus peracto
judicio doctorum et caeterorum fidelium coetum in
gaudium coelestis regni introducit.
Fecitque Salomon omnia vasa in domo Domini.
Superius dixit, Hiram fecisse Salomoni omnia vasa,
nunc vero Scriptura subjungit eadem fecisse Salomon;
 quia videlicet Salomon fecit dictando, Hiram
operando. In campestri regione Jordanis fudit rex
vasa templi Domini in argillosa terra . Non enim
aliter vasa electionis et misericordiae efficimur, nisi
ad baptismum ejus respicientes in tali flumine satagamus
ablui. Notandum autem, quod non tantum
in regione Jordanis, sed et in campestri regione
illius facta dicit eadem vasa; significans multiplicationem
fidelium, quae non solum in Judaea, sed
et in omnium regionum latitudine erat futura secundum
illud: Gaudebunt campi, et omnia, quae in
eis sunt (Psal. XCV). Fudit ergo rex vasa domus Domini
in campestri regione Jordanis; quia Christus
baptismum salutis, de quo vasa misericordiae faceret,
per totam mundi latitudinem implevit.
 Solemnitas quam fecit Salomon et omnis Israel,
significat gaudium sanctorum quod cum Christo vero
et pacifico rege perpetualiter habent. Emath interpretatur
Domini veritas. Rivus sive torrens Aegypti
significat mortem temporalem, quam in Aegypto
consistens, id est in tenebris hujus mundi, nullus
evadere potest. Omnis ergo Israel a rivo Aegypti
usque Emath festum celebrat cum Salomone, quando
sancti post finem praesentis vitae veraciter aeternis
gaudiis cum Domino Jesu Christo perfruuntur.
Templum Domini sancta Ecclesia est juxta illud:
Templum Domini sanctum est, quod estis vos (I Cor.
III). Hanc dedicavit rex Christus, cum eam sanguine
suo mundavit a peccatorum sordibus. Hanc dedicant
 et filii Israel, cum fideles secundum donum sibi
collatum verbo praedicationis et virtutum operibus
proximis suis prosunt.
Quid est quod Salomon sanctificavit medium
atrii, offerens illi holocausta, quia altare aeneum
quod erat ante fores templi, non poterat capere
totum; nisi quod Christus, quae in lege propter infirmitatem
populi perfici non poterant, nunc in
Ecclesia pleniter gerit? Ipse est enim atrium domus
Domini, quia per ipsum ingressus patet in Jerusalem
coelestem. Quia ergo holocausta et sacrificia in
altari typico non poterant offerri, eo quod omnia
ibi figuraliter fiebant, rex noster erexit altare fidei
 in Ecclesia, in quo holocausta et sacrificia quotidie
spiritualiter offeruntur. Hinc est quod Dominus ait
per Isaiam: Holocausta et sanguinem victimarum,
hircorum et taurorum nolui (Isa. I).
Tulerunt sacerdotes arcam Domini, et tabernaculum
foederis, et omnia vasa sanctuarii, quae erant
in tabernaculo, et intulerunt arcam in oraculum
templi in Sanctum sanctorum subter alas cherubim.
Moyses fecit duos cherubim aureos quos posuit in
propitiatorio, quod erat super arcam (Exod. XXV):
Salomon vero addidit duos majores, sub quorum
alis nunc dicitur arcam posuisse cum propitiatorio,
et duobus cherubim prioribus. Domus templi exterior
peregrinantem Ecclesiam, Sancta sanctorum
supernae patriae felicitatem designant. Illata in Sancta
 sanctorum arca assumptam Christi humanitatem
intra velum regiae coelestis inductam demonstrat.
Vectes quibus arca portabatur, praedicatores sunt,
per quos Christus mundo innotuit. Apparebant summitates
vectium ante oraculum non semper, sed
cum ostia oraculi aperirentur; neque omnibus, sed
his solum qui propius accedentes, attentius interiora
satagebant intueri. Vectes sunt in oraculo
conditi, quia electi qui excesserunt, nunc sunt in
abscondito vultus Dei. Quod tamen summitates vectium
aperto oraculo, his qui appropiant, videntur,
cum perfectioribus oraculum cordis purificantibus
Dei gratia aliquid extremum de supernorum gaudio
 contemplandum donaverit, quia his qui paulo longius
recesserint, id est mente exterius vagantibus,
contemplatio minime conceditur.
Erat in arca urna aurea habens manna; quia in
homine Christo habitat omnis plenitudo divinitatis
corporaliter (Coloss. II). Erat et virga Aaron quae
excisa denuo floruerat; quia potestas judicandi
penes eum est, cujus judicium in humilitate videbatur
esse sublatum. Erant et tabulae testamenti, quia
in illo sunt omnes thesauri sapientiae et scientiae Dei
absconditi (ibid.). Adhaerebant ei vectes quibus
portabatur; quia doctores qui laborant in verbo
nunc praesenti visione congaudent gloria Christi.
Unde Paulus: Cupio dissolvi, et esse cum Christo
 (Phil. I). Ipsa arca qualis et quomodo esset posita,
solis eis qui oraculum intrassent, videre licebat;
quia soli supernae patriae cives gloriam inibi Redemptoris
plene contuentur.
Nebula domum Domini, id est Synagogam, implevit;
quia eorum mentes infidelitatis caligo replevit.
Et sacerdotes propter nebulam ministrare
non poterant; quia dum mysticos sensus litterae
velamine coopertos, et nativitatis Christi sacramenta
investigare despiciunt; debitum fidei ministerium
per erroris sui nebulam perdiderunt; ita ut
exigentibus meritis non agnoscant cultum credulitatis.
 Classis Salomonis Ecclesia est Christi, quae in
mari mundi posita studium impendit thesauros
scientiae et sapientiae, opesque virtutum acquirere.
Ibi sunt servi Hiram nautici et gnari maris cum
servis Salomonis, dum gentiles saeculari scientia
et sapientia eruditi, cum his qui in lege Moysi periti
sunt, in unitate fidei sociantur. Hos Salomon
noster, id est Christus, in Ophir, quae interpretatur
infirmans, id est in vilitatem mittit, ut sumptum
inde aurum, sensum videlicet pretiosum sibi deferant.
Quantum? Quadraginta scilicet triginta talenta,
id est historiam, allegoriam, tropologiam,
et anagogen in duobus Testamentis. Ophir nomen
est provinciae in India, ab Ophir uno videlicet de
posteris Heber nominatae, quae et terra aurea appellatur,
 eo quod montes aureos habeat, qui a leonibus et
saevissimis bestiis incoluntur, ad quos nullus aliter
accedere audet, nisi stans juxta littus, terram
quam unguibus leonum effossam invenerit, in suam
navem recipit, ut si bestiae eos senserint, facile in
mari recipiantur.
Volo etiam vos, dilectissimi fratres, scire, quia
tabernaculum quod plebs Hebraea in eremo condidit,
hujus spiritualis domus figura fuit. Sed quia tabernaculum
in itinere quo ad terram promissionis veniebant,
haec in ipsa aedificabatur civitate Jerusalem,
illud ut de loco ad locum crebro ministerio Levitarum,
portatum tandem in terram promissionis inducitur,
haec ut mox in patria ipsa, et in civitate regia constructa,
inviolabili semper fundamento consisteret, donec
 inditum sibi figurarum coelestium munus impleret;
potest in illo tabernaculo praesentis Ecclesiae
labor et exsilium, in hac autem domo futura quies
et beatitudo figurari. Vel quia illud a solis filiis
Israel, haec a proselytis etiam et gentibus facta
est; possunt principaliter in tabernaculo Patres veteris
testamenti et antiquus Dei populus: in hac vero
congregata de gentibus Ecclesia exprimi; quamvis
utrumque aedificium enucleatius discussum, et labores
praesentis Ecclesiae quotidianos et praemia
aeterna, in futura gaudia regni coelestis, electionem
primitivae Ecclesiae, et salutem omnium gentium in
Christo multimodis ostendat figurari.
Igitur, fratres charissimi, templum illud manufactum
 in figura Jesu Christi et omnium nostrum,
id est capitis et membrorum a Salomone fuit conditum.
Ad spiritualis ergo templi aedificium pertinetis,
dum recte credendo, et bona operando, Christi
membra estis. Cum enim vos ad templi aedificium
dico pertinere, non tamen ad illud quod Nabuzardan
servus regis Babylonis succendit et thesauris
spoliavit (IV Reg. XXV), sed ad illud quod
Deus Pater ante omnia saecula in dilectissimo sibique
coaeterno Filio suo Jesu Christo in coelesti
Jerusalem, facere decrevit. Unde est illud: Jerusalem
quae aedificatur ut civitas, etc. (Psal. CXXI.) Et
iterum: Jerusalem civitas regis magni (Psal. XLVII).
Ad illud ergo vos, dilectissimi, volo et desidero
pertinere, in cujus interiori domo, id est in Sanctis
 sanctorum collocata est arca, id est Dei Filius, in
quo foedus pacis apud Patrem habemus. Manna
etiam in arca habetur; quia in Christo sunt omnes
thesauri sapientiae et scientiae Dei (Coloss. II). Ipsi
etiam virga Aaron quae floruerat, est commissa, scilicet
potestas a Deo regendi Israeliticam plebem,
imo universam Ecclesiam in saecula. Idem etiam
Dei Filius post resurrectionem suam ascendens in
coelum semel introivit in ipsum non manufactum,
spirituale videlicet templum, constitutus a Deo judex
vivorum et mortuorum. Ad hoc etiam templum
angelos pertinere existimamus. . . . . . . . . . .
. . . . . . . . . . . . . . . . in interiori parte ejusdem
templi, ante faciem videlicet ipsius summi
pontificis Jesu Christi; quia semper ad ministerium
 illius sunt parati. Sic pedibus erectis stant, et oculos
in propitiatorio, hoc est in ipso defigunt; sic suam
perpetuo innocentiam conservant: sic de sanctarum
animarum beatitudine in coelis exsultant, ut nobis
quos etiam adhuc in terris peregrinari conspiciunt,
opem ferre non desinant, donec ad coelestiam
patriam, Deo jubente, nos perducant.
Moneo igitur vos, dilectissimi, ut studium sacris
sedulo impendatis Scripturis; quatenus hos Cherubim,
qui multitudo scientiae interpretantur, imitari
valeatis. In divinis quippe Scripturis multitudinem
scientiae invenietis, si diligenter quaesieritis, qua
spiritualiter inebriati, terrena despicere, coelestia
amare, transitoria vilipendere, aeterna concupiscere,
ad ultimum vero oculos mentis in propitiatorio, hoc
 est in Christo, sine intermissione defigere possitis.
De hoc propitiatorio ait Joannes: Advocatum habemus
apud Patrem, Jesum Christum justum; et ipse
est propitiatio pro peccatis nostris (Joan. II). Et Paulus
apostolus: Non enim in manufactis sanctis templis
Jesus introivit exemplaria verorum; sed in ipsum
coelum, ut appareat nunc vultui Dei pro nobis (Hebr.
IX). Cherubim Dei, eos confirmante gratia, perpetuo
in sua perseverant innocentia. Sic et vos, dilectissimi,
pactum quod cum Deo pepigistis, sive in die
baptismatis, sive etiam in susceptione ordinis, jugiter
ac fideliter operibus conservate bonis. Castitatem
etiam custodite tam mentis quam corporis,
quae Deo est acceptabilis, et angelicae vitae imitatrix;
 quia in carne praeter carnem vivere, non
terrena vita est, sed coelestis. Castitas quoque
longa et humilis praemium consecutura est aeternae
beatitudinis, ita tamen si in proposito perseveraverit
usque in diem mortis (Matth. X). Ubi etiam
caro jam a concubitu non potest esse integra, sit
virgo in fide conscientia. Nulla igitur vobis charissimi,
inordinata cogitatio aliquid illicitum suggerat,
nulla immunditia polluat, non luxuria reos
constituat, non cupiditas in amorem terrenarum
rerum animum accendat, non iracundia proximos
laedat, non elatio mentem in superbiam elevet, non
injuria a proximis illata perturbet, non simulatio
ante oculos hominum sanctitatem praetendat, non
hypocrisis coram Deo culpabiles reddat, non malitia
 locum in coelesti curia tollat, nulla perversitas vos
a societate supernorum civium velut indignos repellat.
Sic etiam Cherubim de sanctarum animarum
beatitudine in coelis exsultant, ut nobis quos adhuc
in terris peregrinari conspiciunt, opem ferre non
desistant.
Horum itaque, dilectissimi, beatorum spirituum,
scilicet cherubim, exempla ante mentis oculis saepe
reducite, et quod illi perfecte in coelis agunt sine intermissione,
vos, dictante charitate, in terris pro
modulo vestro agite. Vosmetipsos ergo cum Dei
juvamine a peccati contagione custodite, et pro
totius mundi ac proximorum salute studiose Domino
preces fundite. Pro cunctis etiam fidelibus defunctis
qui adhuc retinentur in poenarum receptaculis,
 moneo ut orationes, sacrificia, suspiria, et
lacrymas Deo offeratis, quatenus intercessu vestrae
compassionis de amarissimis erepti poenis, mereantur
 transire ad loca refrigerii lucis et pacis. Nec
in hoc solummodo contentos vos esse volo; sed ut
pro eis etiam gratiarum actiones persolvatis Domino,
qui jam ab eo sunt collocati in coeli palatio.
Sic ergo de vestro profectu solliciti esse debetis,
ut tamen proximorum salutem non negligatis. Nulli
malum quod non vultis pati, inferatis; nulli bonum
quod vobis fieri desideratis, facere recusetis. Deum
super omnia diligite, proximos sicut vosmetipsos
in Deo amate, inimicos propter Deum patienter
tolerate, oculos mentis ad coelestem patriam cum
omni devotione erigite, atque ut aliquando ad illam
possitis attingere, summo studio cum lacrymis orationes
fundite; ad quam vos perducere dignetur
ille qui per eumdem dilectissimum Filium suum
 Dominum nostrum Jesum Christum de vivis et electis
lapidibus aeternum majestati suae ante saecula
disposuit condere templum. Amen.