SERMO TERTIUS.
AD FRATRES, UT NON HABEANT PROPRIUM.  
 Fratres charissimi, quia per Dei gratiam ad componendum
atque ad emendandum mores vestri ordinis,
in unum convenistis; dignum est, ut ad memoriam
reducatis ea, quae Deo et abbati vestro promisistis,
 quando primum ad ordinem venistis. Cum
primum ante abbatem praesentati fuistis, ipso interrogante
tria sunt, quae vos Deo implere vovistis,
videlicet obedientiam, castitatem, et ut proprium
non haberetis. Dignum valde fuit, dilectissimi, quod
Deo obedientiam et castitatem promisistis, quia
sine illis Deo nequaquam placere poteratis; et ideo
si placet, de singulis, et primum de obedientia, aliquid
dicamus vobis. Obedientia est virtus, quae caeteras
virtutes menti inserit, insertasque custodit .
De qua Paulus ait: Fratres, obedite praepositis vestris,
et subjacete eis; ipsi enim pervigilant quasi rationem
reddituri pro animabus vestris (Hebr. XIII). Unde Salomon
dicit: Vir obediens loquitur victorias (Prov.
 XXI). Revera vir obediens victorias loquitur, quia
semetipsum vincit, dum alienam voluntatem propriae
voluntati anteponit. Sic et nos, dum abbati
nostro humiliter obedimus, nosmetipsos in corde
superamus. Unde etiam Samuel propheta loquitur
dicens: Melior est obedientia quam victimae; et auscultare
magis quam offerre adipem arietum. Quoniam
quasi peccatum ariolandi est repugnare; et quasi
scelus idololatriae, nolle acquiescere (I Reg. XV). Revera
melior est obedientia quam victimae, quia per victimas
aliena caro mactatur, per obedientiam vero
propria voluntas restringitur.  Arioli sunt, qui
 circa aras idolorum nefarias preces emittunt, et
nefanda sacrificia daemonibus offerunt. Idololatria
vero est servitus idolorum . Latria enim Graece,
Latine servitus dicitur. Hoc est ergo summum
 malum, cum servi Dei in monasterio positi per
inobedientiam incurrunt peccatum ariolandi. Mihi
videtur grande malum esse in monasterio videlicet
servos Dei sub habitu religionis vivere, et per inobedientiam
atque contumaciam scelus idololatriae
committere. Magna miseria est, quando viri religiosi
per iter virtutum descendunt in infernum.
Haec est maxima infelicitas, quando viri ecclesiastici
per inobedientiam sub habitu religionis periculum
incurrunt aeternae damnationis.
Audiamus etiam Paulum apostolum dicentem:
Sicut per inobedientiam unius hominis, scilicet Adae,
peccatores constituti sunt multi; ita et per obedientiam
unius hominis, scilicet Christi justi constituuntur
 multi (Rom. V). Et sicut per inobedientiam unius
hominis multi descenderunt in infernum, ita et per
obedientiam unius hominis multi ascenderunt, et
sunt ascensuri in coelum. Sic etiam de Domino nostro
Jesu Christo legitur: Christus factus est pro nobis obediens
Patri usque ad mortem (Philipp. II). Si ergo Jesus
Christus, rex coelorum ac terrae, dignatus est obedire
usque ad mortem Deo Patri, cur homo miserrimus
in monasterio positus dedignatur obedire suo abbati?
Et si Dominus noster Jesus Christus, qui est
verus rex gloriae, Deo Patri usque ad mortem obedivit,
cur homo mortalis et cibus vermium praecepta
 sui abbatis contemnit? Quare, nisi quia non
sequitur Christum, ut cum eo ascendat in coelum,
sed sequitur Adam ut cum eo per inobedientiam
descendat in infernum? Quare non vult obedire
suo abbati, nisi quia contemnit Christum, et sequitur
diabolum? Sic Dominus in Evangelio servis
suis dicit, quibus Ecclesiam suam regendam commisit:
Qui vos audit, me audit; et qui vos spernit,
me spernit (Luc. X). Ac si diceret: Qui vobis est
obediens, et mihi obediens est, et qui vos despicit,
me despicit. Igitur, dilectissimi fratres, hanc sententiam
Domini nostri Jesu Christi ad mentem reducite,
et eam sedula intentione recogitate, quia
quicunque in monasterio inobediens est abbati suo,
non solum inobediens est abbati, sed et Christo.
 Et quicunque despicit praelatum suum, non solum
despicit praelatum, sed et Christum.
Fratres mei, secundo loco, Deo et abbati vestro
castitatem promisistis, cum primum ad monasterium
venistis; quam nisi custodistis, in vacuum in omnibus
operibus vestris laborastis. Si castitatem non
custodistis a die, qua eam Deo et abbati vestro promisistis,
in vanum omne tempus vitae vestrae expendistis.
Quicunque Deo et abbati suo castitatem
promisit, si eam mente et corpore non custodierit,
reliogiosus esse non poterit, nisi hoc per asperrimam
poenitentiam emendaverit. Quare? Quia per
unum malum multa bona pereunt. Per unam culpam
multae justitiae annihilantur. Per unam iniquitatem
multa bona possunt subverti. Malum mistum bonis
 contaminat plurima. Parum fellis in amaritudinem
convertit dulcedinem mellis. Parum ignis magnam
silvam incendit (Jac. III). Modicum fermentum totam
massam corrumpit (I Cor. V). Unde Scriptura
dicit: Qui in uno peccaverit, factus est omnium reus
(Jac. II), scilicet quantum ad vitam aeternam. Quasi
enim si omnibus peccatis esset involutus, ita si in
uno tantum maneat, aeternae vitae januam non intrabit.
Sic homo per unum peccatum condemnari
poterit, nisi illud per asperrimam poenitentiam
emendaverit; et maxime per fornicationem, quia
sine castitate nullum opus perfectum, sine castitate
nullum opus magnum. Unde beatus Gregorius
dicit : Nec castitas magna est sine bono
 opere, nec opus bonum est aliquid sine castitate.
Amanda est ergo castitatis pulchritudo . Castitas
fructus est suavitatis. Castitas est inviolata
virtus sanctorum. Castitas est securitas mentis, et
sanitas corporis. Castitas Deo est amabilis et omnibus
sanctis. De qua scriptum est, quia sine castimonia
nemo videbit Deum (Hebr. XII). Unde venerabilis
Beda in quadam homilia. Nemo in die resurrectionis,
nisi illi qui sunt casti corpore, ad
coelos poterunt sublevari; nemo post resurrectionem,
nisi illi qui sunt mundi corde, essentiam divinae
majestatis poterunt intueri.
Tertio loco Deo promisistis, ne proprium haberetis.
 Multis modis diabolus in acquirendo plurima
sollicitat, qui in modicis et paucis contenti esse
promiserant. Multi de saeculari vita ad Deum convertuntur,
et monasterium ingrediuntur, atque omnes
divitias suas libenter pauperibus et monasteriis
tradunt, ac deinceps in omni vita sua magis paupertatem
quam divitias diligunt, sicut sancti apostoli
fecerunt. Plerique etiam saeculares ad Deum
in monasterio convertuntur, et de rebus monasterii
fraudem vel furtum facere praesumunt, sicut
Judas traditor fecit, de quo legitur, quia loculos
habebat, et ea, quae in communi mittebantur, abscondebat
et furabatur. Nonnulli etiam de saeculo ad
monasterium veniunt, et de divitiis suis, quas in saeculo
habuerunt, unam partem sibi retinent et abscondunt,
 temporalem pertimescentes inopiam, alteram
vero secum monasterio tradunt, sicut Ananias
et Saphira fecerunt, de quibus nimirum scriptum
est, quia agrum vendiderunt, et de pretio illius
quamdam partem ante pedes apostolorum posuerunt,
quamdam vero absconderunt (Act. V). Quidam etiam
pauperes de saeculari vita ad monasterium veniunt,
et quamvis in saeculo pauperes fuerunt, tamen in
monasterio divites fieri volunt, sicut fecit Giezi discipulus
Elisei. Cui dixit Eliseus: Quia post Naaman
cucurristi, et divitias ab eo accepisti, in perpetuum
lepra Naaman adhaerebit tibi (IV Reg. V). Quicunque
ergo propter Deum omnia quae in hoc mundo
sunt, despiciunt, sicut sancti apostoli fecerunt,
cum eisdem apostolis laetabuntur, et remunerabuntur
 in perpetuum. De quibus ait Dominus in Evangelio:
Beati pauperes spiritu; quoniam ipsorum est
regnum coelorum (Matth. V). Ille vero, qui de saeculo
ad monasterium transit, et de rebus monasterii
fraudem vel furtum facit, Judas est, et cum Juda
poenam in inferno sustinebit. Qui autem de saeculari
vita ad Domini servitium convertuntur, si ex his,
quae in saeculo habuerunt, partim sibi reservant,
partim distribuunt, sententiam maledictionis cum
Anania et Saphira portabunt. Qui autem de saeculo
ad monasterium venit, si divitias, quas in saeculo
habere non potuit, in monasterio voluerit, sine
dubio lepra Giezi adherebit ei, et quod Giezi passus
est in corpore, iste patietur in anima. Illis ergo,
 qui in veritate propter Deum, more apostolorum,
omnia, quae in hoc mundo sunt, despiciunt, convenit
illud Psalmistae dicentis: Mihi autem adhaerere
Deo bonum est; ponere in Domino Deo spem
meam (Psal. LXXII). Et illud: Jacta cogitatum tuum
in Domino et ipse te enutriet (Psal. LIV). Judae vero
et sequacibus ejus dicitur: Ascendunt usque ad coelos,
et descendunt usque ab abyssos; anima eorum in
malis tabescebat (Psal. CVI). Ananiae autem et suis
similibus pertinet illud: Qui confidunt in virtute sua,
et in multitudine divitiarum suarum gloriantur (Psal.
XLVIII). Giezi et sociis ejus congruit illud: Ecce
homo qui non posuit Deum adjutorem suum; sed
 speravit in multitudine divitiarum suarum, et praevaluit
in vanitate sua (Psal. LI).
Sed ecce, fratres charissimi, dum aliorum peccata
tanto studio perscrutamur, timeamus ne
oculos divinae majestatis offendamus. Dignum est
ergo, ut nos, qui tanta cura festucas in oculis
aliorum conspicimus, de oculis nostris trabes ejicere
festinemus (Matth. VII). Quid ergo nobis inter
haec agendum? Illud videlicet quod ait Psalmista:
Vovete, et reddite Domino Deo vestro (Psal. LXV);
alioquin multo melius esset non vovere, quam post
votum promissa non solvere (Eccli. V). Quare? Quia,
sicut ait beatus Isidorus , inter infideles inveniendi
 sunt, qui bona, quae Deo voverunt, non impleverunt.
Igitur, fratres dilectissimi, ad vosmetipsos
introrsus reddite, et si ea quae Deo promisistis, vos
opere inveneritis implevisse, Deo gratias agite. Si
autem in his, quae Deo vovistis, vos transgressores
et negligentes cognoveritis esse, per puras orationes
et quotidianas lacrymas ab omnipotenti Jesu
Christo veniam postulate, quatenus in die districti
judicii sui non permittat vos cum infidelibus perire,
sed cum electis suis ad regnum coelorum vos
dignetur perducere, qui cum eodem Patre et Spiritu
sancto in Trinitate perfecta vivit et regnat Deus
per omnia saecula saeculorum. Amen.