SERMO QUARTUS.
DE PRAELATIS ECCLESIAE.  
 Hispaniarum doctor Isidorus vir in omni locutionis
genere formatus, ut imperito doctoque secundum
qualitatem sermonis existeret aptus, ad
eruditionem sacerdotum inter caetera sic est locutus
: Sicut peccatores et iniqui ministerium
sacerdotale suscipere prohibentur, ita indocti et
imperiti a tali officio retrahuntur. Illi male vivendo
suis pravis exemplis vitam bonorum corrumpunt,
isti vero per ignorantiam iniquos corrigere nesciunt.
Quomodo enim docere poterunt, quod ipsi
non didicerunt?  Desinat ergo locum docendi
suscipere, qui nescit docere. Unusquisque igitur
doctor et bonae actionis et bonae praedicationis habere
debet studium, quia alterum sine altero inutilem
facit et imperfectum. Oportet igitur praelatum
 cum omni instantia dulcedinem et suavitatem Dei
annuntiare subditis, eosque suis ad bene operandum
sollicitare exemplis, et frequenter dulcibus admonere
verbis, ut recte possit computari in sanctae Ecclesiae
membris, sicut sponsus, scilicet Christus, sub
persona sponsae eidem Ecclesiae loquitur in Canticis
Favus distillans labia tua sponsa, mel et lac sub
lingua tua (Cant. IV).  Praedicatores Ecclesiae
bene labia sponsae esse dicuntur, quia per eos populis
loquitur et per eos parvuli quique ad fidem
erudiuntur, dum per eos occulta Scripturae quasi
cordis latentia manifestantur. In favo autem mel
latet, et cera patet. Recte ergo labia sponsae, id
est sanctae Ecclesiae, favus vocantur, quia dum in
carnis fragilitate sapientia magna habetur, quasi
 mel in cera absconditur. Quando vero electus quisque
praedicat, quando coelestia gaudia nescientibus
revelat; tunc favus distillat, quia quanta dulcedo
sapientiae in corde lateat, per oris fragilitatem audientibus
manifestat. Unde scriptum est: Habemus
thesaurum istud in vasis fictilibus (II Cor. IV).
Ideo subditur: mel et lac sub lingua tua. Nimirum
 falsi praedicatores mel in lingua portant. Quod sub
lingua non habent, quia coelestia gaudia aliquando
praedicant tanquam veri essent, cum ipsi terrestria
bona totis desideriis appetant. Sancta vero mens in
lingua mel praetendit, quia sapientiae dulcedinem loquendo
aliis ostendit, quam veraciter praedicans audientes
tanquam mellis dulcedine reficit. Bonus pastor
lac sub lingua gerit, quia congruenti sibi doctrina
parvulos quosque in Ecclesia nutrit. Sub lingua
autem haec omnia sibi ipsi reservat, quia internam
dulcedinem assidue secum portat. Dum enim
terrena abjicit, dum vitiorum amaritudinem respuit;
in interioribus sapientiae dulcedine se pascit, quae
robur colligit, ut ad aeterna gradiens in labore viae
lacescere non possit.
 Hujusmodi praedicando prudens pastor in cordibus
subjectorum dulcedinem et suavitatem Dei infundit,
eosque exemplis bonae actionis ad coelestia
desideranda sustollit. Nimirum ille est prudens pastor,
qui super gregem sibi commissum sollicite
vigilat; quia dum se et oves ex omni parte prudenter
circumspectat, hostiles insidias declinat. Audiat
igitur negligens pastor, quid sibi et prudenti pastori
Dominus loquitur: Bonus, inquit, pastor animam
suam pro ovibus ponit; mercenarius autem fugit
(Joan. X). Animam pro ovibus suis ponit, qui periculosum
regiminis ascendens locum, clauso silentii
ostio, gregem claustralium fratrum in pace custodit.
Animam pro ovibus ponit, qui solus inter mundana
 pericula exteriora negotia procurans, necessaria
et utilia fratribus quaerit. Animam ponit, qui
ad sustinenda jurgia rei familiaris solus exit et
inter adulantium ac detrahentium linguas medius
incedit, pro infirmis laborat, et laborantes pascit,
consolatur pusillanimes, et cum superbis increpando
contendit. Talis pastor cum Christo et per Christum
potest dicere: Cognosco meas, et cognoscunt me
 meae (Joan. X). Cogroscunt oves pastorem, quem saepe
vident praesentem, quem subjectis fratribus familiaritas
facit notum, quem beneficia reddunt amicum.
Cognoscunt fratres praelatum, quia sive per charitatem
tolerando, sive per zelum justitiae castigando,
sive exterius necessaria ministrando, sese eis reddit
in omnibus utilem atque benignum. Subjecti
praelatum cognoscunt, dum eis sicut pater filiis necessaria
praesentis vitae praeparat, et sicut magister
spiritalia praedicat. Oves vero pastor cognoscit, dum
subditorum mores et actus diligenter attendit. Unde
scriptum est: Considera diligenter vultum pecoris
tui (Prov. XXVII). Vultum pecoris considerat, qui,
quid singuli subjectorum possint, non ignorat. Vultum
pecoris sui diligenter inspicit, qui qualitates,
 et actus, ac possibilitates fratrum quorum ad se
pertinet cura, studiose perquirit. Cui per confessionem
corda subjectorum sunt manifesta, per circuitionem
nota sunt opera; per experimentum quid
possint, per effectum quid velint, ratio demonstrat:
Et vocem, inquit, meam audient (Joan. X).
Tres sunt pastoris voces: suavis scilicet, dulcis,
et alta. Vox suavis pertinet ad infirmum, dulcis ad
morientem, alta pertinet ad surdum, id est ad inobedientem.
Infirmus est qui tentatur. Qui vero de
misericordia Dei desperat, moritur. Surdus est, qui
non audit, id est qui obedire contemnit. Quandoque
infirmus, id est qui in tentationibus est positus,
audit suavem magistri vocem consolationis; audit qui
 prae magnitudine peccatorum de misericordia Dei desperat,
vocem obsecrationis; audit surdus, id est inobediens,
altam, id est asperam vocem increpationis.
Iterum dicitur: Et sequuntur me meae: Oves pastorem
sequuntur. Quem pastorem sequuntur oves?
Bonum sive malum. Quo sequuntur illum? Quocunque
ipse praecedit. Si bonus est pastor, oves sequuntur
illum ad vitam; si autem malus est, sequuntur
eum ad mortem. Si autem caecus caecum
sequatur, ambo in foveam cadunt (Matth. XV). Quomodo
bonus pastor vadit ante oves? Vita videlicet
et doctrina. Quando bene vivit et recte docet ecclesiasticus
doctor, tunc fit unum ovile, et unus pastor.
Pastor unus debet esse in se, et unus cum grege;
ut quod docet verbis, impleat operibus bonis. Unus
 debet esse, ut per iracundiam non mutetur a mansuetudine,
non elevetur prosperitate, nec frangatur
adversitate; sed idem permaneat patientia perseverante.
Ille ergo veraciter tenet et amat unitatem
fraternitatis, qui gaudet de servitute charitatis,
imitando exemplum veri pastoris, qui venit non
ministrari sed ministrare, et dare animam suam redemptionem
pro multis (Matth. XX). Nimirum ipse
est idoneus pastor, et secundum Deum gregem gubernat,
qui ad tantummodo laborat, ut plures secum
ad Deum verbo et exemplo trahat; quem non delectat
honor praelationis, sed onus; charitas, non
potestas; servitus impensa aliis, non suscepta ab
 aliis; juxta quod ait Paulus: Cum essem liber ex
omnibus, omnium me servum feci (I Cor. IX). Tenet
etiam pastor cum grege unitatem, quando non dividitur
ab eo per habitum pretiosiorem, vel per
cibum delicatiorem; dum fit unus cum infirmis per
compassionem, et cum delicatis per dispensationem.
Taliter ergo oportet praelatum vivere, ut recte cum
Apostolo possit dicere: Omnibus omnia factus sum,
ut omnes lucrifacerem (ibid.).
Pastor autem negligens fugit, et a grege recedit.
Sunt enim quidam praelati, qui bona, quae aliis praecipiunt,
facere contemnunt. Cum enim onera gravia
et importabilia subjectis imponunt, et ea digito movere
nolunt; quod aliis praecipiunt, portare despiciunt.
Fugiunt, dum a divinis officiis se subtrahunt,
 et cum fratribus pondus ordinis ferre contemnunt.
Fugiunt, qui per alienas domos vagantes discurrunt,
feliciores se existimantes dum tardius ad
claustra redeunt. Fugiunt, qui ideo a claustro longius
recedunt, ut licentius otiosis fabulis insistant,
et abundantius stomachum cibis repleant, ac securius
dormiant quam in claustro solebant. Fugiunt,
qui non ea quae fratribus sunt communia, sed quae
sunt propria, quaerunt. Fugiunt, qui licet praesentes
sint, tamen cum negligentias viderint, se sub silentio
abscondunt. Fugiunt, qui remoti a conventu,
sub otio vivunt; qui a communi fratrum consilio
recedunt, qui male vivunt et reprehendi nolunt.
Unde beatus Gregorius : Libet, inquit, ut dum licenter
 etiam illicita faciunt, nemo eis subditorum
contradicat. Et in eodem . Cunctis se existimat
praelatus amplius sapere, quibus se videt amplius
posse. Hoc amant scilicet videri sapientes
et esse potentes. Haec fuit causa angelicae et humanae
ruinae. Ponam, inquit, angelus, sedem meam
ad aquilonem, et ero similis Altissimo (Isa. XIV).
Et homini per serpentem dixit: Eritis sicut dii
(Gen. III). Timeat igitur ruinam praelatus, quam
meruit homo et angelus. Angelus enim, quia voluit
esse potentior, cecidit; et homo, quia voluit esse
sapientior, desipuit. Sunt praeterea quidam praelati,
qui bene vivunt, et subjectos sibi male vivere permittunt.
Quidam etiam male vivunt, et subjectos
bene vivere compellunt. Sunt et alii, qui male vivunt,
 et subjectos male vivere volunt. Illi ergo, qui
bene vivunt, et subjectos male vivere permittunt,
exemplo bonae actionis praecedunt; sed cum eos
corrigendo non increpant, etiam cum errantibus
delinquunt. Licet enim ipsi bene vivant, necessarium
tamen est, ut de grege sibi commisso Domino
rationem reddant. Hi tales, cur suscipiunt curam
gregis, et sustinere nolunt pondus laboris? Aut si
gregem regere nesciunt, quare regendi curam suscipiunt?
Vel sciunt, et per negligentiam peccare subditos
permittunt, cum soli bene vivere possent, cur
aeternam mortem incurrunt, dum aliorum vitam in
periculum animarum suarum convertunt? Tales
 praelati filios Heli sacerdotis nutriunt, qui cum mulieribus
quae observabant ad ostium tabernaculi,
dormiunt; qui venientes in Silo sacrificare non permittunt,
sed antequam incendatur adeps, carnem
crudam rapiunt (I Reg. II). Quasi filii Heli sunt, qui
sub praelatis bene viventibus dissolute et negligenter
vivunt, qui cum mulieribus dormiunt, qui cum
vel hoc realiter agunt, vel cum carnis desideriis se
conjungunt. Illos etiam qui veniunt in Silo, ne sacrificent,
impediunt; cum noviter conversos verbis
et exemplis ab exercitio bonae operationis avertunt.
Accendi non permittunt adipem, quia exstincto
charitatis igne non infundunt bonae actioni cordis
dulcedinem. Non carnem coctam sed crudam quaerunt,
quia tribulationis ignem fugientes paupertati
 et labori se subtrahunt, nec pro Domino adversa
pati volunt. In camino etenim tribulationis et paupertatis
decoqui solent vitia carnis. Carnem crudam
idcirco desiderant, ut quando et quomodo et quantum
et qualem velint, sibi coquant. Tales sunt quidam,
qui morantur in claustro, quasi in Silo, qui
nihil aliud faciunt, nisi quod et quomodo et quando
et quantum volunt. Quasi in Silo subjecti commorantur,
qui plus voluntates proprias implere festinant,
quam ea quae sibi a bonis praelatis imperantur. Hi
tales non imitantur Samuelem, qui prius unxit reges
in regno Judaeorum (I Reg. X); sed imitantur
Ophni et Phinees, quorum peccato arca Domini
translata est ab Allophylis in terram Philistinorum
(I Reg. IV). Illi vero qui male vivunt, et subjectos
 bene vivere cogunt, errantes quidem a malo revocant,
sed fortes, id est in Dei servitio studiosos
occidunt. Perversos a sua nequitia corrigunt verbis,
sed religiose viventes occidunt pravis exemplis.
 Religiosi videri appetunt, quia religiosos sub se
habent, sed religiose vivere contemnunt. Gloriantur
de subditorum bonis operibus, non de suis actibus.
Quae operari nolunt, aliis imperant: operantur ipsi
quod aliis operari licitum esse non putant. Subjectos
ad bene operandum cogunt, et ipsi a nemine
cogi volunt.
Teneat igitur pastor cum grege unitatem, ut cum
eo pervenire possit ad coelestis regni haereditatem.
Non dividatur ab eo per pretiosiorem habitum, nec
per delicatiorem cibum, nec per inanis gloriae appetitum.
Circa gregem sibi commissum sollicitus
existat; bonos, ut in melius proficiant, dulciter admoneat;
malos, ne in deterius eant, sollicite corrigat;
infirmos frequenter visitare studeat, tristes
 blande et leniter consolari non renuat. Praeterea
claustrum assidue intret, pigros ad bene operandum
sollicitet, negligentes increpet, atque omnibus
in commune gaudia paradisi et poenas inferni sine
intermissione denuntiet. Ante omnia vero bona quae
aliis praedicat, ipse prius implere non negligat,
pondus ordinis cum caeteris fratribus libenter sustineat,
eisque tam in spiritalibus quam in temporalibus
sicut pater filiis bona provideat, pro eis rationem
se esse redditurum Deo sollicite sciat. Verum
super haec omnia pro eis preces Domino semper
fundat, quatenus de grege sibi commisso nullus
pereat, nec lupus rapax aliquem a via veritatis
errantem inveniat quem auferat, sed ut cum eisdem
ovibus, Christo duce, ad pascua semper virentia
 summopere pervenire studeat, praestante eodem
Domino nostro Jesu Christo qui cum Patre et Spiritu
sancto in Trinitate perfecta vivit et regnat
Deus per omnia saecula saeculorum. Amen.