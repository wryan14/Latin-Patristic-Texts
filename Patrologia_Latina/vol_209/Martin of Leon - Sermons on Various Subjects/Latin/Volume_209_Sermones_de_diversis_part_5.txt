SERMO QUINTUS.
DE OBEDIENTIA.  
 Praeposito tanquam patri obediatur, multo magis
presbytero, qui omnium vestrum curam gerit.
Oportet nos praelatum nostrum timere ut Dominum,
diligere ut patrem, et credere quidquid nobis boni
praecipit animae nostrae esse profectum. In hoc loco
nomine praepositi prior insinuatur claustri, sive
procurator monasterii. Quod si in congregatione
ubi canonicus ordo servatur, non est episcopus, nec
abbas, sed prior; ipse nomine presbyteri designatur.
Si vero episcopus vel abbas est in congregatione,
ipse, qui in ea major est, intelligitur presbyteri
nomine. Nobis quippe obedientia usque ad
mortem servanda praecipitur, quia sine illa omnis
conversatio regularis pro nihilo habetur. Sciendum
 vero est, quia per obedientiam a praelato nihil mali
debet praecipi, nec a subditis perfici. Unde ait egregius
doctor Isidorus : Non obedias cuiquam
potestati in malo, etiam si poena compellat, si tormenta
immineant. Quare? Quia melius est mori,
quam illicita jussa implere. Quicunque ergo praelato
obediens est in malo, inobediens est Christo,
qui dixit in Evangelio: Omnis qui facit peccatum,
servus est peccati (Joan. VIII). Et quicunque in malo
non vult praelato suo obedire, obediens est Christo
omnium Domino, qui per Prophetam jussit a malo
declinare, et bonum facere (Psal. XXXVI). Si ergo
qui facit peccatum, servus est peccati, non debemus
in malo obedire cuiquam potestati.
 Sciendum etiam summopere est, quod obedientia
aliquando, si de suo aliquid habeat, nulla est; aliquando
autem, si de suo aliquid non habeat, minima
est . Nam cum hujus mundi successus
praecipitur, cum locus superior imperatur; ille, qui
ad haec suscipienda invitatur, obedientiae sibi virtutem
evacuat, si ad haec etiam ex proprio desiderio
anhelat. Rursum cum alicui ex subditis praelatus
despectum hujus mundi praecipit, cum probra
adipisci contumeliae jubet; si hoc ex semetipso libenter
non appetit, obedientiae sibi meritum minuit,
quia illa quae in hac vita despecta sunt, invitus
nolensque suscipit. Debet ergo obedientiam
in adversis et vilioribus ex suo aliquid habere, et
rursum in prosperis ex suo aliquid omnino non
 habere; quatenus in adversis et contemptibilioribus
tanto sit gloriosior, quanto divinae dispensationi
etiam ex desiderio subditur; et in prosperis tanto
sit vilior, quanto a praesenti ipsa, quam divinitus
percipit, gloria, funditus ex mente superatur. Sicut
sanies emanat ex vulnere, ita morbus inobedientiae
procedit ex tumore superbiae et contemptus ulcere.
Morbus inobedientiae languor est animae. Qui enim
non vult operari bona et potest, vivit; sed tamen
infirmus est; vivit potestate, sed languet prava
voluntate. Hoc morbo primus homo languit, qui
cum viveret potestate, et sanus esset bona voluntate,
bestiis terrae, et avibus aeris, ac piscibus
maris praepositus fuit (Gen. I); per inobedientiae
 vero culpam lapsus, a paradisi gaudiis dejectus,
etiam nunc muscis et culicibus expositus ac subjectus
servit. Quando infirmitas carnis adunatur in
tumorem, contigit quandoque, ut generet languorem.
Mens enim carnalis per tumorem superbiae
incurrit saepissime languorem inobedientiae.
Duae autem sunt species tumoris: dura videlicet,
et mollis. Dura species tumoris est in carne obstinatio
carnalium in conversatione. Haec autem tribus
modis mederi solet: emplastro scilicet, unguento,
et ferro, id est exemplo boni operis, verbo commonitionis,
disciplina correctionis. Cum enim mens
non emittit saniem pravae intentionis per confessionem,
vel ex commonitione non promittit emendationem;
restat ut recipiat ferri incisionem, id
 est asperrimam disciplinae correctionem. Unde dicit
beatus Isidorus doctor eximius : Qui blando
verbo castigatus non corrigitur, necesse est ut
acrius arguatur. Cum dolore enim abscidenda sunt,
quae leniter sanari non possunt. Qui admonitus
secretim, corrigi de peccato negligit, publice est
arguendus: ut vulnus quod occulte nescit sanari,
manifeste debeat emendari. Est autem tumor
mollis, cum mens inflata delectatur voluptuosis cibis,
dum sectatur otium, somnolentia torpescit,
vanis gaudet fabulis. Ex his ergo languor animae
nascitur, quando duritia obstinationis pressa, vel
mollitie delectationis dissoluta, mens superba nihil
 boni operatur. Assumit sibi inobedientia quandoque
nomen obedientiae, ut de ea solo nomine glorietur,
et non opere. Sed quia obedientia multis
modis dicitur, expedit ut sermo de ea habitus altius
ordinatur.
Imponitur enim obedientia praecepto, facto, et
loco, ut designetur quod praecipitur, monstret quod
agitur, nominet locum in quo quis moratur. De
praecepto enim dicitur: injunxit ei obedientia; de
facto: complevit obedentiam; de loco: moratur
apud obedientiam, cum aliquam domum servat remotam.
Prima est facilis, secunda gravis, tertia ad
utrumque se habet. Leve est praecipere, sed grave
est implere; locus vero aliquando placet, aliquando
displicet. Placet quibusdam obedientia, non ut in
 ea exerceantur bonis operibus, nec quia abundet
fratribus; sed multis epulis et diversis deliciis.
Placet obedientia quibusdam, non ut in ea magis
Deo serviant quam in claustro studiosius, sed ut
sibi obsequium praebeatur a famulis diversae aetatis
abundantius, et deserviant otiosis fabulis suisque
voluptatibus licentius. Ideo obedientia placet,
quia in domo cuncta solus possidet, et quae vult,
aliis donat, quae vult, sibi retinet, dum propriam
voluntatem saepe rationi praefert. Sicque fit, ut apud
eum qui obedientiam perversa voluntate suscipit,
vocetur obedientia, cum non sit. Hanc obedientiam
multi desiderant, non ut Deo et praelato suo tota
mente obediant, sed ut extra obedientiam esse
 queant. Multis autem modis a quibusdam obedientiam
esse queant. Multis autem modis a quibusdam
obedientia quaeri solet, videlicet auxilio parentum,
consilio fratrum, simulationis ingenio, ut quod
minis parentum vel exhortationibus fratrum non
potest obtineri, saltem simulationis ingenio possit
adipisci. Haec autem obedientia, quae conceditur
alicui parentum minis seu qualibet exactione, sive
fratrum seductoria exhortatione, vel etiam boni operis
simulatoria ostensione nomen habet obedientiae, sed
caret re. Obedientia vocatur exterius, sed fructum
remunerationis non habet interius. Hujusmodi
obedientia non acquiritur, ut corpus pro Deo laboribus
fatigetur; sed ut praesentis vitae blandimentis
delectetur.
 Ad hanc etiam obedientiam aliis modis pervenitur,
ut quod illis tribus praecedentibus non potest,
promissione muneris obtineatur. Sic adhuc cum
Petro Simon magus moratur in Ecclesia, moratur et
Ananias cum Saphira (Act. V). Per Petrum boni
praelati intelliguntur, per Simonem vero, Ananiam
et Saphiram mali subditi designantur. Voluit Simon
emere Spiritus sancti gratiam (Act. VIII), volunt
isti emere obedientiam. Simon pecunia voluit
donum Spiritus sancti emere, isti nituntur Ecclesiae
redditus pretio acquirere. Isti ergo Petri apostoli
non sunt filii per doctrinam, sed Simonis magi
 per avaritiam . Ejus quisque filius dicitur, cujus
doctrinam sequitur. De errore auctoris a quibusdam
nomen et culpa trahitur, ut ipsius vocabulo
censeatur, cujus errorem sequitur. Sic loquitur
Dominus per prophetam Israel: Pater tuus Amorrhaeus,
et mater tua Cethaea (Ezech. XVI); non
utique nascendo, sed imitando. Sic et in meliorem
partem filii Dei nuncupantur, qui praecepta Dei
tota mente sequuntur. Unde et nos non natura sed
adoptione clamamus Deo in oratione dicentes:
Pater noster, qui es in coelis (Matth. VI). Recte ergo
dicuntur filii magi Simonis non natura sed imitatione,
qui pretio emunt obedientias, sive quaslibet
dignitates Ecclesiae. Ananias et Saphira absconderunt
partem substantiae (Act. V), isti vero negotiis
 incumbunt acquirendae pecuniae. Sed sicut scriptum
est: Nemo militans Deo implicat se terrenis negotiis
(II Tim. II). In hoc ergo manifestum est eos
non militare Christo sed mammonae, quia non sectantur
spirituales divitias, sed lucra temporalis
vitae. Non student ut Jesu Christo coelesti regi placeant,
sed ut temporaliter divites fiant. Amplius
regnat in eorum cordibus avaritia, quae est servitus
simulacrorum, quam voluntaria paupertas,
quae introducit hominem in regno coelorum. Hi
tales plus gaudent equitando per plateas civitatis
discurrere, quam in claustro psalmos sub silentio
recitare. Haec est obedientia cum Simonia plena
avaritia et inani gloria, quae amatorem suum non
sublevat ad aeterna gaudia, sed praecipitat in tartara.
 Est et alia species obedientiae, quae tantum obedientia
vocatur: de qua dicitur: Quia obedisti
voci uxoris tuae, et comedisti de ligno, maledicta
terra in opere tuo (Gen. III). Quatuor sunt autem
voces, scilicet uxoris, mundi, et diaboli, ac Dei.
Audiam igitur quid loquatur in me Dominus Deus
(Psal. LXXXIV). Nunquid loquetur diabolus? nunquid
caro? nunquid mundus? Vox uxoris vox carnis;
vox autem carnis voluptas; vox mundi vanitas;
vox Dei bonitas . Suggestionem quippe diaboli
serpente accipimus. Mulier vero sensus est animalis
corporis, id est carnis, quem habemus communem
cum bestiis, et dicitur inferior pars rationis.
 Unde quando occurrit nobis peccati suggestio,
quasi serpens loquitur. Si vero oblectatur caro
pravae illius suggestionis consensu, quasi mulier
consentit. Sed si refrenatur et expellitur a cogitatione
perversa suggestio, quasi mulier sola comedit
illicitum lignum. Si vero ipsum peccatum,
quod serpens, id est diabolus suggerit, et caro delectando,
id est inferior pars rationis scilicet mulier
manducat, et si mens hominis, id est superior
pars rationis ipsum peccatum perpetrare consenserit,
jam quasi vir deceptus est. Jam mulier viro
cibum dedit, cum mens rationalis ad peccandum
delectationibus carnis consensum praebuit. Quicunque
 ergo libenter audit vocem serpentis, id est
suggestionem diaboli, et obediens est voci mulieris,
scilicet delectationi suae carnis, statim inobediens
efficitur voci Creatoris. Voci igitur uxoris
obediunt, qui carnis delectationibus non contradicunt,
et plus voluptati carnis quam voci Dei obediunt.
Est autem Creatoris vox de praelatis dicens
ad subjectos: Quod dicunt, facite; quod autem
faciunt, facere nolite (Matth. XXIII). Ut perversis
obedias praelatis innuit, qui etiam male operantibus
obedire jussit (I Petr. II), ut ingrediaris et
egrediaris cum David sub Saule, et eumdem honores
licet reprobum cum Samuele. Obediendum est ergo
praelatis, si recta praecipiant, quamvis ipsi male
vivant. Inobedientes igitur et superbos se esse
 testantur, qui praelatis licet perversis non obediunt,
et eos non venerantur. Audi etiam breviter quid te
oporteat facere, et qualiter praelatis, sive bonis sive
malis, debeas obedire. Nec bonis praelatis obedias
in malis praeceptis, nec malis contradicas in bonis.
Esto obediens malis praelatis in bonis praeceptis,
et cave ne obedias bonis in jussionibus malis.
Interea, fratres charisimi, Pauli apostoli sententiam
ad memoriam reducite, ut perfectius intelligere
valeatis virtutem obedientiae. Sic enim ait ipse:
Quaecunque ordinata sunt, a Deo ordinata sunt. Igitur
qui potestati resistit, Dei ordinationi resistit
(Rom. XIII). Ille ergo Dei ordinationi resistit, qui
praelati sui praecepta contemnit. Quicunque praelato
Ecclesiae digna praecipienti contradicit, non solum
 homini, sed et Deo rebellis atque inobediens existit.
Dathan et Abiron hac de causa perierunt, quia
praelatis suis, scilicet Moysi et Aaron, inobedientes
fuerunt, quando sibi per contumaciam sacrificandi
licentiam usurpaverunt (Num. XVI). Unde scriptum
est in libro Psalmorum: Aperta est terra, et
deglutivit Dathan; et operuit super congregationem
Abiron (Psal. CV). Hi enim, ob temeritatis suae videlicet
audaciam, terrae compagibus ruptis, viventes
profundo hiatu merguntur, ac traduntur inferni
suppliciis. Nonne etiam rex Saul, propter culpam
inobedientiae a Domino fuit reprobatus, de sede regni
expulsus, dominio Satanae mancipatus, et ad
ultimum a Philisthaeis interfectus? Pensate ergo, dilectissimi,
 quam gravis sit culpa inobedientiae pro
qua non solum animae cruciantur in inferno, sed et
corpora puniuntur in hoc saeculo. Perpendite quam
grave peccatum sit Dei ordinationi resistere, pro
quo non solum in anima exsolvitur poena, sed
etiam in corpore. Audiant ergo rebelles, timeant
inobedientes mandatis seniorum, ne cum Dathan et
Abiron tradantur tormentis infernorum. Caveant
imitari vestigia Core seditiosi, ne forte mergantur
cum eo in profundum inferni. Non velint imitari
Core seditiosum, qui per contumaciam et rebellionem
multos secum praecipitavit in infernum; sed
Christum sequantur, qui per humilitatem Deo Patri
 obediens usque ad mortem (Philip. II), multos quotidie
post se trahit ad regnum (Joan. XII). Christum
ergo, fratres et domini mei, timete, ipsumque super
omnia diligite, ejusque ordinationibus reverentiam
exhibete. Sic enim ait ipse: Si quis diligit me, sermonem
meum servabit (Joan. XIV). Appareat ergo
dilectio illius in vestris operibus. Exemplo ejus tenete
humilitatem in vestra conversatione, et pro
amore ipsius praelatis vestris obedientes estote.
Libenter in hac vita praelati jussionibus obtemperate,
 ut ad aeternam libertatem possitis pertingere.
Devote igitur colla divinae dispensationi subjicite,
propriis desideriis renuntiate, voluntatem praelati
vestri propriis voluntatibus anteponite, praecepta
illius sine murmuratione implere satagite; ut post
hanc vitam ad coelestem patriam possitis pervenire,
ibique de visione Dei Patris in aeternum gaudere;
ipso praestante, qui cum eodem Patre et
Spiritu sancto in Trinitate perfecta vivit et regnat
Deus per omnia saecula saeculorum. Amen.