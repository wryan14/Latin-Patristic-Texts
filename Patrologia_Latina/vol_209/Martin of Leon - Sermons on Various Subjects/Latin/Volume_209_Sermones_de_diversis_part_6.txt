SERMO SEXTUS
DE DISCIPLINA.  
 Audite, fratres charissimi, quid Dominus noster
Jesus Christus ad eruditionem et consolationem
totius Ecclesiae suae dicat in Apocalypsi. Ego, inquit,
quos amo, arguo, et castigo (Apoc. III). His
verbis ad tolerantiam atque disciplinam hortatur
nos, sicut Pater piissimus, ut omnia quae nobis ab
eo sive a praelatis nostris praecipiuntur, patienter
et cum omni mansuetudine toleremus. Ideo nos pro
peccatis et negligentiis per se et sanctae Ecclesiae
ministros arguit Dominus et castigat in hoc praesenti
saeculo, ne cum hoc mundo, hoc est cum
amatoribus mundi, damnemur in futuro.  Quisquis
igitur Deo exercitationibus disciplinae non
servit, Deum absque disciplinae rigore evadere non
poterit; atque ideo Psalmista consulendo indisciplinate
 viventibus dicit: Apprehendite disciplinam
nequando irascatur Dominus, et pereatis de via justa
(Psal. II). Sed quid est disciplina? Disciplina est
morum ordinata correctio, et majorum praecedentium
regulae observatio. De qua disciplina Paulus
apostolus ita loquitur, dicens: In disciplina perseverate.
Tanquam filiis vobis offert se Deus (Hebr. XII).
Quod si extra disciplinam estis, cujus participes
facti sunt omnes; ergo adulteri, et non filii
estis. Qui ergo sine disciplina sunt, adulteri sunt,
et coelestis regni haereditatem non accipiunt. Filii
autem paternae disciplinae correctionem libenter
portant, et haereditatem coelestis patriae omnino
recipere non desperant. De qua etiam disciplina
Isaias indisciplinate plebi praedicat, dicens: Quiescite
 agere perverse, discite benefacere (Isa. I). Et eadem
Psalmista prosequitur dicens: Declina a malo, et
fac bonum (Psal. XXXVI). Unde etiam Salomon
ait: Multum errat, qui disciplinam abjicit (Sap.
III). Ille igitur est infelix, qui abjicit disciplinam
patris, id est ecclesiasticae dispensationis. Sicut
milites Christum crucifigentes non diviserunt ejus
tunicam (Joan. XIX); sic nos non debemus scindere
 nec dividere Ecclesiae Christi disciplinam. Sicut
enim tunica totum corpus praeter caput tegit, ita
disciplina omnem Ecclesiam praeter Christum, qui
eamdem disciplinam tradidit, ornat et tegit. Ipsa
vero tunica contexta desuper fuisse per totum
describitur, quia eadem Ecclesiae disciplina a Domino
de coelo tribuitur et integratur. De qua Dominus,
postquam surrexit a mortuis antequam ad
Patrem ascenderet, loquebatur discipulis suis:
Vos autem sedete hic in civitate, quousque induamini
virtute ex alto (Luc. XXIV). Tunica ergo corporis
Christi disciplina Ecclesiae est. Qui autem extra
disciplinam est, a corpore Christi alienus est. Non
scindamus igitur tunicam Christi, sed sortiamur
de illa, id est summopere studeamus, ut eam integram
 conservemus, ne forte ab illius integritatis
portione vacui remaneamus. Nemo quidquam de
mandatis Christi solvat, sed unusquisque in quo
vocatus est, in eo apud Deum permaneat.
Quicunque disciplinam Christi et catholicorum
sacerdotum, quos ipse Ecclesiae suae praeposuit, contemnit,
per diversas errorum vias eundo perditionis
laqueum incurrit. Unde sub praevaricatoris
populi persona humanum genus ita deplangit propheta:
Nos sicut oves erravimus, unusquisque in
viam suam declinavit (Isa. LIII). De  illis etiam
qui disciplinam Domini abjiciunt, et voluntatem
propriam sequuntur, sapientia per Salomonem sic
loquitur: Multae viae videntur hominibus rectae, et
novissima eorum ducunt ad mortem (Prov. XIV).
 Quae utique multae perditionis viae tunc sequuntur,
cum una regalis via, lex Dei videlicet, quae neque
ad dexteram nec ad sinistram declinat, per negligentiam
deseritur. De qua scilicet via Dominus
Jesus Christus, qui est finis legis ad justitiam omni
credenti (Rom. X), denuntiat dicens: Ego sum
via, veritas et vita, nemo venit ad Patrem, nisi per
me (Joan. XIV). Ad quam viam omnes homines
 communiter invitat, dicens: Venite ad me, omnes
qui laboratis et onerati estis, et ego reficiam vos
(Matth. XI), quia non est acceptio personarum
apud Deum (Deut. X). Ubi non est Judaeus et Graecus,
masculus et femina (Gal. III), servus et liber,
barbarus et Scytha: sed omnia et in omnibus
Christus (Coloss. III). Omnes ergo unum sunt in
Christo Jesu. Dum ergo Christus finis est legis
(Rom. X), qui sine lege, id est sine disciplina sunt,
sine Christo fiunt. Quicunque ergo sunt sine doctrina,
non sequuntur Christi vestigia. Incongruum
est ergo et a justitia devium, in temporibus Evangelii
servi Dei sine Christo fieri, quando apostolis
in cunctis gentibus licentia praedicationis data
est (Matth. XXVIII); quando per cunctas saeculi
 partes intonuit tonitruum, vox scilicet Evangelii;
quando gentes, quam non sectabantur, apprehenderunt
justitiam (Rom. IX); quando qui longe fuerunt,
facti sunt prope in sanguine Christi (Ephes.
II); qui aliquando non populus, nunc autem populus
sanctus in Christo (Ose. II); quando est tempus
acceptabile et dies salutis (II Cor. VI), et
tempora refrigerii in conspectu Altissimi (Act. III).
Quando unaquaeque gens habet testem resurrectionis,
quomodo protestatur Dominus suis discipulis:
Ecce ego vobiscum sum omnibus diebus,
usque ad consummationem saeculi (Matth. XXVIII). Non
faciamus ergo aliquid sine Christo, ne sine nobis
Christus esse incipiat in futuro.
 Dignum est ergo, dilectissimi, ut disciplinam
Christi cum omni devotione suscipiamus, et ut
praelatis nostris pro Christo obedientes simus. Revera
necessaria est adolescentibus atque juvenibus
disciplina, et ut praeceptis seniorum subjiciantur
cum omni humilitate ac reverentia. Unde et Dominus
in Veteri Testamento Levitis ab anno vigesimo
quinto tabernaculo servire mandavit, et a
quinquagesimo custodes vasorum fieri praecepit
(Num. VIII) . Quid enim per annum vigesimum
quintum, in quo flos juventutis oboritur, nisi ipsa
vitiorum bella contra unumquemque signantur?
Et quid per quinquagesimum annum, in quo jubilaei
requies continetur, nisi interna quies edomitae
mentis exprimitur? Quid vero per vasa tabernaculi,
 nisi fidelium animae signantur? Levitae
ergo ab anno vigesimo quinto tabernaculo deserviunt,
et quinquagesimo custodes vasorum fiunt; ut
videlicet qui adhuc impugnantium vitiorum certamina
tolerant, aliorum curam suscipere non
praesumant; sed disciplinis majorum subesse studeant.
Cum vero tentationum bella subjiciunt,
cum apud se jam in intima tranquillitate securi
sunt; animarum custodiam, quasi docti, spiritali
praelio suscipiunt. Sed quis haec praelia perfecte
subjiciat, cum Paulus, doctissimus videlicet ac fortissimus
praeliator dicat: Video aliam legem in
 membris meis repugnantem legi mentis meae, et captivum
me ducentem in lege peccati (Rom. VII). Sed
aliud est bella fortiter perpeti, aliud bellis enerviter
expugnari, et dissolute vinci.
In istis ergo fortissimis praeliis exercetur virtus
juvenum, ne extolli debeat; in illis vero debilibus
et dissolutis omnino exstinguitur, ne subsistat.
Bonum est igitur adolescentibus et juvenibus, ut
dum calor naturae pullulat in membris, et in corpore
proficit vigor aetatis, cum omni humilitate
famulentur praepositorum imperiis . Qualiter
namque in senectute ministrari sibi ab aliis sperat.
qui in adolescentia senioribus obedientiam exhibere
recusat? Qui in juventute positus disciplinis majorum
non vult esse subditus, quomodo in senectute
 constitutus putat sibi reverentiam deferri a minoribus?
Unde et in proverbio apud veteres habetur,
quod illi servire alii nolint, qui prius alicui servitutem
denegat. Propter quod et Dominus Jesus
Christus in temporibus adolescentiae dum adhuc
ad legitimam aetatem doctoris non pervenerat,
obedienter ministrationem parentibus suis exhibebat.
Ideo quippe in juvenili aetate honorem, et reverentiam,
atque ministrationem deferebat suis parentibus,
ut exemplum obediendi ac ministrandi
praeberet juvenibus (Luc. II). Sicut ergo in senibus
sobrietas et morum perfectio requiritur, ita in
adolescentibus obsequium, et subjectio, atque obedientia
rite debetur. Quapropter et in mandatis
 legis primum horum quae ad homines pertinent.
patris et matris honor imperatur (Exod. XX); quia,
quamvis carnalis pater non supervixerit, aut indignus
fuerit, alicui tamen viventi paternum honorem
usque ad perfectam et dignam aetatem a filiis
praebendum esse ostenditur. Congruenter quousque
ad legitimam aetatem pervenerint filii, praecipiuntur
vivere sub disciplina patris sui, vel alicujus extranei,
quia indisciplinatus quisque et indoctus nequaquam
poterit esse discipulus Christi
Quinque etenim modis in Scripturis divinis patres
vocantur: hoc est, natura, gente, admonitione,
aetate atque adoptione. De patre namque naturaliter
Jacob dixit ad Laban: Nisi timor patris mei
Isaac adfuisset, tulisses omnia quae mea sunt (Gen.
 XXXI). Gente vero pater vocatur, quando Dominus
ad Moysen de rubo loquebatur: Ego sum, inquiens,
Deus patrum tuorum, Deus Abraham, Deus Isaac,
et Deus Jacob (Exod. III). Aetate autem pater et admonitione
dicitur, cum Moyses in cantico Deuteronomii
loquitur: Interroga patrem tuum, et annuntiabit
tibi; majores tuos, et dicent tibi (Deut. XXXII).
Nos vero adoptione patrem vocamus, cum in oratione,
Pater noster, qui es in coelis (Matth. VI),
dicimus. Quod si ergo naturalis pater superstes
non fuerit, aut indignus exstiterit; admonenti tamen
seniori ab adolescentibus obedientia exhibenda
 erit. Quomodo enim honorandus in senectute
apparebit, qui disciplinae laborem in adolescentia
non sustinuerit? Quodcunque etenim homo
laboraverit, hoc et metet (Galat. VI). Omnis namque
disciplina in praesenti non videtur esse gaudii sed
moeroris, nec requiei sed laboris: Postea autem
fructum pacatissimum justitiae reddet exercitatis
(Hebr. XII). Sicut ergo fructus non invenitur in
arbore, in qua pampinus aut flos prius non apparuerit;
sic et in senectute honorem consequi legitimum
non poterit, qui in adolescentia disciplinae
alicujus bonae exercitationis non laboraverit. Disciplina
igitur absque obedientia qualiter fieri poterit?
Adolescens ergo sine obedientia, adolescens est
sine disciplina. Quare? Quia ipsa obedientia, quae
 omnium virtutum mater est et perfectio, magna
exercitatione indiget, ut sui normam studii exhibeat
Christo Domino, qui obediens Patri usque ad
mortem, crucis ignominiam libenter sustinuit pro
omni populo suo (Philip. II).
  Doctorum tamen catholicorum disciplinam
temperatam esse oportet, ne per nimiam crudelitatem
vulneret quos mederi et sanare debet.  Superbi
doctores vulnerare potius noverunt quam
emendare, Salomone testante: In ore stulti virga
superbiae (Prov. XIV).  Revera superbi doctores in
ore virgam superbiae ferunt, quia increpando rigide
feriunt, et compati humiliter ac misericorditer nesciunt.
Iracundi etiam doctores per rabiem furoris
disciplinae modum ad immanitatem convertunt crudelitatis,
 et unde emendare poterant, inde potius
vulnerant. Ideo sine mensura ulciscitur culpas praepositus
iracundus, quia cor ejus dispersum in
rerum curis, non colligitur in amorem unius dignitatis.
Mens enim soluta in diversis, catena charitatis
non astringitur, sed male laxata male ad
omnem occasionem movetur.
  Notandum igitur ab omni praelato vehementer,
ut tanto se erga sibi commissos cautius
agat, quanto durius a Christo pro eisdem judicari
formidat. Nam sicut scriptum est: In qua
mensura mensi fueritis, in ipsa remetietur vobis
(Matth. VII).  Quicunque ergo ad regimen praeficitur,
taliter se erga disciplinam subditorum debet
praestare, ut non solum clarescat auctoritate, verum
 etiam humilitate. Sed tamen ita aderit in eo virtus
humilitatis, ne vita subditorum dissolvatur in
vitiis. Atque ita aderit auctoritas potestatis, ne per
tumorem cordis severitas existat immoderationis.
Haec est ergo in Dei sacerdotibus vera discretio,
qua nec per libertatem superbi, nec per humilitatem
sint remissi.
  Sciendum vero est quia non omnibus subjectis
una eademque doctrina est adhibenda, sed
 pro qualitate morum diversa erit exhortatio doctorum
. Manifesta igitur peccata non sunt occulta
correctione purganda. Palam enim sunt arguendi,
qui palam nocent; ut, dum aperta objurgatione
sanantur, hi qui eos imitando deliquerant,
corrigantur. Dum unus corripitur, plurimi emendantur.
Utilius est enim ut pro multorum salvatione
unus condemnetur, quam per unius licentiam vel
pravitatis exemplum multi periclitentur. Ita ergo
delinquenti sermo est proferendus, sicut ejus qui
corripitur, expostulat salus. Nam quosdam increpatio
dura, quosdam vero increpatio corrigit blanda.
Unde dicit beatus Ambrosius, vir magnae reverentiae
et eximiae conversationis in Christi Ecclesia:
Leniter castigatus exhibet reverentiam castiganti;
 asperitate vero nimiae increpationis offensus, nec
increpationem recipit, nec salutem. Sic enim ait
beatus Isidorus doctor egregius : Sicut periti
medici ad varios corporis morbos diverso medicamine
serviunt, ita ut juxta vulnerum qualitates diversa
medicamenta adhibeant; sic et doctor Ecclesiae
singulis quibusque congruum doctrinae remedium
adhibebit, et quid cuique oporteat, pro aetate,
pro sexu ac professione, annuntiabit . Nonnunquam
etiam discreti doctores duris feriunt increpationibus
subditos, qui tamen a charitate eorum, quos
corripiunt, non recedunt. Saepe etiam Ecclesiae
censura arrogantibus videtur esse superba, et quod
pie fit a bonis, crudeliter fieri putatur a pravis, quia
non recto discernunt oculo, quod a bonis recto fit
 animo.
  Est praeterea quorumdam excusatio perversorum,
qui, dum pro facinoribus suis arguuntur,
verba praepositorum justorum pro censura declinanda
abjiciunt, servantes se divino judicio, quo
durius puniendi sunt, dum temporaliter judicari se
ab hominibus contemnunt. Iniquis molesta est veritas,
et amara justitiae disciplina, nec delectantur
nisi propriae imbecillitatis placentia; justitiae infecundi,
et steriles veritatis, caeci ad contuendam lucem,
et oculati ad tenebrarum aspiciendum errorem.
Nonnullos esse  pravitatis homines, qui,
dum ipsi a malo corrigi negligunt, correctorem falsa
criminatione detrectant, et ad sui solatium sceleris
usurpant, si vel falso compererint quid ad infamiam
 bonorum objiciant. Unde in Salomone legitur: Bona
in malum convertet impius, et in electos imponet maculam
(Eccli. XI). Plerique etiam mali similes sibi
in malum defendunt, et patrocinio suo pravos contra
correctionem bonorum suscipiunt, ne unde displicent,
emendentur; adjicientes in se aliena delicta,
ut non tantum de suis malis, sed etiam de aliorum
facinoribus quorum peccata defendunt, condemnentur.
Disciplina igitur ecclesiastica moderata
 esse et discreta oportet, ut negligentes emendet,
debiles confortet, bonos ad aemulandum charismata
meliora provocet.
Vos igitur moneo, fratres et domini mei, ut disciplinam
Domini nostri Jesu Christi, quae vobis per
vestros denuntiatur praelatos, libenter suscipiatis,
et eorum praecepta pro viribus implere studeatis,
atque in omnibus illorum voluntatem propriis voluntatibus
anteponere festinetis. Nemo vestrum dicat:
Quare abbatis mei suscipiam disciplinam, cum
ego doctior illo sim, et in Scripturis majorem habeam
intelligentiam? Aut: Quare subjiciar praelati
mei disciplinis, cum ipse sit infimi generis, ego
autem filius sim potentioris ac fortioris hominis?
Cur mandata illius impleam, cum ipse in moribus
 negligentior sit, et ego sanctius vivam? Nolite,
fratres dilectissimi, ista dicere apud vos; quia nec
opus, nec ratio, nec scientia, nec sapientia aliquid
valet apud inferos (Eccle. IX). Nemo se extollat quod
sit filius alicujus magnatis, quia in die districti
examinis Domini nostri Jesu Christi non poterit ei
subvenire nobilitas generis . Nullus etiam propter
sanctitatem sibi a Deo collatam in superbiam
elevatur contra suum praelatum, quia multorum
temporum jejunia, eleemosynae, vigiliae, lacrymae,
orationes, et caetera bona, si cum superbia finem
acceperint, pro nihilo reputantur apud Deum. Humiles
igitur estote, et disciplinam praelati vestri
cum omni devotione suscipite; quia utilius est corripi
vel castigari a justo homine, quam decipi vel
 adulari a peccatore. Unde Psalmista dicit: Corripiet
me justus in misericordia, et increpabit me: oleum
autem peccatoris non impinguet caput meum (Psal.
CXL). Oleum peccatoris laus est adulatoris. Tunc ergo
 caput oleo ungitur peccatoris, quando adulationibus
delectatur mens audientis. Mens enim pro capite
ponitur in divinis Scripturis. Libenter ergo dorsa
flagellis subjicite, ut tormenta inferni possitis evadere.
Non videatur vobis durum abbatis manu flagellari,
ut in coelesti curia in numero martyrum
possitis computari. Nonne melius est vobis pro
culpis et negligentiis a praelato temporaliter virgulis
verberari, quam apud gehennam aeternos cruciatus
perpeti? Nonne multo melius ac tolerabilius est
abbatis sententiam humiliter ferre in hoc saeculo,
quam per superbiam et contumaciam aeternae damnationis
poenam cum diabolo et angelis ejus sustinere
in inferno? Devote igitur, dilectissimi, tenete
et custodite disciplinam vestri pastoris, ut cum eo
 haeredes possitis esse aeternae beatitudinis. Castiganti
reverentiam exhibete, corripientem amate, admonenti
honorem rependite, flagellanti gratias agite,
bona suadenti obsequium praebete, regularia ac Deo
placita mandata praecipienti in omnibus obtemperate.
Mala pro bonis non reddatis, benedicenti
maledictionem non opponatis, praedicanti convicium
non retorqueatis, increpantem non dehonestetis.
In omnibus ergo vosmetipsos sicut Dei ministros
ac discipulos exhibete; terrestria contemnite, coelestia
amate, peccata vestra et eorum quorum eleemosynas
comeditis, studiose deflete, poenas inferni
formidate, gaudia aeternae vitae desiderate, ut, inoffenso
pede vestigia Christi sequentes, ad coelestem
patriam cum abbate, qui vobis praeest, possitis
 pertingere: ipso praestante, qui cum eodem Patre
et Spiritu sancto in Trinitate perfecta vivit et regnat
Deus per omnia saecula saeculorum. Amen.