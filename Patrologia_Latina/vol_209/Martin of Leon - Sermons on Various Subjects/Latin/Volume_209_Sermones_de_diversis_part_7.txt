SERMO SEPTIMUS.
QUALITER JUVENES OTIUM FUGIANT  
 Dignum est, fratres et domini mei, ut ea in commune
audiamus, quae ad eruditionem nostram, imo
totius Ecclesiae, Hispaniarum doctor loquitur Isidorus.
Ideo nobis, ut credo, corpus illius donavit
Deus, quatenus saluberrimam illius doctrinam devote
suscipiamus, eamque bonis operibus implere
festinemus. Ita ergo admonitionem illius reverenter
debemus audire, ac si nobiscum vivens loqueretur
in corpore. Ait enim : Sicut legendo scire
concupiscimus ea quae nescimus, ita sciendo recta
quae didicimus, opere implere debemus. Lector
strenuus potius ad implendum opere ea quae legit,
quam ad discendum ea quae nescit, erit promptissimus.
 Lex Dei praemium habet et poenam legentibus
eam. Praemium habet his, qui eam bene vivendo
custodiunt; poenam vero illis, qui illam male
vivendo contemnunt . Ad majoris culpae cumulum
pertinet scire quemquam quod sequi debeat,
et nolle sequi quod sciat. Unde Dominus in Evangelio:
Servus, inquit, sciens voluntatem Domini sui,
et non faciens, plagis vapulabit multis (Luc. XII). Et
Jacobus: Scienti bonum, et non facienti, peccatum
est (Jac. IV).  Dei ergo servum sine intermissione
legere, orare et operari oportet, ne forte
mentem otio deditam spiritus fornicationis subrepat,
et ad peccandum provocet. Luxuria cito praeoccupat
 hominem illum, quem invenit otiosum;
minus vero delectatur flagitio corpus labore fatigatum.
Contuere regem Salomonem per otium
multis fornicationibus involutum, et per fornicationis
vitium usque in idololatriam lapsum (III Reg.
XI).  Multum ergo apud Deum utraque sibi
commendantur necessario: ut oratione operatio,
et opere fulciatur oratio. Unde etiam Jeremias ait:
Levemus corda nostra cum manibus ad Deum
(Thren. III). Cor enim cum manibus levat, qui orationem
cum bono opere sublevat. Nam quisquis orat
et non operatur, cor levat, et manus non levat.
Quisquis vero operatur et non orat, manus levat
ad Deum, et cor non elevat. Sed quia et operari
necesse est et orare, bene juxta utrumque dictum
 est: Levemus corda nostra cum manibus ad
Deum.
Igitur, fratres charissimi, ne de negligentia mandatorum
corde reprehendamur, dum salutem nostram
obtinere sola oratione aut sola operatione
contendimus, necesse est ut, postquam bonum opus
agimus, lacrymae orationum fundantur ut meritum
bonae actionis humilitas impetret precis. Quicunque
igitur Deo in omni conversatione sua placere desiderat,
otium fugiat; interdum orationi incumbat;
interdum vero utile sibi et aliis opus quaerat; quia
otium stultitiam auget, labor vero scientiam generat
. Hac de causa in omni opere bono fraus
et desideria sunt formidanda. Fraudem Deo facimus,
 quoties de bono opere nostro non Deum sed
nosmetipsos laudamus. Desidiam agimus, quoties
per torporem languide ea quae Dei sunt, operamur.
Omnis ars hujus saeculi strenuos habet amatores,
et ad exsequendum promptissimos; et hoc proinde
fit, quia praesentem habet operis sui remunerationem.
Ars vero divini timoris plerosque habet sectatores
languidos, tepidos, pigritiae inertia congelatos;
sed proinde, quia labor eorum non praesenti
sed pro futura remuneratione differtur. Ideoque
dum eorum laborem mercedis retributio non statim
consequitur, spe dissoluta pene in bono opere languescunt.
Est autem labor et otium interioris hominis, est
labor et otium exterioris. Labor interioris hominis
 labor scientiae, labor exterioris exercitium operationis.
Labor scientiae in tribus dividitur partibus:
id est in labore disciplinae, et exercitii, atque doctrinae.
In pueritia est labor disciplinae, in juventute
labor exercitii, in senectute labor doctrinae;
ut qui nescit, in pueritia discat; qui didicit, in juventute
ad usum ducat; quod autem ad usum duxit,
in senectute doceat. Est et alius labor interior,
scilicet cogitationis et meditationis, ut ad requiem
perveniat contemplationis; ut, si quid per oblivionem
sub nube dubitationis latet obscurum, fiat
cogitatione liquidum, meditatione liquidius, contemplatione
liquidissimum. Cum enim aliquid de
 coelestibus offert memoria menti, prius quasi confusum
in cogitatione cernitur, postea meditatione
discernitur, ad ultimum vero contemplatione dignoscitur.
Accenditur ergo consideratione cogitatio,
inflammatur discretione meditatio, illuminatur cognitione
contemplatio. Est enim cogitatio in mente,
quasi fumus in igne; meditatio, quasi flamma cum
fumo; contemplatio, ignis cum flamma sine fumo.
Cum autem mens ad consideranda coelestia laborat,
tunc cogitatio occupatione temporalium rerum impeditur,
meditatio quippe otio conturbatur, contemplatio
curiositate revocatur; et sic fit quandoque,
ut mens otiosa voluptate torpescat, ac vitiis
subjiciatur. Cum igitur homo interior jacet in lectulo
voluptatis, dum somno torpescit inertiae, et
 somnis deluditur curiositatis, convocat et hortatur
hominem exteriorem, ut inclinet aurem rumoribus,
loquatur vana, induatur mollia, mane comedat,
lectionem coenae terminet gallus. Euntibus dormitum,
surgentes ad vigilias fratres obvient, vigilantibus
illis dormiant, redeuntibus surgant. Sed
melius forsitan esset, si nihil dicerent, quam si
subtractis syllabis aut dictionibus psalmos decantarent.
Haec est otiosorum tarditas, qui nihil operantur
ad horam, sed semper comitantur moram.
In hoc potius gaudent, ut extra conventum comedant,
et ad horas tardius surgant. Hi sunt qui
exspectant cum asino, nec ascendunt cum Isaac in
montem: portantes paleas et stimulum, quae ad asinum
 pertinent; non ignem et gladium, quae pertinent
ad sacrificium. Ait enim Abraham ad pueros:
Exspectate hic cum asino: ego et puer, posquam adoraverimus,
revertemur ad vos (Gen. XXII). Pueri sunt
pueriles sensus animi, qui cum asino exspectant;
quia tarditatem semper amant. Duo dicuntur esse
pueri, otiosi videlicet et tepidi portantes stimulum
carnis et paleas levitatis. Abraham vero, qui interpretatur
pater multarum gentium, id est animus
genitor multarum cogitationum, cum puero ascendit,
id est cum corde puro, portans in manibus
ignem et gladium. Per ignem charitatem, per gladium
praedicationis intelligimus verbum. Ille igitur
portat ignem et gladium in manibus, qui quod amat
et praedicat, bonis implet operibus. Ego, inquit, et
 puer revertemur ad vos. Necesse est ut ambo redeant,
id est vis rationis, et puritas mentis, ut revertantur
ad agendam curam carnis, non in desideriis,
sed in necessariis (Rom. XIII). Semper enim
caro quaerit ciborum affluentiam, et otii libertatem.
Necessaria vero sunt impendenda, non subtrahenda.
Sed tamen ne vacet otio, dum impenditur
cibus, sequantur quae conveniunt asino, virga scilicet
et onus (Eccli. XXXIII). Virga correctionis, et
onus laboris. Inter virgam siquidem et onus non
est otii locus. Laboret igitur homo interior et exterior,
et studiose insistant operi, ne eis dicatur:
Quid hic statis tota die otiosi? (Matth. XX.) Tota
 die otiosi stant, qui omni tempore vitae suae cessantes
a bono opere, in foro vanae gloriae torpentes
perseverant. Conventus fratrum quasi otiosus stat,
si eos abbas ad laborem, id est exercitium regularis
vitae, praedicando et admonendo non invitat. Otiosus
stat populus, quia non episcopus, non archidiaconi
eos conducunt ad bonum opus. Tamen audiant praelati
causam hujus otii: Nemo, inquiunt, nos conduxit
(ibid.). Non episcopi, non presbyteri conducunt
populum, non abbates, non priores conventum.
Quo enim eos conducent? Forsitan ad quaerendum
temporalem honorem, et non ad spiritalem
laborem. Forsitan studiosius illos conducent ad
regis curiam quam ad Domini vineam. Ibi curiosius
agitur de pondere pecuniae quam de quantitate
 culpae. Nascitur illis sermo de examinatione argenti,
non de purgatione peccati. Sunt tamen quidam
boni praelati, qui operarios ad laborem conducunt;
verbo enim docent, et exemplo praecedunt.
Ad hunc laborem diversi veniunt, id est pueri, juvenes
et senes. Veniunt diversis aetatibus et temporibus,
scilicet vespere, mane et meridie. Mane
veniunt pueri, meridie juvenes, vespere senes; ut
ita dicam, mane venit Maurus, meridie Paulus,
vespere Tranquellininus, sive Gentianus. Hic large
accipimus juventutem, et non adolescentiam tantum,
sed etiam maturam comprehendimus aetatem.
Haec est aetas labori congrua, quia nullus poterit
operari in futura vita. Venit nox in qua nemo potest
 operari (Joan. IX). In hac aetate Paulus volens redimere
tempus, non solum instabat contemplationi,
sed etiam operationi.
Patriarcham Issachar, si placet, ad medium deducamus;
et ab eo exemplum exercitationis, perseverantiae
et perfectionis sumamus. Issachar qui
merces interpretatur, ad populum gentium, quem
Dominus pretio sanguinis sui est mercatus, refertur.
 Hic Issachar scribitur asinus fortis (Gen.
XL), quia prius gentilis populus quasi brutum et
luxuriosum animal erat serviens idolis. Vere nunc
fortis est Redemptoris Domini jugo colla subjiciens,
et onus disciplinae evangelicae perferens. Hic, accubans
inter terminos, vidit requiem quod esset bona,
et terram quod optima, et supposuit humerum suum
 ad portandum, et factus est tributis serviens (ibid.).
Oportet ergo nos, dilectissimi, transire de terra ad
terram, de terra aliena ad terram propriam, de
exsilio ad patriam, de gente ad gentem, de regno
ad populum alterum, de terra morientium ad terram
viventium, si volumus experiendo nosse verum
et internum gaudium.
Concupiscamus et nos terram illam, quam Issachar
iste vidit et concupivit. Si enim non vidisset,
non cognovisset; et si non cognovisset, non concupisset
(Joan. XIV). Pro hac terra asinus factus et
fortis effectus libenter supposuit humerum suum
ad portandum, et factus est tributis serviens. Multum
 sibi subito viluerat, qui se asinum, animal videlicet
pene prae caeteris vilius, reputabat. Multum
concupivit terram, quam vidit, pro qua ad omnem
laborem fortis perduravit. Vidit sane quod ad pulchritudinem
illius terrae omnes justitiae nostrae erant
ut pannus mulieris menstruatae (Isa. LXIV): viderat
nihilominus quod non sunt condignae passiones hujus
temporis ad futuram gloriam, quae revelabitur in
nobis (Rom. VIII). In uno igitur sibi vilis, in altero
fortis effectus; de uno humiliatus, de altero roboratus,
fortitudinis suae humerum ad omnem laborem
libenter inclinavit, et ad requirendam divinam gloriam
non suam coelesti vero regi dignum tributum
persolvit. Vultis audire, et alterum simili ratione
sibi viluisse, et ad omnem nihilominus laborem
 convaluisse? Ut jumentum, inquit David, factus
sum apud te (Psal. LXXII). Et alibi: Propter te, inquit,
mortificamur tota die (Psal. XLII). Ecce quam
vilis, ecce quam fortis. Vilis ut jumentum, fortis ad
se mortificandum. Issachar, asinus fortis, habitans
inter terminos vidit requiem quod esset bona, et
terram quod esset optima. Pene igitur, non plene,
illam viventium terram apprehenderat, qui inter
terminos habitabat. Quia vilissimis et paucissimis
hujus vitae bonis contentus erat, hujus terrae miserae
extrema tenebat. Et quia frequentes mentis
excessus perennis vitae bona praegustabat, illius
beatae terrae initia tangebat. Vidi, inquit, requiem
quod esset bona. Requies ergo bona ibi est, hoc est
in coelesti patria, quia, si ibi non esset, ibi eam
 minime vidisset; et si bona non esset, propter eam
humerum suum ad portandum minime supposuisset.
Mansueti autem, inquit Propheta, haereditabunt
terram, et delectabuntur in multitudine pacis (Psal.
XXXVI). Ecce qualis terra, ibi et requies vera, pax
plena, requies bona, pax quieta, quies pacifica. In
illa coelesti patria labor non est, sed ad illam sine
labore perveniri non potest. Propter ipsam in hac
vita laboratur, sed in ipsa a nemine labor exigitur.
Extra hanc terram non invenitur requies vera,
quia nullus penitus labor est in ea. Si ergo cum
Paulo cupimus tempus redimere, et dies malos
evadere, oportet nos in hac praesenti vita frequenter
orare, operari et legere (Ephes. V). Sic etiam Jacob
 cum Rachel et Lia revertitur ad patriam (Gen. XXX),
sic Mariae et Marthae precibus Lazarus adjuvatur
ad vitam (Joan. XI). Cum Rachel et Lia Jacob revertitur,
quando aliquis desiderio bene operandi
gradiens, activae et contemplativae vitae sociatur.
Lazarus vero interpretatur adjutus. Qui tunc resuscitatur,
quando aliquis hinc bonis operibus,
hinc lacrymis a morte peccati liberatur. Nemo igitur
a labore excusatur; non pueri, non juvenes, non
senes; sola tamen juventus portat pondus diei et
aestus. Portat materialiter pondus laboris, et aestum
solis. Portat moraliter pondus carnalis fragilitatis,
sustinet aestum libidinis. Labore igitur manuum
 annihilatur pondus tentationum; otio multiplicatur
tentatio vitiorum. Labore caro affligitur,
otio nutritur. Juvenis autem in otio, quasi juvencus
sine jugo, qui dum non tenetur obedientiae vinculo,
in aequalitate fraternae societatis quasi vox lasciviens
discurrit per desideria propriae voluntatis.
Moneo igitur vos, fratres charissimi, ut ea quae
dicuntur, sollicite audire dignemini. In illa terra
bona et optima, hoc est in coelesti patria, nullus
labor est, sed tamen ad illam sine labore nemo
pervenire potest. Unde est illud: Ad magna praemia
perveniri non potest nisi per magnos labores
. Et iterum: Non coronabitur, nisi qui legitime
certaverit (II Tim. II). Regnum coelorum non
dabitur tepidis, otiosis et vagantibus; sed in Dei
servitio exercitatis, et studiose contra vitia et tentationes
 certantibus. Ad illam ergo terram bonam
et optimam oculos mentis erigite, et pro amore
illius omnia quae in hoc mundo sunt, despicite;
et ut eam vobis in haereditatem possitis acquirere,
libenter humerum ad portandum onus ordinis
supponite. Praelati vestri praecepta tota intentione
custodite, et ut ad illam optimam coelestis patriae
terram pertingere valeatis, voluntarie colla jugo
divinae ordinationis submittite. Vos ipsos pro amore
Christi vilipendite, et in Dei servitio fortes exhibete,
praesentia despicite, futura bona concupiscite, carnalia
 abhorrete, spiritalia amate, temporalia ad necessitatem
possidete, aeternam ad jucunditatem desiderate.
Sed meus, quae ad aeternum gaudium nondum
tota colligitur, quae sit vera requies, minime
experitur. Vae mihi misero qui usque hodie vagus
et profugus sum super terram! Vagus, sequendo
concupiscentiam; profugus, declinando miseriam.
Concupiscentia me facit vagum, miseria efficit profugum.
Est procul dubio terra ista, non stabilitas
cordis, sed duritia et insensualitas mentis. O felix,
qui potuit vel ad horam malorum omnium oblivisci,
et illa interna pace vel requie saltem ad modicum
potiri! Felicem nihilominus, cui datum est dispersiones
cordis in unum colligere, et in illo verae felicitatis
fonte desiderium figere! Transeamus ergo
et nos, dilectissimi, cum patriarcha Issachar mente
 et opere de terra miseriae ad terram optimam, de
terra aliena ad terram propriam, de exsilio ad patriam,
de carcere ad curiam, de infelicitate ad gloriam,
de captivitate ad libertatem, de morte ad
vitam, de tenebris ad lucem, de theatro ad palatium,
de ergastulo ad regnum, de cloaca ad coelum, de
volutabro vitiorum ad consortium angelorum, ad
quod Jesus Christus nos perducere dignetur, qui
cum eodem Patre et Spiritu sancto in Trinitate
perfecta vivit et regnat Deus per omnia saecula saeculorum.
Amen.