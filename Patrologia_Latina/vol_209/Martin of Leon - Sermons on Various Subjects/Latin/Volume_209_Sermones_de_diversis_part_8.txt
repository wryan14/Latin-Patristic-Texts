SERMO OCTAVUS.
QUALITER SENES AC JUVENES DEO SERVIRE DEBEANT  
 Moneo vos, fratres charissimi, causa vestrae salutis,
ut sollicite audire dignemini verba sapientissimi
Salomonis: Cani sunt sensus hominis, et aetas
senectutis vita immaculata (Sap. IV). Non ergo veraciter
dicitur senex, qui aetate est provectus, sed qui
sensu est perfectus. Senectus enim venerabilis est,
non diuturna, nec in numero annorum computata
(ibid.); sed innocens et Deo placita vita. Nulli deest
aetas puerilis, si fuerit sensu parvulus et levis. Unde
est illud: Maledictus puer centum annorum (Isa.
LXV).  Quamvis quisque sit aetate parvulus, tamen
si fuerit sensu magnus, non inter juvenes, sed
inter senes est computandus. Sic enim de Daniele
legitur: Juvenis quidem erat aetate, senior vero
scientia ac mansuetudine. Nam et David cum aetate
 esset puer, et sensu perfectus, cor suum et mentem
habebat in Domino defixam; et ob hoc in regem
est elevatus. Et Saul cum esset in senili aetate, quia
in se magnam habuit nequitiam et puerilem levitatem,
expulsus est de regali culmine. Dominus vero
et Salvator noster a senioribus crucifigitur, et ingressus
Jerosolymam a pueris collaudatur. Nam et
 arbor multorum annorum si infructuosa fuerit, exciditur;
si autem fuerit novella et fertilis, ut magis
ampliorem proferat fructum, excolitur
Ideo, fratres dilectissimi, has similitudines vobis
proposuimus, ut nullus vestrum, quamvis sit juvenis,
quamvis senex, de sua virtute praesumat, nec
de suis confidat operibus; sed semper, ne in aliquo
opere displiceat Deo, sit pavidus, semperque, ne
pro aliquo ab eo in perpetuum separetur, sit suspectus.
Quid ergo? Qui gloriatur, in Domino glorietur
(I Cor. I), et non in se.
Sciendum tamen est quia in quibusdam nos oportet
esse infantes, in quibusdam vero senes. Unde
Dominus in Evangelio: Nisi conversi fueritis, et
efficiamini sicut parvuli, non intrabitis in regnum
 coelorum (Matth. XVIII). Et Petrus apostolus: Quasi
modo geniti infantes, rationabiles sine dolo lac concupiscite
(I Petr. II). Sic etiam et Paulus: Nolite
pueri effici sensibus, sed malitia parvuli estote; sensu
autem viri perfecti (I Cor. XIV).  Omnibus ergo
hominibus studiose convenit Deo servire, eique per
bonam operationem adhaerere; sed maxime senibus,
 qui jam pedes habent in margine fossae. Plus ergo
omnibus religioni operam dare convenit, quos praesentis
saeculis florida aetas transacta jam deserit.
Sicut namque in lignis ipsa reproba arbor comparet,
quae, post flores, fructus optimos cultori suo non
exhibet; sic et in hominibus ipse reprobus est,
quem flos juventutis deserit, et tamen in sui corporis
senectute bonorum operum maturos fructus proferre
parvipendit. Quid ergo stolidius quidve stultius
fieri potest, si mens ad perfectionem festinare
non contendat, quando totius corporis habitus senectute
confectus, homo ad interitum properat?
dum oculi caligant, aures graviter aut fere nihil audiunt,
capilli fluunt, facies in pallorem mutatur,
dentes lapsi numero minuuntur, cutis arescit, rugis
 contrahitur, flatus jam non suaviter olet, pectus
suffocatur, tussis fervet atque cachinnat, genua trepidant,
talos et pedes tumor inflat, homo interior qui
non senescit, his omnibus aggravatur, et haec omnia
ruituram jam jamque domum corporis cito praenuntiant.
Quid ergo superest, nisi dum hujus vitae defectus
appropiat, nihil aliud cogitare quam quomodo futuri
aditus prosperitates comprehendantur, et pericula
animae evadantur quisque senes appetat? Juvenibus
enim incertus hujus vitae instat terminus, senibus
vero cunctis maturior ex hac luce imminet recessus.
Cavendae sunt ergo homini duae particulae, quae
in illius corpore non veterascunt, et totum hominem
ad peccandum pertrahunt: cor videlicet et
 lingua; quia cor novas semper cogitationes machinari
non desinit, lingua vero impigre loquitur quodcunque
cor machinari senserit. Non dicat ergo
senex: Humanum sanguinem non effundo, domos
proximorum non succendo, res alienas non diripio.
Quia si a corde superfluas, et quod gravius est,
nocivas cogitationes non expulerit, et ori suo custodiam
non imposuerit, apud Christum, districtum
videlicet judicem, pro solo otioso verbo culpabilis
erit. Caveat igitur senilis aetas, ne istae juvenescentes
particulae, lingua scilicet effrenata, et cor inutilia
cogitans et vana, totam harmoniam decipiant, et per
ineptas res reliqui corporis gravitatem illudant, et
tormentis gehennae tradant. Senex vero qui morti
proximus, mortis adventum non abhorret nec formidat;
 qui quasi ad ostium hujus mundi positus,
fortis et obstinatus spectat, nec tamen vitae praesentis
attendit egressum, nec ingressum futurae
considerat, seipsum a coetu justorum alienat. Audit
nuntios mortis, et credere non vult eis. Tres sunt
enim nuntii mortis: casus videlicet, infirmitas et
senectus. Casus dubia, infirmitas gravia, senectus
certa nuntiat. Casus mortem nuntiat latentem, infirmitas
apparentem, senectus praesentem.
Ex incertitudine mortis, timor; ex infirmitatis
gravitate, dolor; ex certitudine senectutis, non obstinatio,
sed humilitas et afflictio sequi deberet; sed
forsitan funiculus triplex, quo ligatur senex, non
facile rumpitur (Eccle. IV). Triplex funiculus pravae
consuetudinis est usus, qui ex tribus conficitur,
 quando meditatio sermoni, sermo operationi ab
otiosis hominibus complicatur. Dum enim a pueritia
in mente senis per cogitationem semitam fecerit
voluptas, in sermone vanitas, in opere perversitas,
quid aliud agitur, nisi quod in consuetudinem
haec tria torqueantur? Est autem laqueus in
fune, dulcedo temporalis in consuetudine: circumdatio
funis impedimenta sunt carnis. Dulcedine
igitur temporalium rerum decipimur, consuetudine
ligamur. Ille autem laqueum evaserat, qui de se
suisque sociis dicebat: Anima nostra sicut passer
erepta est de laqueo venantium; laqueus contritus est,
et nos liberati sumus (Psal. CXXIII). Absalon vero
crinibus inhaerens quercui, duritiam designat cujuslibet
hominis ad opus bonum obstinati. Qui dum patris
 exercitum fugeret, contigit ut condensae quercui
crinibus inhaereret (II Reg. XVIII). Absalon pax
patris interpretatur, quia pater eum licet persequentem
patiebatur. Non dicitur pax filii, quia patrem
nolebat pati. Quercus intus durior, exterius
vero comprobatur esse fragilior. Cui Absalon suspensus
inhaeret, quia interius obstinationem mentis,
exterius vero comitatur fragilitatem carnis. Crinibus
inhaerens suspenditur, quia superfluitatis amore
detinetur. Mulus autem cui insederat, pertransiit,
sed ipse quercui suspensus inhaesit; quia et luxuria
et dolus, cui semper servierat, periit, sed poena
peccati remansit. Tribus lanceis, id est avaritia,
superbia et luxuria, cor ejus perforatur. Unde et
 usque in hodiernum diem acervus magnus lapidum
super eum projicitur, quia peccatorum sive suppliciorum
multitudine in aeternum gravatur. Nec mirum
si magnus acervus lapidum fuerit, quia per
obstinationem usque in finem cor impoenitens gessit.
Sunt etiam tres species obstinatorum: prima
scilicet eorum, qui ex correctione proficiunt; secunda
eorum, qui ex commonitione deteriores
fiunt; tertia eorum, qui emendationem promittunt,
sed promissum non faciunt. Ex correctione rex
Manasses factus est melior (II Paral. XXXIII), Nabal
ex commonitione deterior (I Reg. XXV), Pharao
ex afflictione exstitit durior (Exod. VII). Manasses
in carcere positus, catenis et compedibus astrictus,
Deum cognovit, quem prius liber cognoscere noluit.
 Tales sunt quidam claustrales, qui quandiu sui
juris sunt, perverse vivunt. Dum vero in claustro
quasi in carcere tenentur astricti catenis, obedientiae
scilicet et timoris; dum compedes etiam adduntur,
quia vagari vel egredi foras non permittuntur;
fit quandoque, ut Deum, quem prius despexerant,
correpti diligant; et qui fecerant de libertate servitutem,
faciant de necessitate virtutem. Quos igitur
perversos propria fecerat libertas, devotos reddit
per correctionem aliena potestas.
Nabal vero designat quosdam doctores, qui ex
commonitione subditorum fiunt deteriores; qui pueris
David cibum negant, quia pure vivere volentibus
verbum Dei non propinant. Tonsoribus vero suis
convivium parant, quia vacantes otio, adulantium
 confabulationes amant. Accusat Nabal David, et
dicit: Hodie increverunt servi, qui fugiunt dominos
suos (I Reg. XXV). Perversi siquidem praelati dolent,
cum vident numerum religiosorum multiplicari:
timent, cum David vident, id est bonos subditos,
ungi in regem; et Saul dejici, id est perversos
praelatos honore praelationis privari. Sed quare
timent? Videlicet ne et ipsi honoribus priventur, ne
loco eorum aliquis melior restituatur. Et indicavit
Abigail Nabal omnia verba quae audierat a David, et
emortuum est cor ejus intrinsecus, et factus est quasi
lapis (ibid.), cum aliquis morte perpetua induratur.
Post mortem Nabal Abigail regina constituitur, quia
qui sub perverso magistro bene vixerit, ad regimen
animarum sublimari poterit, ut cum David obtineat
 temporale regnum, et cum Christo regnet in aeternum.
Misit enim David ad Abigail nuntios, ipsa
autem secuta est eos. Nuntios David Abigail sequitur,
dum quilibet fidelis Ecclesiae doctores vita et
moribus imitatur. Sed et quinque puellae pedissequae
ierunt cum ea. Quinque pedissequae ejus sunt quinque
corporis sensus, qui quasi puellae pedissequae
cum Abigail gradiuntur, dum per munditiam continentiae
cuilibet justo servientes obsequuntur.
Pharao vero, qui populum Dei Moysi dimittere
promisit, nec tamen dimisit, illos designat qui vitae
melioris emendationem promittentes, nec culpam
dimittunt, nec tamen in spiritu columbino contritionem,
sed in voce corvina dilationem quaerunt;
 quorum terra diversis plagis affligitur, nec emollitur,
sed consuetudine peccandi magis ac magis induratur.
Tunc enim Dominus aquas in sanguinem
convertit, cum de rerum causis aliquis carnaliter
sentit. Terra producit ranas, cum in aliquo garrienti
dominatur vana loquacitas. Cynomyia quidem
et ciniphes sunt in portum mentis impetus et canini
mores. Mors pecorum mortem designat cogitationum,
quae pecoribus assimilari solent, quando rationabili
intellectu carent; sicut enim homo comparatus
est jumentis insipientibus, et similis factus est
illis (Psal. XLVIII). Sexta plaga est cum tument vesicae,
corrumpuntur viscera; quod fit, dum interiora
mentis tument odio, et ebulliunt ira. Plaga grandinis
in fructibus iniquitatem designat manifestam
 in operibus. Plaga locustae instabilitas est animae,
quae ore laedit cum detrahit; dat saltus, dum ad
carnis se extendit affectus. Plaga siquidem tenebrarum
caecitatem designat animarum, quae palpabiles
esse comprobantur, dum perversa, quae mens cogitat,
opere perpetrantur. Hoc enim palpabile est,
quod manu tangi potest. Nota quod inter plagam
grandinis et plagam tenebrarum media ponitur
plaga locustarum. Ab iniquitate etenim quae designatur
per grandinem, fit quasi saltus locustarum
ad aeternae damnationis caecitatem. Novissima plaga
est mors primogenitorum. Primogenita siquidem
mentis moraliter sunt voluntas et intentio cujuslibet
operantis. Dum enim voluntas et intentio corrumpuntur,
 quasi primogenita Aegyptiorum morte
percutiuntur. His igitur plagis affligitur obstinatio
senis, qui carnalibus delectatur, loquacitate gaudet,
importunus et gravis est omnibus, more pecorum
pronus ad vitia, iracundia tumet, ad injuriam manifestus,
ad omnia mobilis, luce veritatis carens, et
ideo se ipsum palpans.
Iterum, dilectissimi, obstinato seni compatiendo
ad vos revertor loquendo. Senex, qui mane, hora
tertia, sexta et nona, id est in pueritia, adolescentia,
juventute, senectute ad bonum opus invitatur,
et venire contemnit, quid aliud nisi noctem aeternae
damnationis exspectat, in qua nihil boni amplius
operari poterit? Senex qui tota die stetit otiosus, et
noluit pro Deo pondus diei sustinere nec aestus,
 quid praestolatur, nisi ut post modicum aeternis tradatur
suppliciis cruciandus? Unde beatissimus Joannes
Baptista ait: Jam securis ad radices arborum
posita est. Omnis arbor quae non facit fructum bobonum,
excidetur et in ignem mittetur (Matth. III).
Arbor infructuosa nihilominus praeciditur et igni
traditur, quando infructuosus senex et ad bene
operandum obstinatus morte praeciditur, et gehennae
ignibus deputatur. Quomodo etiam ad nuptias aeterni
Regis intrare se credit, qui, audita et contempta invitantis
Domini voce, per exercitationem boni operis
ad eum venire despicit? Omnes quippe homines
oportet bonis operibus insistere, et praecipue senes,
quos citius constat, morte cogente, ab hac vita
 discedere. Senex deditus levitati et illicitis actibus,
non de suis solummodo sceleribus, verum etiam de
aliorum peccatis, quibus male vivendi in omni vita
sua praebuit exempla, est rationem redditurus. Necesse
est ergo ut negligens senex, quamvis sero ad
se ipsum redeat, funiculum triplicem, quo tenetur
astrictus, rumpat, id est pravam consuetudinem
vincat, et animam suam de laqueo venantium bene
vivendo eripiat. Praeterea se ipsum disciplinae Ecclesiae
cum omni devotione subjiciat, non simulative,
nec in voce corvi, cras, cras, id est dilationem
promittendo; sed in gemitu columbae, hoc est in
humilitate, mala quae egit emendando. Crines capitis
sui tondeat, id est amorem levitatis et superfluitatis
abjiciat, ne quercui, id est duritiae et avaritiae mentis
 inhaerendo, suspensus intereat, hoc est a bonis
operibus vacuus a societate electorum Dei pereat.
Audi ergo quicunque es, inutilis et infructuose senex,
audi quae dico, ausculta quae loquor, attende
quae moneo. Desine jam peccata tua augmentare, et
sceleribus tuis finem impone. Jam tempus est ut ad
te ipsum redeas, et quid sis, et quare natus, et ad
quam rem in saeculo procreatus, agnoscas. Nunquid
ideo omnipotens Deus te in hac vita creavit, ut
omne tempus vitae tuae otiose transires, et non magis
ut illum agnosceres eique fideliter servires, et
ad ultimum cum eo in coelo regnares? Cur ergo
prave vivendo, ab illo qui te et omnia ex nihilo creavit,
discedis, et te ipsum flammis gehennae exponis?
 Curre ergo pro te, miser, dum potes, ne, si dum
potes nolueris, forte cum volueris, jam non possis
. Paratus est semper Deus peccata nostra
dimittere, si ad eum conversi fuerimus toto corde,
ipsumque deprecati fuerimus humili ac simplici
mente. Dum ergo patienter exspectat, converti ad
ipsum bona operando festinemus, ne, si tardaverimus,
eum ad iracundiam provocemus; quia quosdam
quidem ad supplicium praedestinavit, quibusdam
vero magnum beneficium praestitit; nec tamen
hoc injuste, sed alto suo consilio atque judicio fecit.
Cain namque perfecit homicidium (Gen. III), et Job
vulneratus est Dei amicus (Job II), et Abel a fratre
suo occisus (Gen. III); nec tamen Job diutius passus
est cruciatum, nec Ananiae locum dedit ad ignoscendum
 (Act. V), nec Paulum deseruit colaphizatum,
quem sua gratia fecit robustum (II Cor. XII), nec
Judam suscepit poenitentem (Matth. XXVII), nec Petrum
deseruit flentem (Luc. XXII). Et sic pius et
misericors Dominus alto suo judicio separat vasa
irae a vasis misericordiae. O si attendamus miserum
Judam, vas olim perfectum in perditionem perductum,
qui mustum sancti Spiritus portare non potuit,
quo accepto, continuo crepuit, quia vas totum
fractum ad nihilum est utile vel aptum! Ideo haec
exempla, o senex inveterate dierum, utinam bonorum
proposui tibi, ut diutius ad Deum non tardes
converti, sed quantocius te ipsum humiliter subjicias
jugo servitutis Christi. Festina ergo dum adhuc
 potes, dum Deus tibi licentiam vivendi praestat: ne
ille qui naturalibus non pepercit ramis, si tardaveris,
forte nec tibi parcat (Rom. XI). Age itaque jam
ut oportet. Terminum vitae tuae quotidie intuere.
Memoriam mortis tuae tibi objice. Propone ut ulterius
non pecces; ne ultra delinquas statue; culpas
tuas cave iterare. Propone tibi futurum judicium;
reduc ad memoriam perpetuos inferorum ignes; propone
tibi gehennae poenas horribiles. Ora cum lacrymis
indesinenter, ora jugiter, precare Deum diebus
ac noctibus, ut clementer indulgeat tuis criminibus.
Peccata tua cum lacrymis manifesta, et misericordiam
Dei indubitanter spera. Depone injustitiam,
et in bonitate Dei habeto remissionis fiduciam.
Vos iterum nosse volo, fratres charissimi, quia
 Dei Filius non solum pro senibus, sed etiam pro
omnibus quos ad vitam aeternam praedestinavit,
dignatus est mori. Omnibus igitur pueris, adolescentibus,
juvenibus, senibus, omnibusque fidelium
aetatibus convenit ipsum cum Patre et Spiritu sancto
unum verum Deum cognoscere, eumque cum
timore diligere, et cum dilectione timere, atque
illi pura et devota adhaerere mente, ac placitam
pro viribus servitutem exhibere. Vestigia ergo illius,
in quantum possibile est, studiose sequimini, ut
possitis eum videre regnantem in dextera Patris
sui; ipso praestante, qui cum eodem Patre et Spiritu
sancto in Trinitate perfecta vivit et regnat
Deus per omnia saecula saeculorum. Amen.