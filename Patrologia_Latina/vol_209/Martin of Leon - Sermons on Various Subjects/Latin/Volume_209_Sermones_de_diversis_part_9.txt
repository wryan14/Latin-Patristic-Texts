SERMO NONUS.
NE MONACHI SIVE CANONICI REGIS CURIAM FREQUENTARE PRAESUMANT.  
 Rogo et moneo vos, fratres et domini mei, ut
attentius audiatis verba Hispaniarum doctoris Isidori
: Alia, inquit, sunt praecepta, quae dantur
fidelibus communem in hoc saeculo vitam degentibus,
atque alia huic saeculo renuntiantibus. Omnibus
in hoc saeculo communem vitam degentibus
dicitur, ut sua omnia bene et juste gerant; saeculo
autem renuntiantibus praecipitur, ut pro Christo
omnia sua derelinquant. Illi, videlicet cuncti
fideles, generalibus praeceptis astringuntur; isti,
id est religiosi, generalia praecepta perfectius
vivendo transcendunt. Illis dicitur ut aliena non
rapiant; istis, ut habita deserant. Indicitur illis, ut
non occidant; istis, ut neminem odio habeant, sed
ut pro inimicis Domino preces fundant. Licitum est
 illis legitime uxores accipere; istis vero illicitum
de opere conjugii aliquid cogitare. Mandatur illis,
ne adversus quemquam falsum testimonium dicant;
istis, ut ori suo custodiam imponant. Omnibus in
commune fidelibus conceditur, ut mundanis rebus
bene utantur; religiosis dicitur, ut, abnegatis omnibus,
 soli Deo vivere delectentur. Saecularium
hominum est huc illucque per plateas civitatis bona
operando discurrere; religiosorum est visus hominum
fugere, seque ipsos intra parietes claustri includere
. Hi ergo qui pro Dei timore saeculo
renuntiant, et tamen curis rerum familiarium implicantur,
quanto se rerum negotiis occupant, tanto
se a charitate divina separant. Qui simul et terrenis
parere curis, et divinis exerceri officiis student,
utrumque complecti simul non valent; quia duae
pariter curae inesse pectori humano non possunt,
et duobus servienti dominis, utrisque placere
difficile est . Qui, post renuntiationem mundi, ad
supernam patriam sanctis desideriis inhiat, ab hac
terrena intentione quasi quibusdam pennis sublevatus
 erigitur, et in quo lapsus erat, per gemitum
conspicit; et ubi pervenerit, cum gaudio magnus
intendit. Qui vero a contemplationis requie reflexus,
vitiis hujus saeculi incidit, si ad memoriam sui revertatur,
protinus ingemiscit; quantunque fuerint
tranquilla quae perdiderit, quamque confusa sint
 in quibus cecidit, ex ipsa laboris sui difficultate cognoscit.
Quid enim in hac vita laboriosius quam
terrenis desideriis aestuare, aut quid hic securius,
quam hujus saeculi nihil appetere? Qui enim hunc
mundum diligunt, turbulentis ejus curis ac sollicitudinibus
conturbantur; qui autem odiunt nec sequuntur,
internae quietis tranquillitate fruentes
futurae pacis requiem quam alibi spectant, hic jam
quodammodo habere inchoant.
  Monachus Graeca etymologia vocatur, eo
quod sit singularis. Monas enim Graece, singularitas
dicitur Latine. Ergo si solitarius vocabulo monachus
interpretatur, quid facit in turba qui solus
est, et cur in medio populi versatur?  Plura
 sunt autem genera monachorum. Primum genus
est coenobitarum, quos nos in commune viventes
possumus appellare. Coenobium enim plurimorum
est, ad instar sanctorum illorum qui temporibus
apostolorum, Jerosolymis, vendita et distributa
omnia sua indigentibus, habitabant in sancta communione
vitae, non dicentes aliquid proprium,
sed erant illis omnia communia, et anima una, et
cor unum in Domino (Act. II, IV). Horum igitur
institutione atque exemplo monasteria sumpserunt
principia sub Spiritus sancti magisterio. Secundum
genus est eremitarum, qui procul ab hominibus
recedentes, deserta loca et vasta inhabitare perhibentur,
ad imitationem scilicet Eliae et Joannis
Baptistae, qui eremi secessus penetraverunt. Tertium
 genus est anachoretarum, qui coenobiali conversatione
perfecti, includunt semetipsos in cellulis,
procul ab hominum conspectu remoti et ad se
raro alicui accessus praebentes, sed in sola contemplatione
atque conversatione Domini viventes .
Abba vero nomen est Syrum et significat patrem in
Latinum, quod Paulus Romanis scribens exposuit,
dicens: In quo clamamus: Abba (Pater) (Rom. VIII),
in uno nomine duabus usus linguis. Dicit enim Syro
nomine patrem, et rursus Latine nominat idem
patrem. Canon Graece regula dicitur Latine. Unde
et canonici regulares appellati sunt, qui in monasteriis
secundum normam sub sanctis apostolis
constitutam religiose et communiter vivunt. Monachi
 ergo specialiter et canonici pro amore Christi
saeculo renuntiant, et seipsos a saecularis vitae
tumultu segregant, atque intra claustri parietes,
ne levi saltem eis maculare vitam
famine contingat, devote coarctant ,arbitrioque praepositorum ac regimini humiliter
commendant. Hi monachi, videlicet et canonici,
dum visus hominum fugiunt, dum confabulationes
saecularium spernunt, dum divitias saeculique
voluptates abjiciunt, dum causa amoris
Christi parentes a se repellunt, dum die ac nocte
orationi, lectioni divinaeque contemplationi studiose
 insistunt, quasi inter homines eremum sibi constituunt,
quo licentius Deo in psalmis, hymnis et
canticis spiritalibus pure ac sollicite deserviunt.
Tamen sunt quidam monachi et canonici, quod nos
sine gravi gemitu dicere non possumus, qui saeculo
renuntiantes, sub habitu religionis in monasterio
vivunt, et tamen se ipsos intra claustri parietes
continere nolunt, sed magis curias regum ac principum
frequentare appetunt.
Quoniam de curiali monacho aliqua dicturi sumus,
notandum fateor ut et de canonico seu curiali
converso eadem sentiamus. Licet enim diversus sit
habitus, idem tamen debet esse religionis effectus:
ut non affectent placere vestibus, sed bonis moribus.
Cum ergo dicitur monachus sive canonicus
 curialis, ex adjuncto designatur aliquid levitatis.
Nisi enim monachus levitati esset deditus, nullatenus
se objiceret regum confabulationibus. Qui
enim saecularium hominum consortia diligunt,
qui se consiliis principum libenter ingerunt,
qui secretorum conscii fiunt, curiales appellari
possunt. Consilia principum perversa, si
ea scias, et internuntius fias, timeo ne consentias,
et animae tuae maculam contrahas. Ordo claustri et
ordo curiae diversus est. Ordo claustri quietus,
ordo curiae tumultuosus. In claustro quieta est et
salutifera conversatio, in curia vero turbulenta et
periculosa habitatio. Habitatores claustri bona
operando, Deum sibi placant; habitatores curiae
 illicita agendo, illum ad iracundiam provocant. In
curia sedes in insidiis cum divitibus in occultis, ut
interficias innocentem (Psal. IX); in claustro audis:
Non sedi cum consilio vanitatis, et cum iniqua
gerentibus non introibo (Psal. XXV). Ibi insidiaris ut
rapias pauperem, rapere pauperem dum attrahis
eum (Psal. IX); hic dicis: Odivi Ecclesiam malignantium,
et cum impiis non sedebo (Psal. XXV). Ibi
dextera tua repleta est muneribus; hic lavas inter
innocentes manus tuas. Ibi pauperum res violenter
auferuntur; hic a principibus sponte offeruntur. Ibi
laudatur peccator in desideriis animae suae, et iniquus
benedicitur (Psal. IX); hic autem Dominus
benedicit justo (Psal. V). Si vis igitur esse monachus
vel canonicus curialis, laudas quod non debes,
 quod non expedit defendis, operaris quod non licet,
quod non decet loqueris.
Duae tamen sunt curiae principum saecularium,
quorumdam scilicet qui ecclesias construunt, et
quorumdam qui destruunt. Ad utramque quamvis
necessarius sit religiosorum virorum accessus, curialium
tamen monachorum inutilis est et periculosus.
Haec est curia David, illa Absalon. In utraque
vero necessarium est consilium Chusi. Lego
Achitophel consiliarium David quandoque fuisse,
sed tamen ab eo recessisse, et cum Absalon
permansisse (II Reg. XV). Locus est forsitanti
 ut exquisitius de adducto loquamur exemplo.
Duae sunt enim curiae David et Absalon. In
utraque autem praevaluit consilium Chusi, non consilium
Achitopel. Chusi silentium. Achitopel ruina
fratris interpretatur (II Reg. XVII). Vir linguosus non
dirigetur in terra: virum injustum mala capient in
interitu (Psal. 139). Si autem diligis dies videre
bonos. prohibe linguam tuam a malo, et labia tua
ne loquantur dolum (Psal. XXXIII). Hoc est consilium
Chusi, illud Achitophel. Lingua enim sedet in
udo, et in illa ruina fratrum. In silentio vero pax
nutritur, servatur David, ne moriatur. Erat, ut
scriptum est, Chusi amicus David (II Reg. XV).
Sed quomodo amabat eum? Obmutui, inquit, et
humiliatus sum, et silui a bonis (Psal. XXXVIII). Sic
 enim fructum silentii justus amat, ut etiam a quibusdam
bonis sileat. Sic amat consilium Chusi, ut
ori suo imponat custodiam, dum non loquitur nisi
per licentiam. Cantat David psalmum pro verbis
Chusi (Psal. VII). Verba Chusi, verba silentii; verba
silentii, verba mysterii. Tria sunt tamen silentia,
videlicet silentium oris, tranquillitas mentis, velamen
mysterii. Verba primi silentii discreta, secunda
secreta, verba tertii silentii manifestatio mysterii.
Nosti historiam, nota mysterium, assigna
moralitatem. Persequebatur Absalon David, Judas
Christum, appetitus carnis animum. Aestuabat Absalon
amore regnandi. Haec est radix omnium malorum
cupiditas (I Tim. VI), ipsa est caput, ex quo
pendet omnium vitiorum caesaries. Haec est caesaries
 quam Absalon nutriebat, et eum gravabat, et non
nisi semel in anno tondebat, et tunc ducentis siclis
crines suos pondere publico ponderabat (II
Reg. XIV). Absalon pax patris interpretatur, ipse
est et Judas traditor. Audi pacem patris: Qui intingit,
inquit, mecum manum in paropside, hic me
traditurus est (Matth. XXVI). Audi pacem filii:
Quemcunque osculatus fuero, ipse est, tenete eum
(ibid.). Osculo pacem promittit, et affligit. Comam
nutriebat. Sed quomodo? Fur erat et loculos habebat
(Joan. XII). Sed semel in anno totondit, quando
semel triginta argenteos retulit, et in templo projecit.
Crines ducentis siclis ponderabat, qui numerus
est immundorum; quia poenitentia ductus ait: Peccavi,
 tradens justum (Matth. XXVII). Si sciret injustitiam
ponderis, id est pretium sanguinis, non ad
laqueum curreret, sed ad crucem Domini properaret
humilis. Ponderavit autem pondere publico, non
pondere sanctuarii: posuit talentum plumbi super
quod sedet diabolus, non leve pondus misericordiae
cui supponit manum suam Dominus. Posuit pondus
desperationis, non misericordiae; quia hoc pondus
apud se habebat, illo carebat. Et ideo forsitan quia
misereri noluit, misericordiae veniam quaerere dubitavit.
Audi pondus sanctuarii: Peccavi: Delictum
meum cognitum tibi feci, et injustitiam meam non
abscondi. Dixi: Confitebor adversum me injustitiam
meam Domino; et tu remisisti impietatem peccati
mei (Psal. XXXI). O justum pondus, abundans
 misericordia! Delictum suum cognitum facit, confitetur
injustitiam; et quo plus peccatum detegitur
ab eo, tanto plus tegitur a Deo. Audi publicum
pondus Cain; ait enim: Major est iniquitas mea,
quam ut veniam merear (Gen. III). Iste plus ponderavit
suam malitiam quam Dei misericordiam. Sed
et appetitus carnis caesariem nutrit, quia cogitationum
superfluitatem producit. Quae caesaries gravat
mentem, dum deprimit terrena inhabitatio sensum
multa cogitantem (Sap. XIV). Qui tonsus semel in
anno, ducentis siclis crines ponderat, quando in
omni spatio vitae suae cupiditatibus suis semel renuntiat,
et in fine carnalia desideria abnegat. Tunc
enim tantum ab his quae possidet, spoliatur,
quando successione mortis ultimae a terrenis separatur.
 Ponderat autem plus terram quam coelum;
plus enim amat esse in domo lutea quam in domo
non manu facta, quae est in coelis; in transitoria
quam in aeterna; et hoc pondere publico, non pondere
sanctuarii, id est non causa amoris Dei, sed
terreni desiderii. Audi pondus sanctuarii, scilicet
pondus Pauli: Cupio, inquit, dissolvi, et esse cum
Christo (Philip. I). Audi pondus publicum: Vae habitantibus
in terra (Apoc. VIII); non illis qui corpore
habitant, sed qui corde amant; non illis qui corporaliter
in terra commorantur, et in coelo cogitatione
et aviditate conversantur; sed qui poculo
terrenae delectationis inebriantur.
Amet igitur monachus sive canonicus curialis
consilium Chusi, scilicet claustri silentium; respuat
 autem Achitophel consilium, ut non amet negotia
principum, nec saecularium vagus quaerat
accessum. Diligat praecepta regulae, per quae poterit
adipisci donum supernae gratiae, fugiatque rumores
curiae et spumas locutionis superfluae. Plus amet
societatem humilium fratrum in monasterio quam
superborum militum in regis palatio. Amplius delectet
illum audire Dei laudes cum caeteris fratribus
in ecclesia quam inutiles atque otiosas confabulationes
in regis curia. Convenientius est canonico
sive curiali monacho in domo Dei divinis interesse
officiis quam saecularibus in domo regis admisceri
negotiis. Hujusmodi canonicos et curiales monachos
monasteria vilipendentes, seque ipsos importune
 saecularibus turbis ingerentes, et curias principum
ac civitatum plateas frequentantes, Jeremias
propheta lacrymabili voce deplorat, dicens: Quomodo
obscuratum est aurum, mutatus est color optimus,
dispersi sunt lapides sanctuarii in capite
omnium platearum? (Thren. XLI.) Per aurum intelligimus
viros religiosos a strepitu saecularium
segregatos, et in Dei servitio exercitatos, qui per
sapientiam et sanctitatem sibi a Deo concessam
debent illuminare universum mundum. Quibus ait
Dominus in Evangelio: Vos estis lux mundi (Matth.
V). Etiam de eorum sapientia quae per aurum figuratur,
in Salomone legitur: Thesaurus desiderabilis
requiescit in ore sapientis (Prov. XXI). Sapientes
igitur illos esse et sanctos oportet, quatenus
 verbo praedicationis de aliorum cordibus tenebras
expellant, eisque bonae operationis exemplo perveniendi
ad coelum rectum iter ostendant. Recte viri
ecclesiastici auro comparantur; quia sicut aurum
splendidius est cunctis metallis, ita ordo clericorum
sapientia et discretione lux est omnibus laicis.
Unde quidam sapiens ait: Quantum distat a terra
coelum, tantum distat clericorum discretio a discretione
laicorum. Debet igitur ecclesiasticus ordo
omnibus fidelibus fulgore sanctitatis splendescere,
et praedicatione evangelicae doctrinae lucere. Unde
est illud: Luceat lux vestra coram hominibus, ut
videant opera vestra bona, et glorificent Patrem
vestrum qui in coelis est (Matth. V). Si ergo viri ecclesiastici
lux sunt mundi, sicut ait Dominus, quid
 est quod Jeremias praemisit superius: Quomodo
obscuratum est aurum, mutatus est color ejus optimus?
Sine dubio verax propheta veram de nobis
nostrisque temporibus protulit sententiam; quia
quam ille spiritaliter fore intelligens futuram, nos
praesentialiter cernimus impletam. Revera hodie in
nobis impletur haec prophetia, cum vita nostra per
actiones infimas ostenditur reproba. Auri color optimus
religiosae conversationis est habitus. Hodie
igitur obscuratum est aurum, quando viri religiosi,
qui caeteris debuerant esse formam bonorum operum,
fiunt pravitatis exemplum. Mutatus est color
auri optimus, quoties habitus sanctitatis ad ignominiam
venit despectionis. Tunc procul dubio
mutatur color auri optimus, id est religionis habitus,
quando sub ovina pelle latet lupus. Tunc
 etiam optimus color auri, id est religiosorum virorum
habitus ab aspicientibus in despectione vertitur,
cum perversa operatio interius tegitur, et
exterius a populo non ignoratur. Nunquid, fratres
dilectissimi, sine causa nos despiciunt populi?
Nequaquam. Recte enim despicimur ab eis, quia
aliud sumus intus, et aliud foris. Aliud intrinsecus
occultamus, et aliud extrinsecus demonstramus.
Intus superbia et inanis gloria absconditur, exterius
vero humilitas simulatur. Latet interius venenum
odii et discordiae, patet foris habitus sanctitatis
et innocentiae. Intus occultamus habendi
divitias voluntatem, foris praetendimus voluntariam
paupertatem.
 Sequitur: Dispersi sunt lapides sanctuarii in
capite omnium platearum. Lapides sanctuarii sunt
religiosi viri in fundamento Ecclesiae fundati. Lapides
 ergo sanctuarii tunc in capite omnium platearum
disperguntur, quando viri ecclesiastici vana
et inutilia sequendo foris vagentur. Et revera in capiteomnium
platearum disperguntur, quia nunc in foro,
nunc in platea civitatis, nunc in curia regis inveniuntur.
Lapides, scilicet viri ecclesiastici, foris sunt dispersi,
eum hi qui per puram orationem et divinam
contemplationem intus debuerant commorari, egrediuntur
ad sui explendas desiderii curas cum amatoribus
mundi. Et nota, in capite omnium platearum;
quia facti sunt caput erroris, quibus debuerant
esse speculum veritatis, et exemplum perfectionis.
Igitur, fratres charissimi, quia per Dei gratiam
mundum contempsistis, et monasterium elegistis,
moneo vos ut curiam regis frequentare, non nisi
 inevitabili necessitate cogente, praesumatis. Causa
amoris Dei vos ipsos intra parietes claustri coarctate,
sanctarum libros Scripturarum assidue legite,
sine intermissione orationi vacate, silentium
opportuno tempore custodite, meditationi et divinae
contemplationi operam date, et ut gustare et videre
quam dulcis quamque suavis est Dominus
possitis, summopere invigilate. Dulciora vobis sint
in refectorio legumina, quam multorum in regis
curia ciborum fercula. Delectabilius sit vobis inspicere
diversarum libros materiarum in claustro,
quam diversi generis canes, et milites diversae
aetatis accipitres manibus gestantes in palatio.
Sint etiam vobis amabiliora fratrum solatia in
domo Domini, quam principum salutationes in
 conspectu populi. Tamen si veraciter curiales esse
quaeritis, summo desiderio ad curiam tendite summi
Regis. Si vere vos magnae nobilitatis milites
delectat videre, ad aeterni Imperatoris palatium
pervenire gressibus bonorum operum contendite,
in quo eidem Imperatori omnis militia coelestis
exercitus ministrat sine fine. Manus igitur vestras,
dilectissimi, excutite ab omni munere, aures vestras
timoris Dei spinis sepite, ori vestro custodiam
imponite, omni studio oculos cordis mundate ab
ira, invidia, odio, et omni mala voluntate, ut post
hanc vitam ad coelestem patriam possitis pertingere,
ipsumque omnium sanctorum Regem in
decore suo regnantem videre; quod ipse gratuita
bonitate sua dignetur praestare, qui in Trinitate
 perfecta vivit et regnat Deus per omnia saecula
saeculorum. Amen.