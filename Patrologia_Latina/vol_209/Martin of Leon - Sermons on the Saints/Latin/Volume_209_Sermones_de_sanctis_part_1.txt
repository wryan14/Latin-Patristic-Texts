SERMO PRIMUS.
IN TRANSITU SANCTI ISIDORI. 
 Isidorus vir egregius, natione Carthaginensis, a
patre Severiano genitus, Hispalensis Ecclesiae episcopus,
Leandri episcopi exstitit germanus atque successor
sanctissimus.  Vir iste beatissimus a pueritia
studiis litterarum traditus Latinis, Graecis et
Hebraicis litteris instructus, omni locutionis genere
formatus, suavis eloquio, ingenio praestantissimus,
vita quoque atque doctrina fuit clarissimus. Sic
namque de virtute in virtutem proficiens refulsit
doctor eximius, ita ut secundum qualitatem sermonis
omnibus videlicet Latinis, Graecis et Hebraeis,
sapientibus ac minus intelligentibus in eruditione
existeret aptus, atque incomparabili eloquentia
strenuus. Tantae sapientiae et doctrinae atque sanctitatis
fuit vir gloriosissimus, ut recte de eo dicatur:
 Ecce sacerdos magnus qui in diebus suis
placuit Deo et inventus est justus (Eccli. XLIV,
et L).
  Sacerdos nomen habet compositum ex Graeco
et Latino: et dicitur sacerdos quasi sacrum dans.
Sicut rex vocatus est a regendo, ita sacerdos
vocatur a sanctificando et a sacrum dando. Ex
causis quippe duabus quisque efficitur sacerdos
magnus: prima videlicet ut bene vivat, secunda
ut bene doceat. Quamvis bene vivat doctor ecclesiasticus;
tamen, si bene non docet, non est magnus,
et quamvis bene doceat, tamen si bene non vivit,
magnus omnino non erit.  Necessaria est igitur
doctrina cum bona vita: nam doctrina sine bona
 vita doctorem arrogantem reddit, et rursus vita
sine doctrina doctorem inutilem facit. Unde Dominus
in Evangelio dicit: Qui solverit unum de
mandatis istis minimis et docuerit sic homines, minimus
vocabitur in regno coelorum; qui autem fecerit
et docuerit, magnus vocabitur in regno coelorum
(Matth. V). In hoc loco regnum coelorum
congregatio est electorum. Saepe Scriptura Ecclesiam
 fidelium regnum coelorum vocat, quia pro
eo quod ad coelestia anhelat, jam in ea Dominus
quasi in coelo regnat. Qui ergo solverit unum de
mandatis Domini nostri Jesu Christi, id est qui illud
opere non impleverit, et docuerit sic homines ut
illud impleant, minimus vocabitur in regno coelorum,
scilicet in congregatione fidelium. Ac si aperte
diceret: Qui mandata mea implere neglexerit, et
homines ut impleant illa docuerit, minimus vocabitur,
scilicet in sancta Ecclesia imperfectus erit.
De hoc etiam Dominus alibi dicit: Dicunt et non
faciunt (Matth. XXIII). Sequitur: Qui autem fecerit,
id est qui opere impleverit mandata mea, et
docuerit homines, ut impleant illa, magnus erit,
scilicet idoneus in sancta Ecclesia. Operibus ergo
 confirmanda est sacerdotis praedicatio, ita ut quod
docet verbo, instruat exemplo.
Bene etiam illud convenit ad confirmandum hoc
testimonium quod legitur in Canticis canticorum:
En lectulum Salomonis sexaginta fortes ambiunt
ex fortissimis Israel, omnes tenentes gladios, et ad
bella doctissimi; uniuscujusque ensis super femur
suum, propter timores nocturnos (Cant. III).  Salomon
quippe pacificus interpretatur. Quis ergo
per Salomonem nisi Christus intelligitur, de quo
scriptum est: Ipse est pax nostra qui fecit utraque
unum (Eph. II). Lectulus Salomonis scilicet Christi
sancta Ecclesia est, quia dum a mundanis sollicitudinibus
recedit, dum cor ab omni terrena
contagione per poenitentiam mundare non desinit,
 dumque toto mentis desiderio ad coelestem
patriam tendit, quasi lectulum facit in quo Christus
delectabiliter requiescit. Unde ipse amicabiliter
suis discipulis dicit: Ecce ego vobiscum sum omnibus
diebus usque ad consummationem saeculi (Matth.
XXVIII). Et iterum per prophetam dicit: Inambulabo
et ero in illis, et ipsi erunt mihi populus, et
 ego ero illis Deus (Lev. XXVI). Sexaginta fortes qui
lectulum Salomonis ambiunt, praelatos Ecclesiae
ostendunt qui eam verbis atque exemplis muniunt,
et ab ea hostes visibiles et invisibiles tam
orationibus quam praedicationibus repellunt: Omnes,
inquit, tenentes gladios et ad bella doctissimi
existunt. Quid per gladium, nisi verbum Dei figuratur,
et quid per manus, quibus gladios tenent,
nisi operatio designatur? Quia videlicet dum
verbum Dei opere complent quod corde sciunt,
magis ac magis semper docti inimicos Ecclesiae
sapientia et fortitudine vincunt. Ad bella spiritalia
doctissimi sunt, quia prius in se, deinde in sibi
subjectis vitia resecare sciunt. Ad bella doctissimi
existunt, quia Dei praecepta, quae verbo praedicant,
 opere perficiunt. Sunt ad bella prudentes atque
doctissimi, quia gladio discretionis in se et in aliis
subjectis sibi superflua resecant, ac delectabilia
hujus mundi. De quibus bene subditur: Uniuscujusque
ensis super femur suum propter timores
nocturnos. Quid per ensem nisi rigorem conversationis,
et quid per femur nisi carnis appetitum
accipimus? Praelati ergo Ecclesiae qui jam ad virtutum
perfectionem pervenerunt, semper ensem
super femur suum ferunt, quia rigore conversationis
appetitum carnis assidue frangunt, ne hostis
quem in nocte hujus mundi pertimescunt, repente
veniens, eos debiles ac dissolutos in Dei opere inveniat,
et per voluptatis mollitiem et carnis delectationem
facilius se sibique subjectos decipiat,
 atque ad graviora peccata perducat.
Ille ergo in regno coelorum, hoc est in Ecclesia
vocatur magnus qui ea quae praedicat verbis, bonis
implet operibus. Dicatur ergo de beato Isidoro:
Ecce sacerdos magnus qui in diebus suis placuit Deo
et inventus est justus. Revera magnus, quia opera
Dei quae verbis praedicavit, factis implevit .
Recte utique dicitur sacerdos magnus quem Deus
suscitavit Hispaniae novissimis temporibus post tot
defectus, credo ad restaurandam antiquorum sapientiam
virorum quae prae nimia antiquitate pene
jam defecerat in humanis mentibus; ne diutius
ignorantia ac rusticitate veterasceret populus Christianus.
Sic namque plenus charitate et sapientia
 non abscondit in terra talenta sibi credita, sed in
commune omnibus divisit illa, atque ut bonus negotiator
Domino reportavit duplicata (Matth. XXV),
dum multorum mentes praedicando sollicitavit ad
coelestia desideranda . Sicut enim Gregorius
doctor Petri apostoli successor exstitit, ita beatus
Isidorus Jacobo apostolo successit, quia semen
aeternae vitae quod beatissimus Jacobus seminavit,
hic doctor egregius verbo praedicationis quasi unus
 ex quatuor paradisi fluminibus sufficienter irrigavit,
atque universam Hispaniam tam exemplo boni
operis quam fama sanctitatis velut splendidissima
lampada illuminavit .
Ezechiel propheta, in visione quatuor animalium,
sic ait inter caetera: Et similitudo, inquit, animalium
et aspectus eorum quasi carbonum ignis ardentium,
et quasi aspectus lampadarum (Ezech. I).
Per quatuor haec animalia multitudo sanctorum est
figurata; aspectus vero eorum carbonibus ignis
atque ardentibus comparatur lampadibus, quia quisquis
sanctis viris conjungitur, ex eorum imitatione
atque doctrina in amore Creatoris accenditur
. Sed tamen hoc inter carbones et lampades
distat, quod carbones quidem ardent, sed ab eo
 loco tenebras non expellunt in quo jacent. Lampades
autem, quia magno flammarum lumine resplendent,
diffusas in circuitu tenebras illuminant.
Ex qua re notandum est, quia sunt plerique sanctorum
ita simplices et occulti, atque in minoribus
locis sub magno silentio absconditi, ut vita eorum
vix ab aliis poscit agnosci. Quid itaque sunt isti
nisi carbones, qui etsi per fervorem spiritus ardorem
habent, tamen exempli famam non habent,
nec in alienis cordibus tenebras peccatorum illuminant,
quia vitam suam aliis omnino celant?
Sibimetipsis quidem accensi sunt, sed aliis exemplo
luminis non sunt. Isti quamvis ardeant igne
divinae charitatis, tamen alios non accendunt fama
sanctitatis nec verbo praedicationis. Lampades vero
 longius lucent, et cum in alio loco sint, in alio
resplendent, quia quicunque exemplo boni operis
et verbo praedicationis refulget, ejus opinio longe
lateque ut lampas lucet. Cum autem proximi bona
ejus audiunt, per haec ad amorem coelestium bonorum
consurgunt. In eo autem quod se per bona
opera exhibent, quasi ex lampadis lumine resplendent.
Cum ergo sancti viri quosdam juxta se positos
quasi tangendo, ad amorem patriae coelestis
accendunt, carbones sunt; quando vero quibusdam
longe positis lucent, ne in peccatis suis tenebras
corruant, eorum itineri lampades fiunt. Jure ergo
lampades appellantur qui et exempla virtutum praestant,
et lumen boni operis per vitam et verbum
 aliis demonstrant. Revera ut lampades resplendent,
qui et per amorem Creatoris et per flammam bonae
praedicationis de cordibus peccatorum tenebras repellunt
erroris. Qui igitur in occulto bene vivit, sed
aliis non proficit carbo est, qui vero imitatione
sanctitatis in Ecclesia positus, lumen ex se rectitudinis
multis praebet, lampas est, quia et sibi ardet
et aliis lucet.
Recte ergo hic beatissimus vir lucenti lampadi
 comparatur, quia et praesentes et absentes tam
verbo praedicationis quam fama sanctitatis illuminabat,
eosque ad amorem coelestis patriae accendebat.
Congrue siquidem lucernae ardenti comparatur,
quia et in amore Dei et proximi ardebat,
et de aliorum cordibus tenebras peccatorum effugabat.
Quicunque ad eum accedebant, suae assiduitate
visionis et usu locutionis, atque exemplo boni operis
lumen veritatis accipiebant, et in desiderio
aeternae lucis inardescebant.
  Hic enim vir beatissimus inter caetera sanctitatis
opera quae in Christi Ecclesia sapienter egit,
malignam Acephalitarum haeresim confudit atque
destruxit qui in Christo duas substantias negantes,
unam in ejus persona naturam praedicabant, dum
 illum non verum Deum ac Dei Filium, sed tantummodo
purum hominem fuisse asserebant. Gregorio
namque praefatae haeresis antistite superato, et sanctarum
testimoniis Scripturarum auctoritate convicto
docuit duas in Christo fuisse naturas, divinam
scilicet et humanam. Divinam, qua Deo Patri semper
est coaeternus et coaequalis; humanam, qua pro
nostra salute temporaliter fieri dignatus est Filius
hominis, id est Virginis.
Et quid de illius sanctitate atque sapientia dicam?
Nimirum humana lingua ad plenum narrare
non sufficit quanta bona Deus per eum Ecclesiae
suae contulit, quamque utilis ignoranti populo
ac senescenti mundo fuerit, dum in Chronica sua
aetates saeculi et temporum series aperuit. Chronica
 Graece, Latine series temporum appellatur.
Chronos enim Graece, tempus interpretatur Latine.
Temporum igitur series et saeculi aetates nescienti
populo aperuit, sacrorum jura ostendit, sacerdotibus
ecclesiastica officia et gradus cunctorum ordinum
exposuit, regibus et principibus leges instituit,
judicibus avaritiam interdixit, civibus et cunctis
domesticis fidei populis disciplinam Christianae religionis
 insinuavit; ad ultimum vero sedium, regionum,
locorum, omnium divinarum humanarumque
rerum nomina, genera, officia, causas, et quaeque
obscura atque ab humanis mentibus fere jam remota,
scribendo patefecit . Floruit sapientia et
sanctitate temporibus Mauritii et Phocae imperatorum,
sub Recaredo rege Gothorum. Fuit enim in
eleemosynis largus, hospitalitate praecipuus, corde
severus, in sententia verax, in judicio justus, in
praedicatione assiduus, in exhortatione laetus, in
lucrandis Deo animabus studiosus, in expositione
Scripturarum cautus, in consilio providus, in habitu
humilis, in mensa sobrius, in oratione devotus,
honestate praeclarus, omni bonitate conspicuus. Praeterea
Pater exstitit clericorum, consolator moerentium,
 tutamen pupillorum ac viduarum, levamen
oppressorum, defensor civium, persecutor haereticorum,
malleus superborum. Et quid amplius dicam?
Speculum omnium bonorum factus est mundo,
et ideo, ut credimus, jam sine fine regnat cum
Christo. Obiit tempore Heraclii imperatoris, et
Suintillae  Hispaniae regis, illius videlicet Heraclii
qui crucem Dominicam quam impius rex Cosroe
asportaverat, loco suo Hierosolymis restituit
atque exaltavit Dormivit autem beatus Isidorus
cum patribus suis aera 655. Sana doctrina sanoque
consilio praestantior cunctis, et copiosus operibus
charitatis, sepultusque est in senectute bona. Interea,
fratres charissimi, dignum est ut hunc sanctissimum
 confessorem attentius exoremus, quatenus
pro nobis miseris peccatoribus, qui adhuc in periculis
animarum nostrarum constituti sumus, apud
Deum intercessor existat assiduus, ut ejus sacratissimis
meritis et precibus post hanc vitam ad
societatem electorum Dei pervenire possimus. Ipso
praestante qui in Trinitate perfecta vivit et regnat
Deus per omnia saecula saeculorum. Amen.