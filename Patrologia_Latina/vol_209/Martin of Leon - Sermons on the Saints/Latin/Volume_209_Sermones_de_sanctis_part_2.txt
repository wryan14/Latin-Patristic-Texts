SERMO SECUNDUS.
DE SANCTO JOANNE BAPTISTA.  
 Isaias propheta vir nobilis et plenus Dei gratia,
cujus tanta fuit sanctitatis et vitae excellentia, ut
unam tantum cilicinam indueretur tunicam, qua
 etiam postmodum abjecta pro peccato populi sacco
operiretur membra (Isai XXI); qui etiam apertius
quam caeteri Christi et Ecclesiae praedicando sacramenta,
 potius evangelista dicendus est quam propheta,
in lectione hodierna Spiritus sancti inflammatus
igne, ait inter caetera: Dominus ab utero
vocavit me, de ventre matris meae recordatus est nominis
mei (Isai. XLIX), et reliqua. Licet, fratres
charissimi, haec verba Isaiae prophetae specialiter
ad solum Christum pertineant, tamen quia Christus
caput est Ecclesiae, et Ecclesia, id est omnes fideles
Christi corpus sunt, ista quae de capite, id est
de Christo, dicta sunt, etiam membris non incongrue,
imo apte convenire possunt. Igitur ea quae
proposuimus repetamus: Dominus ab utero vocavit
me, de ventre matris meae recordatus est nominis mei.
Hoc de Christo dictum fuisse manifestum est quando
Gabriel archangelus de partu virginali dixit Joseph:
 Et vocabis nomen ejus Jesum, ipse enim salvum faciet
populum suum a peccatis eorum (Matth. I). Hoc
etiam beato Joanni quasi uni ex membris Christi
electo satis convenire praedocet Elisabeth sancta,
quae intra uteri sui claustra eumdem filium suum in
adventu Salvatoris exsultasse testatur, loquens ad
beatissimam Mariam: Ecce ut facta est vox salutationis
tuae in auribus meis, exsultavit in gaudio infans
in utero meo (Luc. I). Hoc etiam praeostendit
idem archangelus Gabriel, qui cum antequam
nasceretur, nomen ejus et vitam praenuntiaret, de
magnitudine virtutis ejus addidit dicens: Et Spiritu
sancto replebitur adhuc ex utero matris suae. Vere
hic omnium exstitit parvulorum beatissimus qui
intra materna adhuc viscera inclusus, Salvatorem
 mundi adesse, etsi necdum lingua poterat, Spiritu
sancto repletus, prophetico gaudio demonstrabat
. Etiam et illud bene Joanni convenit, quod
Jeremias vaticinando ait: Priusquam te formarem
in utero novi te, et antequam exires de ventre sanctificavi
te, et prophetam in gentibus dedi te (Jer. I).
Sequitur: Et posuit os meum quasi gladium acutum
(Isai. XLIX). Os Dei Patris proprie et principaliter
Christus est per quem Deus Pater huic
mundo manifestatus est. Unde idem Dominus noster
Jesus Christus in Evangelio Deo Patri loquitur
dicens: Manifestavi nomen tuum hominibus, quos
dedisti mihi (Joan. XVII). Os et Christi Joannes
exstitit, qui Christum terris praenuntiavit. Os etiam
 Christi sancti apostoli fuerunt, qui Christum gentibus
praedicaverunt: Et posuit os meum quasi gladium
acutum. Gladius acutus Christus est, quia spiritu
oris sui interficiet impium (Isai. XI). De hoc
gladio dicitur in Evangelio: Non veni pacem mittere,
sed gladium (Matth. X). Ac si diceret: Veni
malos a bonis segregare, et filios a parentibus separare.
Veni, inquit, separare hominem a patre suo,
et filiam a matre sua, et nurum a socru sua et,
odio mei nominis erunt, inimici hominis domestici
ejus (ibid.). Quid tamen sit iste gladius, evidenter
exponit Apostolus: Gladium, inquit, Spiritus
accipite, quod est verbum Dei (Eph. VI). Gladius
 Spiritus sancti, id est quem dat Spiritus sanctus.
Est enim verbum Dei bis gladius acutus, docens
de temporalibus et de aeternis: illis consolationem
in veteri testamento tribuens, istis perfectionem
in novo promittens, et in hoc mundo quaecunque
percutit, dividens. De hoc etiam gladio Joannes in
Apocalypsi scripsit dicens: De ore Filii hominis,
id est Christi, gladius ex utraque parte acutus exibat
(Apoc. I), videlicet de ore praedicantium, quia sancti
doctores os Christi sunt, sicut Joannes, sicut
apostoli, et sicut caeteri praedicatores. Ab eis ergo
secreta Christi aperientibus gladius ex utraque parte
exibat acutus, id est sermo divinus; quia sicut
gladius separat animam a corpore, ita sermo divinus
separat hominem a mundano et carnali
 amore. De ore Christi gladius bis acutus exibat,
scindens corporalia et spiritualia vitia, vel secundum
novum et vetus testamentum, vel secundum
litteram et spiritum, vel secundum divinitatem et
humanitatem. Aliter: Gladius ex utraque parte
acutus tam praedicantis quam audientis vitia resecans,
de quo gladio legitur in Psalmo: Accingere
gladio tuo super femur tuum, potentissime (Psal.
XLIV); congrue praedicator ecclesiasticus super
femur gladio jubetur esse accinctus, ut in aliis vitia
resecaturus, prius in seipso studeat refrenare fornicationis
motus. Quicunque ergo in aliis vitia
cupit emendare, prius in se debet superflua resecare,
sicut Paulum apostolum legimus dixisse:
Castigo corpus meum et in servitutem redigo; ne forte
 cum aliis praedicaverim, ipse reprobus efficiar (I Cor.
IX). Unde Dominus dicit in Evangelio: Hypocrita,
ejice primum trabem de oculo tuo, et tunc perspicies,
ut educas festucam de oculo fratris tui (Matth.
VII). Unde etiam Paulus apostolus ait: Qui alium
doces, te ipsum non doces: qui praedicas non furandum,
furaris: qui dicis non moechandum, moecharis
(Rom. II). Et Dominus in Psalmo: Tu qui odisti
disciplinam, et projecisti sermones meos retrorsum:
quare enarras justitias meas, et assumis testamentum
meum per os tuum? (Psal. XLIX.)
Heu mihi misero qui ab oculis meis trabes gravissimas
non ejicio, et in oculis fratrum meorum
festucas parvas considero! Me ipsum a peccatis gravissimis
 non emendo, et fratres meos de levissimis
culpis reprehendo. Tamen vos moneo, fratres dilectissimi,
ut propter iniquitates et infinitas negligentias
meas non vos pigeat audire verba Spiritus
sancti, quia Dominus praedicatoribus dicit: Non
vos estis qui loquimini, sed spiritus Patris vestri
loquitur in vobis (Matth. X). Nolite ergo verba Dei
quae a me audistis despicere, sed ea quantocius bonis
implere operibus festinate. Ad ea ergo quae proposuimus,
redeamus.
Idcirco beatus Joannes ut seipsum praeberet formam
doctrinae ecclesiasticis praedicatoribus, prius
studuit implere bonis operibus ea quae postmodum
 erat aliis praedicaturus, ne de aliqua culpa reprehenderetur
ab auditoribus. Inde est etiam quod
carnem suam cum vitiis et concupiscentiis crucifigebat,
deserta loca inhabitabat, sacerdotum delicias
contemnebat, corpus suum asperrimis indumentis
domabat, zona mortificationis lumbos praecingebat,
nec vinum nec siceram, nec omne quod
inebriare potest bibebat, modico et tenui contentus
cibo; divitias hujus mundi perfecte despiciebat. Sic
prius semetipsum castigans rigore virtutis, ut increpaturus
mala perfidae gentis nullam haberet reprehensionem
in vestibus vel in epulis; unde recte
posset reprehendi ab aliis. Deinde securus ac Dei
gratia roboratus increpat populum de suis pravis
actibus. Genimina, inquit, viperarum, quis ostendit
 vobis fugere a ventura ira? Facite fructus dignos
poenitentiae. Quare? Quia jam securis ad radices
arboris posita est. Omnis arbor quae non facit fructum
bonum excidetur, et in ignem mittetur (Matth.
III). Ille dignos poenitentiae fructus facit qui quanto
gravius delinquit, tanto laboriosius in acquirendo
fructum bonorum operum desudare poenitendo non
desistit. Tanto enim quisque majora debet lucra
bonorum operum quaerere per poenitentiam, quanto
majora sibimetipsi intulit damna per culpam.
Iterum subjungit dicens: In umbra manus suae
protexit me (Isai. XLIX). In umbra manus Dei Christus
specialiter protectus exstitit, quia vilitas carnis
divinitatis potentia tecta fuit, sicut angelus ad gloriosissimam
Virginem nuntiando ait: Spiritus
 sanctus superveniet in te, et virtus Altissimi obumbrabit
tibi (Luc. I). Haec divinitatis potentia
ita beatissimam Virginem contra vitiorum aestus
obumbravit, et interius exteriusque virtutibus roboravit,
atque in tantum in exterioribus eam actibus
debilitavit, ut nunquam eam nec in cogitatione,
nec in locutione, nec in actione peccare permiserit.
Unde beatus Augustinus dicit: Cum de peccatoribus
aliqua disputo, hanc solam beatissimam
Virginem, et eum qui ex ea natus est, sine peccato
esse affirmo . Bene etiam beatus Joannes Baptista
protectus fuisse non dubitatur gratia virtutis
Dei, quia nec in prosperis nec in adversis poterat
vinci, tanquam ejusdem gratiae clypeo munitus inexpugnabili,
 Non eum prospera elevabant, nec adversa
frangebant, testimonio Veritatis approbante,
quae eum laudando asserebat, arundinem vento agitatam
non esse (Matth. XI). Unde idem Joannes non
immerito Dei gratia interpretatur.
Sequitur: Posuit me sicut sagittam electam (Isa.
XL). In hoc autem quod sagittam electam dicit,
Deum plurimas habere sagittas ostendit. Sed tamen
de multis sagittis Christus specialiter una sagitta
electa est; sicut de plurimis filiis singularis et unigenitus
filius est. Hac sagitta in Canticis canticorum
sponsa vulneratam se commemorat, dicens:
Vulnerata charitate ego sum (Cant. II). Caeterae
 vero sagittae Domini prophetae et apostoli sunt, qui
per totum mundum discurrunt, de quibus in Psalmo
canitur: Sagittae tuae acutae, populi sub te cadent
in corda inimicorum regis (Psal. XLIV). Et iterum:
Sagittae potentis acutae cum carbonibus desolatoriis
(Psal. CXIX). Idem sagittae significant in sacris
Scripturis quod et gladius; nam sagittae dicuntur
praedicationes sive Dei sermones. Sed in hoc sagitta
et gladius distare videntur, quia gladius prope
ferit, sagittae vero longius emittuntur. Sic ergo incomprehensibilis
Dei potentia demonstratur, quam
nullus potest vitare, sive positus sit longe, sive prope.
Istae sagittae sunt acutae quia penetrant usque
ad divisionem corporis et animae. Unde dicit Apostolus:
Vivus est sermo Dei et efficax et penetrabilior
 omni gladio ancipiti: et pertingens usque ad
divisionem animae ac spiritus, compagum quoque et
medullarum, discretor cogitationum et intentionum
cordis (Hebr. IV). Vere sermo Dei efficax est et
vivus, id est Dei Filius quem mortuum esse putat
infidelis populus, omnia facit quaecunque minatur;
et est penetrabilior omni gladio ancipiti, quia non
membra tantum penetrans sicut materialis gladius,
sed etiam propriae virtutis ictu pertingens usque ad
divisionem animae ac spiritus. Saepe in divinis Scripturis
anima ponitur pro vita, unde est illud: Qui
amat animam suam, perdet eam (Joan. XII). Ac
si diceret: Qui amat praesentem vitam, perdet aeternam.
Ideoque in hoc loco per animam vitia carnalia
accipiuntur, quae actu corporis sunt, ut est luxuria,
 furtum, rapina, et caetera quae ad actus corporis
referuntur. Per spiritum vero spiritualia intelliguntur
vitia, scilicet superbia, cupiditas, invidia
et caetera quae ad mentem pertinent. Est igitur sermo
ille pertingens usque ad divisionem compagum
et medullarum. Ac si diceret: Est discretor cogitationum
et intentionum cordis. Per compages enim
cogitationes accipimus quae sibi invicem compaginantur.
Per medullas vero secretissimas et magis
intimas intentiones cordis intelligimus. Has ergo
a se invicem divinus sermo dividit, cum qualis sit
cogitatio et qualis intentio discernit. Saepe namque
bona sunt quae cogitantur, sed mala intentione.
Saepe vero aut bonum aut malum cogitamus, sed in
 his sermo divinus non errat ut bonum pro malo,
aut malum pro bono accipiat. Est ergo divinus sermo
discretor cogitationum et intentionum quia subtilitate
cognoscit quid quisque agat et quo animo
agat. Unde Psalmista ait: Scrutans corda et renes
Deus (Psal. VII). In corde sunt cogitationes et
in renibus delectationes. Deus igitur scrutatur corda
quia scit ea quae unusquisque cogitat: scrutatur
etiam renes, quia cognoscit in quo quisque maxime
delectatur, sive in castitate, sive in luxuria. Non
immerito etiam et Joannes sagitta electa est, quia
non solum cum caeteris sanctis ante mundi constitutionem
per Christum electus est, sed etiam ad
 ipsum conceptum ab angelo est praenuntiatus, et in
utero matris a Christo salutatus et sanctificatus
atque electus non dubitatur. Adeo enim, sicut
beatus Maximus asserit, in eo specialis electio praefulsit,
ut ante mereretur annuntiare Dominum, quam
nascendi haberet initium, vel loquendi acciperet
officium .
De hoc etiam beatissimo viro Dominus dicit in
Evangelio: Erat lucerna ardens et lucens (Joan. V);
ardens videlicet amore, lucens sermone. Plenus
dilectione Dei et proximi ardebat, plenus Spiritu
sancto sermone praedicationis lucebat. Per dilectionem
Dei ardebat coelestia desiderando, per dilectionem
proximi lucebat bona praedicando. Per
charitatem Dei terrena despiciendo ad coelestia
 anhelabat, per charitatem proximi verbo exhortationis
mentes hominum illuminabat. Per charitatem
Dei in hoc mundo corpus proprium mortificabat;
per charitatem proximi mala increpando, adventum
Filii Dei annuntiando, corda hominum ad coelos
erigebat. Tamen, fratres charissimi, Joannes Baptista
non ostendebat splendorem suarum virtutum
in domo parentum, sed foris in conspectu populorum;
nec lucebat in domo sed in publico. Comparemus
ergo eum, si placet, lapidi Chalcedonio. Lapis
Chalcedonius in numero duodecim pretiosorum
lapidum quibus Jerusalem coelestis civitas Regis
magni fundatur atque ornatur, ponitur tertius
(Apoc. XXI). Hic lapis, ut fertur, non lucet in domo,
sed sub dio, hoc est sub aere, id est sub claritate
 diei foris in aperto. Dicitur enim splendorem emittere
quasi pallentis atque ardentis lucernae. In hoc
igitur quod non lucet in domo significat eos qui sua
bona opera faciunt in occulto, sicut ait Dominus
in Evangelio: Nesciat sinistra tua quid faciat dextera
tua (Matth. VI). In eo autem quod hic lapis
Chalcedonius non lucet in domo sed foris in aperto,
significat illos qui aliqua inevitabili cogente necessitate
ad publicum exeunt, et ibi volendo nolendo
 quasi coacti proximis suis bona sua opera ostendunt.
Unde scriptum est: Luceat lux vestra coram
hominibus, ut videant opera vestra bona et glorificent
Patrem vestrum qui in coelis est (Matth. V). De quorum
numero iste vir beatissimus exstitit, quia
quandiu in domo parentum suorum habitavit, bona
opera sua metu elationis occultavit. Postquam autem
ad praedicandum foras exivit, omnem provinciam,
imo omnem Ecclesiam illuminavit et viam
Domino praeparavit, atque hominum mentes de terris
ad coelos sublevavit.
Fratres charissimi, dum beati Joannis Baptistae
virtutes ad memoriam reducimus, necesse est, ut
nosmetipsos interius exteriusque consideremus, et
ut peccata nostra quotidianis lacrymis lavemus.
 Ideo ante oculos nostros proposuit Deus sanctorum
Patrum exempla, ut nos sequendo eorum vestigia,
Spiritus sancti adjuti gratia, possimus promereri
aeterna gaudia. Nulla igitur jam ignorantia nos
a peccato excusat, quia et lex Dei aures nostras
quotidie pulsat, et sanctorum Patrum exemplum
indesinenter nos ad bene operandum invitat. Jam
ergo vox turturis audita est in terra nostra
(Cant. II), id est vox apostolorum et sanctorum
Patrum praedicantium, nosque ad bene vivendum
verbis atque exemplis admonentium. Igitur, fratres
dilectissimi, orandus est Deus, ut virtutes quas suis
sanctis praeparavit ad coronam, nobis sint ad profectum
et non ad poenam. Proficient autem ad profectum
 nostrum, si tot et tanta imitari voluerimus
exempla virtutum, Oportet ergo nos, charissimi,
cum omni devotione Deum exorare ut per intercessionem
beati Joannis Baptistae ipse nos faciat seipsum
timere et diligere, atque in omnibus sua
praecepta custodire, et post obitum nostrum ad
coeleste regnum pervenire, qui in Trinitate perfecta
vivit et regnat Deus per omnia saecula saeculorum.
Amen.