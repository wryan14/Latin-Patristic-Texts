SERMO TERTIUS.
IN ASSUMPTIONE SANCTAE MARIAE.  
 Maria Virgo assumpta est ad aethereum thalamum,
in quo Rex regum stellato sedet solio. Maria est
illuminatrix dicta pro eo quod aeternae lucis est
porta, per quam sedentibus in tenebris et umbra
mortis lux est exorta. Illa enim genuit aeterni Patris
Filium, qui illuminat omnem hominem venientem
in hunc mundum (Joan. I). Maria etiam stella maris
interpretatur, quia per eam hoc mare magnum et
spatiosum, id est praesens saeculum illuminatur,
et in eo navigantibus nobis ab ea portus aeternae
 quietis ostenditur. Ipsa enim quasi stella clarissima
humanum genus illuminavit, eique inter tenebras
ac procellas hujus fluctivagi maris viam rectam
monstravit per quam ad littus perpetuae stabilitatis
pervenire potuit. Maria etiam Syra lingua nuncupatur
Domina. Et satis pulchre dicitur domina, quia
per Dominum quem genuit, domina est in coelo et
in terra. Congrue in coelo et in terra dicitur domina
quia omnia Christo famulantia cum omni devotione
ac reverentia sunt illi subjecta. Revera
 domina et in coelo et in terra, quia ab initio figuris
et aenigmatibus est praesignata a patriarchis et
prophetis, revelante Spiritu sancto, praenuntiata. Ab
ipsa etiam nativitate a sanctis angelis est custodita
et comitata ac venerabiliter salutata. Praeterea
a Deo Patre gloriosissime est veluti sponsa obumbrata
ac donis coelestibus ditata, et a Spiritu
sancto illuminata ac repleta, atque a Jesu Christo
Filio ejus integritate perpetuae virginitatis dicata et
consecrata, ab evangelistis vero ostensa atque
monstrata. Joannes etiam evangelista cui eam
Christus de cruce commisit (Joan. XIX), illam usque
ad finem vitae custodivit, eique in necessitatibus
fideliter ac devote ministravit, atque eam ut credimus
post dormitionem in mausoleo quod est in vallis
 Josaphat medio composuit ac decenter collocavit.
Mausolea sunt sepulcra seu monumenta regum,
dicta a Mausoleo rege Aegyptiorum . Post mortem
vero hujus Mausolei regis uxor ejus regina
super corpus ejus construxit sepulcrum nimiae magnitudinis
et mirae pulchritudinis, in tantum ut
omnia pretiosa monumenta regum atque principum
in partibus Orientis mausolea nuncupentur ex
nomine Mausolei regis. Impletum ergo videmus
quod hinc sacratissimae Virgini Mariae Gabriel praedixit
archangelus: Ave, inquit, Maria, gratia plena,
Dominus tecum (Luc. I). Vere in Maria gratia
erat plena, cui tam devote, sicut jam supra diximus,
coelestia ministrabant ac terrestria. Vero in
 Maria gratia plena fuit, per quam aeterni Patris Filium
generare potuit, et universam pravitatem haereticorum,
magorum, atque philosophorum interemit.
Talibus ergo decebat hanc augustissimam Virginem
oppignorari, id est ditari muneribus, ut
esset gratia plena et ut reverenter ei obsequia exhiberentur
angelica, quae dedit coelis gloriam, terris
Deum, pacem refudit, fidem gentibus, finem
vitiis, vitae ordinem, moribus disciplinam. Coelis
gloriam dedit quando angelus Christum pastoribus
nuntiavit et statim angelicus chorus in excelsis
Deo gloriam cecinit, atque in terra pacem hominibus
bonae voluntatis redditam esse nuntiavit (ibid.);
Deum terris dedit, quia nobis genuit Filium Dei
 omnipotentis, qui nos suo pretioso sanguine de manu
inimici redemit, atque a periculo aeternae damnationis
liberavit; pacem refudit quia homines
Deo reconciliavit, et angelos ad pacem hominum
revocavit; dedit fidem gentibus, quia homines qui
ignorando verum Deum longo tempore servierant
idolis, per ejus partum conversi sunt ad fidem et
cognitionem sui Creatoris; dedit etiam finem vitiis,
quia per baptismum et mysterium sacratissimi corporis
Christi fideles populi absolvuntur a vinculis
tam originalis quam actualis peccati, ita duntaxat
ut deinceps abrenuntient operibus diaboli, et ut
fideliter colla subjiciant suavi jugo servitutis Christi;
 vitae ordinem dedit, quia Christus Ecclesiam
suam ordinavit atque praepositos instituit, et minoribus
majoribus obedire praecepit. Unde Paulus
apostolus dicit: Quaecunque ordinata sunt, a Deo
ordinata sunt, et: Qui resistit potestati, Dei ordinationi
resistit (Rom. XIII). Moribus disciplinam dedit,
quia Christus qui ex ea natus est, peccantibus poenitentiam
imposuit; ut, qui post baptismum sese peccatis
et vitiis subdidit et vestem innocentiae inquinavit,
rursum per puras orationes et lacrimas atque
jejunia et per caetera bona opera suorum veniam
peccatorum consequi possit. Unde ipse Dominus
per prophetam dicit: Nolo mortem peccatoris, sed
ut magis convertatur et vivat (Ezech. XVIII). Vere
in hac nobilissima Virgine fuit gratia plena,
 per quam tanta et innumerabilia bona accepit
sancta Ecclesia. Quibus igitur eam laudibus digne
possumus honorare per quam aeternae salutis
pignus meruimus accipere? Aut quas ei gratias
referre valebimus per cujus partum coelestis regni
aditum invenire potuimus? Aut quid nos in ejus
tentamus dicere laudibus quae divinis est et angelicis
laudata et glorificata praeconiis excellentius?
Nimirum humanus sermo laudes explicare non valet
verbis hujus sacratissimae atque gloriosissimae
Virginis, maxime cum nec vita concordet, nec facundia
suppeditet, nec scientia abundet. Procul
dubio pavet coelum, stupet terra, ignorat ratio,
mens non capit humana, quin etiam miratur omnis
creatura quod ei per Gabrielem archangelum
 annuntiatur et quod in ea per Christum adimpletur.
Unde in Canticis canticorum Spiritus sanctus ex
persona supernorum civium in ejus ascensione admirans
ait: Quae est ista quae ascendit per desertum
sicut virgula fumi ex aromatibus myrrhae, et thuris?
(Cant. III.) Ascendebat ergo per desertum hujus
mundi quasi virgula fumi, quia nimirum gracilis
erat et delicata, atque extenuata coelestibus disciplinis,
scilicet abstinentia, jejuniis, vigiliis atque
orationibus; quia ejus conversatio jam non erat in
terris sed in coelis; Spiritus sanctus admirasse dicitur,
dum haec beatissima Virgo super choros angelorum
exaltatur; desertum dicitur derelictum.
Recte ergo per desertum ascendebat, quia jam praesentem
 mundum tota mente deserebat, et ad coelestem
patriam cum omni devotione anhelabat, terrena
contemnebat, omne desiderium suum in coelum
erigebat, et quia in infimis nihil quod ei dulce esset
conspiciebat, totum cor ad superna amanda convertebat,
censum mundi cum omni cupiditate noxia
despiciebat, atque ad invisibilia tendebat. Sic nimirum
per desertum ascendebat, quia tota intentione
mundum deserebat. Bene ergo sicut virgula
fumi dicitur ascendisse, quia odorem bonae famae,
et exemplum perfectionis reliquit sanctae Ecclesiae.
Omnes enim quoscunque poterat, ad suum exemplum
vivere cogebat, et ut terrena despicerent, et
 coelestia diligerent, admonebat. Suadebat praecipue
virginibus integritatem mentis et corporis conservare,
ac mortalis naturae lenocinia vitare, et Christum
cum accensis bonorum operum lampadibus
usque in diem mortis suae fideliter exspectare. In
tantum igitur suavissimus odor perfectae conversationis
manabat ex ea, ut innumerabilis utriusque
sexus multitudo ejus sequeretur vestigia, et nuptiarum
copulatione postposita, ac propagatione filiorum
despecta, Jesu Christo coelesti sponso ejus sacratissimis
admonitionibus fieret devota.
Sequitur: Sicut virgula fumi, inquit, ex aromatibus
myrrhae, et thuris (Cant. III). Et notandum
quia fumus iste ex aromatibus myrrhae et thuris
dicitur esse. Myrrha quippe corpora mortuorum
 condiuntur, ne putrescant, thura vero in thuribulo
accenduntur ut odorem emittant. Haec igitur gloriosissima
Virgo, dum carnem suam a putredine vitiorum
mortificabat, dum omnes mundi voluptates
per continentiam abnegabat, morituro corpori quasi
myrrham adhibebat, et ut post mortem ab aeterna
corruptione sanum permaneret, summopere satagebat.
Dum vero a cordis cubiculo omnes superfluas
cogitationes abjiciebat, quasi thuribulum
coram Deo faciebat, in quo dum per dilectionem
Dei et proximi virtutes congregabat, quasi carbones
ignis in thuribulo coaptabat, in quo semetipsam
igne charitatis in conspectu Dei incendebat. Dumque
ferventes et mundas orationes ad Deum emittebat,
quasi fumum aromatum ex thuribulo educebat,
 quo suave coram Deo redolebat, et proximos
quosque ad amorem Dei per bona exempla excitare
non cessabat.
Rursus de ea in eisdem Canticis Spiritus sanctus
admirans ait: Quae est ista, quae ascendit quasi
aurora consurgens, pulchra ut luna, electa ut sol,
terribilis ut castrorum acies ordinata? (Cant. VI.)
Mirabantur sanctorum animae prae gaudio, quaenam
esset quae etiam angelorum dignitatem vinceret.
Quae est ista, inquit, quae ascendit, quasi aurora
consurgens; quia videlicet Virgo semper Maria,
relictis tenebris corruptionis, in suo ascensu rutilabat
novitate incorruptionis ac perpetuae immortalitatis.
Pulchra ut luna, imo pulchrior quam luna;
 quia luna aliquando crescit, aliquando vero decrescit.
Haec autem sine defectu corruptionis tenebras
sanctae Ecclesiae illuminat, et in ea aeternae beatitudinis
claritas perseverat. Bene etiam ut sol dicitur
electa, quia ipse eam elegit sol justitiae, ut nasceretur
ex ea. Unde dicit David propheta: In sole
posuit tabernaculum suum (Psal. XVIII). In sole,
hoc est in hac beatissima Virgine aptavit thalamum
 suum. Terribilis esse perhibetur ut castrorum acies
ordinata, quia in ascensione sua ex omni parte
angelicis choris erat circumdata, et electorum spiritibus
hinc inde comitata. Credimus hodierna
die omnem coelorum militiam cum agminibus angelorum
festive obviam huic beatissimae Genitrici
Dei Mariae advenisse, atque eam immenso lumine
circumfulsisse, et usque ad thronum sibi ante
mundi constitutionem a Deo praedestinatum cum
laudibus et canticis spiritualibus perduxisse. Nulli
ergo dubium sit, tunc in assumptione tam praeclarae
Virginis omnem coelestem Jerusalem ineffabili laetitia
exsultasse, atque inaestimabili charitate jucundatam
esse, ac de societate illius cum omni gratulatione
jubilasse. Etiam quantum datur intelligi,
 ipsemet Jesus Christus ei gratulabundus ac festivus
occurrit, eamque secum in paterna gloria collocavit.
Interea, fratres charissimi, dignum est, in quantum
divina largiente gratia possumus, ut nosmetipsos
bonis coaptemus moribus, et ut penetralia
cordium nostrorum a peccatis et vitiis emundemus,
quatenus Deum in hac solemnitate semper Virginis
Mariae decenter laudare possimus; quia iter
nostrae salutis in Dei consistit laudibus. Unde in
Psalmis dicit sermo divinus: Sacrificium laudis
honorificabit me (Psal. XLIX). Videlicet sacrificium
contriti cordis et casti corporis; sacrificium
mundae mentis ac purae laudis honorificat Deum.
Et illic iter, quo ostendam illi Salutare Dei (ibid.).
 Per istud iter non ambulatur pedibus, sed bonis
moribus; istud iter non perficitur gressibus corporis,
sed operibus bonis; istud iter sic perficitur,
ut corpus exerceatur in sanctis actionibus, et ut
mens sit devota in Dei laudibus. Gloriosum iter,
quod perducit laudantem ad coeli terraeque Creatorem.
Gloriosa semita, quae perducit hominem ad
aeterna gaudia. Sed tamen, dilectissimi, iter istud
nullatenus possumus invenire, nisi Deus illud nobis
dignatus fuerit ostendere. Oportet igitur nos cum
omni instantia Deum exorare, ut iter suae laudis
nobis dignetur demonstrare, per quod ad ipsum
poscimus pervenire. Sed quia meritis indigni sumus
impetrandi quod possimus, hujus gloriosissimae
 Reginae coelorum ac terrae auxilium flagitemus, ut
illius sacratissimis adjuti precibus per iter laudum
ad coeleste regnum mereamur pertingere, ipsumque
de quo loquimur, Salutare Dei in gloria Patris
regnantem, videre; ipso praestante, qui cum eodem
Patre, et Spiritu sancto in Trinitate perfecta vivit,
et regnat Deus per infinita saeculorum saecula.
Amen.