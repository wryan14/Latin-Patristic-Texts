SERMO QUARTUS.
II IN NATIVITATE SANCTAE MARIAE.  
 Catalogi mansiones filiorum Israel, quae a prima
usque ad ultimam numerantur, simul quadraginta
duae sunt. Per has mansiones festinavit Hebraeus
de terra Aegypti exire, et ad terram promissionis
pervenire Per has etiam figuraliter Christianus
debet currere, qui de Aegypto, hoc est de praesenti
saeculo, cupit exire, et ad terram promissionis, id
est ad coelestem patriam pervenire. Nec mirum
videatur, si sub illo numeri sacramento perveniamus
ad regna coelorum, sub quo etiam numero
Dominus et Salvator noster typice ab Abraham
patriarcha pervenit ad Mariam Virginem, quasi
ad Jordanem, quae pleno gurgite fluens, Spiritus
sancti gratia redundavit. Has utique mansiones
Matthaeus evangelista figuraliter in Evangelio suo
 demonstrat, cum enumerando a patriarcha Abraham
usque ad Christum, quadraginta duas generationes
fuisse, narrat (Matth. I).
Per has ergo quadraginta duas generationes ab
Abraham quasi per tot mansiones recta linea per
David descendens Christus ad Mariam venit, cum
pro nostra redemptione in ea incarnari voluit. Regali
ergo ex progenie Maria exorta refulget, cujus
precibus nos adjuvari mente et spiritu devotissime
credimus. Ideo semper Virgo Maria ex regali progenie
scribitur, quia de stirpe regis David orta
fuisse perhibetur. Ex regali prosapia descendit,
quia veram de stirpe David originem duxit. Per
humanam naturam ex regali progenie exstitit, sed
per gratiam Deus eam sibi in filiam adoptavit. Secundum
 carnem de semine regio fuit nata, sed per
adoptionem Dei altissimi est filia. Ex se ipsa Christum
Deum et hominem genuit; sed tamen Christus
eam creavit. Est igitur mater, et filia; mater, quia
verum Deum et verum hominem genuit; filia, quia
illam Deus, ut ex ea nasceretur, creavit.
Nobilis est ex progenie terreni parentis, sed
longe est nobilior per gratiam Dei omnipotentis.
Quasi filia regis David gloriosa est effecta, sed
multo est gloriosior, quia a Deo est electa. Nobilis
est parentibus, sed tamen nobilior est moribus;
nobilis est genere, sed nobilior sanctitate. Quare?
Quia ab infantia, divina praeveniente gratia, coepit
despicere terrena, et amare coelestia. Ab exordio
nativitatis suae dono illuminata supernae gratiae,
 studuit visibilia contemnere et invisibilia quaerere.
Deum cum dilectione timebat, eumque cum timore
diligebat; os suum a superfluo sermone restringebat,
delicias ciborum respuebat, visus hominum
fugiebat, seipsam in vultu et habitu magis Deo
quam hominibus placere optabat. Praeterea iram et
 odium veluti quamdam mortiferam pestem vitabat;
lenocinia cum omnibus hujus mundi blandimentis
fugiebat. Fidem rectam custodiebat, nulla insipiens
doctrina eam decipiebat, nulla religio perversa
corrumpebat, nulla pravitas a statu rectitudinis
avertebat, nulla iniquitas a Dei dilectione
separabat. Ab omnibus quae lex vetat sese abstinebat;
omnia quae Scriptura prohibet summopere
cavebat. Quotidie orationi insistebat, diebus ac
noctibus suppliciter Deum exorabat, nocturnis vigiliis
in Dei laudibus permanebat. In humilitate
fundata erat, minimam se judicabat, ancillam Dei
se esse dicebat, atque ut digna in conspectu Dei
existeret, vigilanti cura elaborabat. Ostendebat in
suo gressu simplicitatem, in motu puritatem, in
 gestu gravitatem, in incessu honestatem.
Sed quis poterit sufficienter aut digne perfectionem
sanctitatis ejus referre? Omnis illius vita
virtutibus exstitit plena; a peccatis vero et vitiis
munda. Spiritus sanctus eam illuminavit, et virtutibus
corroboravit, ab ubertate domus Dei inebriavit,
atque ab omni carnali delectatione purgavit, ut
Deum super omnia diligeret, eique cum omni devotione
adhaereret; ita ut, desiderio superni amoris
accensa, vix eam aliquis in bonis operibus imitari
posset. In tantum in omni gente Judaeorum virtutibus
excrevit, seque ipsam eis bonorum operum
exemplum praebuit, ut recte de ea dici possit:
Sicut spina generat rosam, ita Judaea genuit Mariam.
Congrue Judaea comparatur spinis, quia semper
 Deum exacerbavit in operibus suis. Bene Scriptura
Judaicam gentem spinis comparavit, quia
quasi infligendo vulnera cruenta exstitit, dum prophetarum
et proximorum sanguinem crudeliter
effudit. Unde ei Dominus in Evangelio dicit: Jerusalem,
Jerusalem, quae occidis prophetas, et lapidas
eos qui ad te missi sunt (Matth. XXIII). De qua etiam
Elias querimoniam faciendo, dicebat Deo: Domine,
altaria tua suffoderunt, prophetas tuos occiderunt, et
relictus sum ego solus, et quaerunt animam meam ut
auferant eam (III Reg. XIX). Hoc etiam significavit,
quod Dominus in rubo Moysi in flamma apparuit.
Erat flamma in rubo, id est in spinis, et non cremabatur
rubus (Exod. III). Rubus significat spinas
peccatorum Judaeorum, flamma vero significat legem
 divinorum praeceptorum; et sicut flamma rubum
non comburebat, ita lex peccata Judaeorum
omnino non consumebat.
Congrue igitur semper Virgo Maria quasi rosa de
spinis dicitur fuisse orta; quia quamvis originem
duxerit de stirpe Judaica, tamen dum per Dei gratiam
 a peccatis et vitiis stetit aliena; dum utrique
sexui, videlicet viris et feminis, perfectae conversationis
praebuit exempla, velut rosa decorat spineta,
sic illa decoravit Judaeam, imo etiam universam
Ecclesiam. Dum vero seipsam per dilectionem Dei
et proximi in omni mansuetudine et patientia conservabat,
dum innocentiam et puritatem verbo et
opere custodiebat, dum cuncta quae in terris sunt,
pro nihilo ducebat; quasi rosa flagrans suis proximis
suaviter redolebat, dum eis bonae famae odorem
praestabat. Unde bene illi convenit quod Spiritus
sanctus in Canticis canticorum dicit: Sicut lilium
inter spinas, sic amica mea inter filias (Cant. II). Per
filias in sacro eloquio negligentes quique, et in Dei
dilectione tepidi nominantur; quia dum effeminatos
 mores nutriunt, dignitate virili amissa, quales interius
habentur, exterius feminino nomine nuncupantur.
Et quia Christum solummodo verbis confitentur,
operibus vero nihil aliud, nisi mundanas
sollicitudines sectantur; recte non filii, sed filiae
nominantur.
Digne igitur sicut lilium inter spinas, sic beatissima
Virgo Maria inter filias esse perhibetur; quia
quamvis de radice humanae fragilitatis processerit;
quamvis de stirpe mortalitatis prodierit, quamvis
de natura vitiata exierit; tamen dum foeditatem
humanae vitae despiciendo, ad coelestem se erexit
pulchritudinem; dum nigredinem Judaicae conversationis
vilipendendo, corde et corpore munditiae
candorem conservavit; dum superbiae montem deserendo,
 seipsam in convalle humilitatis plantavit:
quasi lilium odore bonae opinionis proximos suos,
imo omnes fideles, refecit. Recte ergo in dignitate
lilii computatur, quia ab infantia candorem virginitatis
amavit, et mentis munditiam custodivit, per
quam omnipotenti Deo prae cunctis virginibus placere
meruit, sicut Scriptura dicit: Elegit eam Deus,
et praeelegit eam (Psal. CXXXI). Elegit eam videlicet
prae aliis virginibus; et praeelegit eam super omnes
virgines, privilegio scilicet majoris dignitatis, ac
singularis dilectionis: quia nec ei prima similis
aliqua visa est, nec sequens erit, quae ei assimilari
possit, de qua etiam beatus Hieronymus dicit:
Invenitur prima inter primas summi Regis cohortes.
 Prima dicitur inter omnes virgines summi
Regis cohortes, non solum tempore, verum etiam
dignitate et sanctitate. In summi regis curia invenitur
prima, quia super omnes virgines, imo etiam
super omnes mulieres est benedicta. Revera super
omnes mulieres est benedicta, quia inter omnes
feminas gloriosissimum Deo virginitatis munus
obtulit prima. In summi Regis curia prima dicitur
inveniri, quia in terris angelicam vitam studuit
imitari.
Unde Propheta ait: Adducentur regi virgines post
eam: proximae ejus afferentur tibi (Psal. XLI). Caeterae
virgines adducentur regi Domino, non in primo,
 sed in secundo loco, quia nulla aequabitur ei
sive in sanctitate, sive in praemio. Deo dicatae virgines,
adducentur coelorum Regi, non pariter sed
post eam; quia nulla ei, quamvis sit sancta, quamvis
sit digna, poterit in praemio parificari. Caeterae
Deo consecratae virgines illius sequaces possunt
esse, non comites; quia haec nobilissima Virgo
domina est inter ancillas, regina inter sorores,
magistra inter virgines. Sine dubio sanctarum virginum
est magistra, quia eis bene vivendi praebuit
exempla. Est etiam mater earum; quia eas genuit
exemplo sanctarum virtutum. Unde Scriptura loquitur:
Unusquisque ejus filius dicitur, cujus doctrinam
sequitur. Certe non solum virginum, sed etiam
omnium sanctarum feminarum mater est et magistra,
 quia super omnes mulieres a Deo est electa
atque benedicta. Cui Spiritus sanctus in Canticis
canticorum dicit in magna gloria: Tota pulchra es
amica mea, et macula non est in te (Cant. IV). Sed
cum scriptum sit: Nemo est sine peccato: nec etiam
infans, cujus vita est unius diei super terram (Job
XIV); quid est quod haec sanctissima Virgo tota pulchra
esse dicitur, in qua macula non habetur?
Alibi quippe legitur: Stellae non sunt mundae in conspectu
Dei (Job XXV). Et alibi: In multis offendimus
omnes (Jac. III). Et Joannes apostolus ait: Si dixerimus
quia non peccavimus, mentimur, et non facimus
veritatem (I Joan. I).
Sed tamen beatissima Virgo Maria, sicut a Spiritu
sancto tota pulchra et sine macula dicitur, ita
 et a sanctis Patribus praedicatur, quod de nullo alio
sanctorum creditur. Decenter igitur eam sine macula
Spiritus sanctus praedicit, quia illam praeveniens
a peccato prorsus purgavit, et fomite peccati
liberavit, atque ab omni illicita cogitatione penitus
mundavit; in tantum, ut ei postmodum peccandi
occasio nullatenus exstiterit. Unde beatus Augustinus
dicit : Excepta et sacratissima Virgine, si
omnes sancti et sanctae in unum congregarentur, et
quaereretur ab eis, an peccatum haberent; quid responderent,
nisi quod Joannes ait? Si dixerimus
quia peccatum non habemus, nosmetipsos seducimus,
et veritas in nobis non est. Haec autem Virgo gloriosissima
singulari gratia Spiritus sancti est praeventa
 atque repleta, ut ipsum haberet sui ventris
fructum, quem ab initio omnis creatura habuit Dominum.
Recte ergo dicitur et absque ulla dubitatione,
tota pulchra, et sine macula fuisse, in sinum
cujus Verbum Patris, per quod facta sunt omnia,
dignatum est descendere, ibique pro totius mundi
salute humanitatem nostram sibi misericorditer
conjungere. Nihilominus tota pulchra et sine macula
fuit, in cujus utero Dei Filius nostra carne se
induit, in qua pro nostra redemptione passus est,
sicut voluit, et cum qua hostem antiquum potenter
debellavit, atque infernum, quamvis illuc in sola
anima descenderit, spoliavit, ejusque spolia post
 resurrectionem suam quadragesimo die ad coelos
sublevavit, eamque, ut credimus, in aeterna beatitudine
collocavit. Sine dubio tota pulchra et sine
macula fuit, quae et genitricis dignitatem obtinuit,
et virginalem pudicitiam non amisit. Virgo peperit,
quia virgo concepit. Beata illa fecunditas, quae
pariendo mundum illuminavit, coelos haereditavit,
damna angelorum et hominum reparavit, et tamen
velamina virginitatis non perdidit. Felix venter
ille, qui sine humano semine gignere novit, et corruptionem
ignoravit. Felix certe est, et omni laude
dignissima haec semper Virgo, quae coelestem panem,
id est Christum protulit saeculo, de quo sancti
angeli reficiuntur in coelo. Ex se ipsa protulit
mundo panem vivum, de quo reficiuntur animae
 fidelium; et tamen non perdidit virginitatis sigillum.
Unde dicitur in eisdem Canticis: Hortus conclusus,
fons signatus. Emissiones tuae paradisus
(Cant. IV). Omnino est hortus deliciarum, in quo
plantata sunt omnia genera florum, et odoramenta
sanctarum virtutum: sic perfecte conclusus, ut
nullatenus possit violari, neque ullis cogitationibus
sive insidiarum fraudibus valeat corrumpi.
Recte hortus conclusus dicitur, quia dum per bona
exempla multos populos gignit, quasi hortus germinans
pulchros flores emittit. Fons etiam signatus
sigillo totius Trinitatis existit, ex quo fons vitae
procedit, qui et angelos in coelo ex se ipso pascit,
et fideles, ne laxentur in via hujus saeculi, reficit.
 De quo fonte ipse Dominus in Evangelio dicit: Qui
biberit ex aqua quam ego dabo ei, non sitiet in aeternum
(Joan. IV). Etiam illius uteri emissio, scilicet
Christus, omnium supernorum civium est paradisus.
Paradisus Graece, Latine hortus dicitur. Eden
Hebraice, Latine interpretantur deliciae; quae simul
juncta faciunt hortum deliciarum. Congrue in hoc
loco horto comparatur Jesus Christus, quia quamvis
in divinitate sua cum Patre et Spiritu sancto sit incircumscriptus,
tamen ita est circumscriptus, ut
nunquam pervenire possit ad eum hypocrita, haereticus,
Judaeus, sive paganus. Recte dicitur hortus
deliciarum, quia in eo sunt omnes deliciae atque
 divitiae supernorum civium. Satis pulchre dicitur
paradisus, quia ipse est refectio et suavitas ad se
currentibus, atque omnibus in coelo manentibus.
Ideo hortus dicitur deliciarum, quia ipse cibus est
et jucunditas omnium coelestium ordinum beatorum
spirituum, et animarum omnium sanctorum.
Igitur, fratres dilectissimi, si ad has delicias,
de quibus loquimur, scilicet ad Christum, cupimus
pervenire, necesse est ut illi cum omni devotione
studeamus servire, eique in omni nostra conversatione
placere, illique tota mente adhaerere, ut
recte cum Propheta possimus dicere: Mihi autem
adhaerere Deo bonum est: ponere in Domino Deo
spem meam (Psal. LXXII). Ac si diceret: Mihi videtur
delectabile et utile esse, mundum contemnere.
 Deoque adhaerere, atque in eo spem meam
ponere, magis quam in temporalibus bonis quae sub
omni velocitate constant, ad nihilum devenire.
Dignum est ergo, ut ei adhaereamus castis moribus,
eumque sequamur sanctis actionibus, mundatis
prius pectoribus ab immundis et nefandis, vanis
ac noxiis cogitationibus, quia nemo poterit eum
digne contemplari, nec perfecte sequi sine istis
virtutibus. In sua namque essentia sanctissimus
est atque subtilissimus, nec poterit eum cernere
immundus oculus. Ad ipsum ergo mundo corde et
pura mente accedamus, illum prae omnibus et super
omnia diligentes, eum in omnibus et per omnia
amantes, ipsique cum omni instantia servientes,
 qui et se ipsum nobis alimentum praestat, ne deficiamus
in hujus mundi via, et praemium servat, de
quo gaudeamus in coelesti patria. Sed quia innumeris
exigentibus culpis, indigni sumus coelestibus
donis, auxilium imploremus beatissimae Mariae semper
virginis, quatenus ejus sacratissimis precibus
et meritis mundati ab omnibus peccatis et vitiis,
mereamur esse participes aeternarum deliciarum, et
pervenire ad gaudia aeternae beatitudinis, ibique
videre eumdem Jesum Christum Filium ejus regnantem
in dextera Dei Patris: ipso praestante, qui
cum eodem Patre et Spiritu sancto in Trinitate
perfecta vivit et regnat Deus, per omnia saecula
saeculorum. Amen.