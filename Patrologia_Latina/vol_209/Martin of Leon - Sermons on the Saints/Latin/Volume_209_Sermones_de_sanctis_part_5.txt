SERMO QUINTUS.
DE SANCTA CRUCE.  
 Ideo, fratres charissimi, Dominus noster Jesus
Christus de coelis pro nostra salute ad nos dignatus
est descendere, ut iterum nos de terris ad coelum
reduceret post se. Hac de causa pro nostra reparatione
usque ad mortem voluit humiliari, et crucis
despectionem pati, ut nos liberaret de potestate inimici,
et per se ipsum qui est via, veritas, et vita,
perduceret ad aeternam beatitudinem, id est ad visionem
 Patris sui. Audiamus igitur ab eo, qualiter
post eum debemus ire, et ad ipsum pertingere, ut
ubi est ipse, et nos per ipsum possimus esse. Ait
enim: Qui vult post me venire, abneget semetipsum,
et tollat crucem suam, et sequatur me (Matth. XVI).
Prius ergo semetipsum debet abnegare, qui post
Christum vult currere.
Sed quid est semetipsum abnegare? Propriis videlicet
 moribus renuntiare. Ut qui superbus erat, et
mala proximis suis inferebat, conversus ad Dominum,
non solum amicis, verum etiam inimicis pro
viribus bona faciat. Ille vero qui antea iracundus
erat, se ipsum in omnibus mansuetum ac benignum
exhibeat, ita ut omnes aequanimiter et patienter ferat.
Is autem qui prius erat luxuriosus, mente et
corpore studeat esse castus; ut non solum tactu
non polluatur corpus, sed etiam nec immunda cogitatione
animus. Qui avaritiae deditus erat, aliena
non concupiscat, pro amore Christi propria indigentibus
tribuat, paupertatem diligat, divitias contemnat.
Qui hujusmodi propriis voluntatibus renuntiat,
procul dubio semetipsum abnegat: sed tamen ad
perfectum non sufficit, nisi accepta cruce post Christum
 pergat.
Sed quid est crucem ferre? semetipsum videlicet
mortificare. Crucem ferre, et non mori, simulatio
est hypocritarum; crucem autem ferre, et mori,
studium est Dei servorum. Quicunque ergo ad servitutem
Dei accedit, si nondum a peccatis et vitiis
moritur, crucem videtur ferre, sed tamen Christum
non sequitur. Ille ergo veraciter crucem portat, et
Christum sequitur, qui saeculo renuntians, a peccatis
et vitiis recedit, et in Dei servitio sese fortiter
stringit, propriae voluntati in omnibus contradicit,
atque humiliter seipsum imperio magistri, id est
abbatis, subjicit. Iste cum Apostolo recte dicere
poterit: Mihi autem absit gloriari, nisi in cruce
Domini nostri Jesu Christi, per quem mihi mundus
 crucifixus est, et ego mundo! (Gal. VI.) Illi sine dubio
est mundus crucifixus qui mundum despicit cum
suis oblectationibus. Et econverso: ille est crucifixus
mundo, quem causa amoris Christi mundus
odio habet. Contingit aliquando ut homo mundum
non teneat mente, sed tamen mundus eum cum suis
occupationibus adstringit, et mortuus est homo mundo,
et mundus quasi vivus eum conspicit, dum alio
intentum in suis actibus rapere contendit. Sed Paulus
mundum non cupit, nec mundus eum; ut in
duobus mortuis neuter neutrum videt. Ac si diceret:
Nec ego mundi aliquid cupio, nec ipse suum
aliquid in me cognoscit. Crucem ergo, sicut jam
supradictum est, ferre, semetipsum est mortificare,
 visibilia contemnere, invisibilia amare, jugum disciplinae
Christi suave, et onus mandatorum ejus leve
cum omni devotione portare.
Gloriemur ergo et nos, dilectissimi, in vivifica
cruce Domini nostri Jesu Christi, quae digna fuit
portare pretium hujus mundi, per cujus mysterium
diabolus est victus, et mundus redemptus. Summopere
nobis est gloriandum in ea, quia ejus beneficia
non sunt recentia nec noviter inventa, sed ab
antiquo figuris et aenigmatibus praeostensa ac monstrata.
Ista dulces figuraliter aquas fecit, quando
Dominus in quinta mansione filiorum Israel, scilicet
Mara, Moysi lignum ostendit, quod Moyses protinus
 in amarissimas aquas mittens, statim eas in
dulcedinem divina virtute convertit (Exod. XV) .
Intelligitur amaras aquas habere figuram legis et
litterae occidentis, quibus si mittatur confessio crucis,
et jungatur sacramentum Dominicae passionis,
tunc efficiuntur aquae mirae suavitatis, et amaritudo
litterae vertitur in dulcedinem intelligentiae spiritualis.
Unde scriptum est: Constituit Dominus populo
legem et judicia, et tentavit eum (Exod. XXI). Alio
quoque sensu, quod aquae mirae amaritudinis, ligno
in se suscepto, dulces sunt, indicium erat, amaritudinem
gentium per lignum crucis quandoque esse
convertendam in dulcedinis usum. Sciendum autem
juxta superiorem sensum, quod primo ductus est
Israel ad aquas salsas atque amaras, et ligno monstrato
 a Domino, dulcius effectus: postea venit ad
fontes. Primo enim populus ducitur ad litteram legis,
in qua donec permanet, ab amaritudine non
potest recedere, nec Evangelii dulcedinem gustare.
Cum vero per lignum vitae dulcis effecta fuerit, et
intelligi lex spiritualiter coeperit, tunc de veteri testamento
venitur ad novum, et venitur ad duodecim
apostolos, quos fontes Scriptura memorat, ex quibus
fidelis plebs dulcissimam sufficienter aquam,
scilicet spiritualem doctrinam haurit. Ibi et arbores
requiruntur septuaginta palmarum, quia non soli
duodecim apostoli fidem Christi praedicaverunt, sed
et alii septuaginta missi ad praedicandum verbum
Dei feruntur, per quos palmas victoriae Christi
mundus agnosceret. Siquidem et isti duodecim fontes
 septuaginta palmarum arbores irrigantes, apostolicam
gratiam praefigurabant, decuplato rigante,
ut per septiformem Spiritum demum legis Decalogus
impleatur.
Per hujus etiam sanctae crucis mysterium typice
destruuntur dogmata philosophorum. Nam quod
olim Aegyptus diversis plagis corporaliter affligitur,
hoc in nobis modo spiritualiter agitur. Aegyptus
quippe forma est saeculi, in qua aquae vertuntur in
sanguinem imperio Domini. Aquae Aegyptiae erratica
et lubrica philosophorum dogmata intelliguntur,
quae merito in sanguinem vertuntur, quia in
rerum causis carnaliter sentire probantur. Sed ubi
crux Christi huic mundo lumen veritatis ostendit,
 hujusmodi eum correctionibus arguit, ut ex poenarum
qualitate propria agnoscat quae prave egit.
Per hanc etiam crucem, jubente Domino, silex
aquas jecit Moysi officio . In tricesima tertia
mansione, scilicet Cades, Moyses offendit Dominum
propter aquas contradictionis, et prohibetur transire
Jordanem et intrare terram promissionis. Perturbatus
enim populi murmure dubitanter petram
percussit, quasi illud Deus facere non posset, ut
aqua de petra proflueret (Num. XX). Sed quid hic
fides Moysi insinuat dubia, quae aquam titubaverit
ejiciendam de petra? In hoc procul dubio prophetiam
intelligimus de Christo. Dum enim Moyses in
 Scripturis sanctis aliam atque aliam pro efficientiis
causarum personam gerat, nunc tamen populi Judaeorum
sub lege positi personam significabat,
eumque in prophetica pronuntiatione figurabat.
Nam sicut Moyses virga, per quam lignum sanctae
crucis figuratur, petram percutiens de Dei virtute
dubitavit; ita ille populus, qui sub lege per Moysem
data tenebatur, Christum ligno affigens, eum Dei
virtutem esse non credidit. Sed sicut percussa petra
manavit aquam sitientibus. Sic plaga Dominicae
passionis effecta est vita credentibus . Eadem
autem petra quae aquam evomuit, Christi figuram
habuit, quo aperto cuncta profluxerunt, ad quem,
ut emanaret credentibus gratiam, velut virga lignum
crucis accessit. Percussa enim petra, fons manavit;
 percussus in cruce Christus sitientibus atque
credentibus lavacri gratiam et donum sancti Spiritus
effudit. Petra ista figuram Christi habuisse probat
Apostolus, cum dicit: Bibebant autem de spirituali,
consequente eos petra: petra autem erat Christus
(I Cor. X). Quod autem sitiens populus aquam,
murmuravit adversus Moysen, et propterea jubet
Deus ut ostendat ei petram ex qua bibat; quid hoc
significat nisi  quia lex Moysi adversus eum
murmurat, quae secundum litteram mortificat?
Ostendit ergo ei petram Moyses, quae est Christus;
adduxit eum ad ipsum, ut inde bibat et sitim suam
reficiat . Hanc igitur carnalem de Christi divinitate
desperationem Deus jubet mori in ipsius
 Christi altitudine, cum mortem carnis Moysi in
montem imperat fieri. Sicut enim petra Christum
significat, ita et mons Christum indicat. Petra est
humilis fortitudo, mons eminens altitudo. Itaque ut
ipse Dominus ait: Non potest civitas abscondi supra
montem posita (Matth. V); se scilicet montem, fideles
autem suos in sui nominis gloria fundatos, asserens
civitatem. Prudentia enim vivit carnis, cum
tanquam petra percussa Christi humilitas in cruce
contemnitur ab incredulis. Christus namque crucifixus,
Judaeis siquidem est scandalum, gentibus vero
stultitia (I Cor. I). Prudentia iterum carnis moritur,
cum tanquam montis eminentia Christus excelsus
agnoscitur Ipsis enim vocatis Judaeis, et gentilibus
Christus Dei sapientia est, et Dei virtus.
 Duo etiam ligna quae vidua Sareptana colligebat
(III Reg. XVII), hanc adorandam crucem Christi
significabant, quae non ex uno construitur ligno,
sed ex duobus constat. Ex ligni nomine et lignorum
numero signum crucis exprimitur. Claudebatur
coelum quando fames erat, quia nulla erat cognoscendae
Divinitatis ubertas; sed temporibus his,
quibus fames omne genus urgebat humanum, ad
viduam destinatus Elias est . Videte, fratres,
 quemadmodum propria singulis gratia servetur
Angelus ad Virginem (Luc. I), propheta ad viduam
mittitur. Multae viduae erant, sed una omnibus
antefertur.  Haec vidua non tantum abstinentia
corporis definitur, sed virtute signatur . Magni
meriti haec sancta vidua fuit, quia quamvis fames
esset maxima in omni terra, illius tamen cura Deo
non defuit, dum prophetam ad alendam eam misit.
Sanctam quippe Ecclesiam significat haec vidua,
quae morte viri sui, scilicet Christi, est viduata. Non
ergo otiose haec vidua inter multas viduas praefertur,
sed rationabiliter cunctis praeponitur. Quae enim
talis vidua, vel ubi invenitur, ad quam tantus propheta,
qui ad coelum raptus est, dirigitur? Eo praesertim
tempore, quando clausum est coelum annis
 tribus, et mensibus sex. Qui sunt isti tres anni,
nisi forte illi quibus Dominus in terram venit, et
fructum invenire non potuit? Unde scriptum est:
Ecce tres anni sunt, ex quo venio quaerens fructum
in ficulnea hac, et non invenio (Luc. XIII).  (De
hac muliere novimus dixisse Salomonem: Mulierem
fortem quis inveniet? Procul et de ultimis finibus
pretium ejus (Prov. XXXI). Pretium sanctae Ecclesiae
et praemium Christus est, qui de ultimis finibus, id
est de coelis, ad eam venit, eamque pretio proprii
sanguinis sui mercatus est.) Haec est profecto illa
vidua, de qua dictum est: Laetare sterilis quae non
paris: erumpe et clama quae non parturis: quoniam
multi filii desertae, magis quam ejus quae habet virum
(Isa. LIV). Bene etiam illi per prophetam dicitur:
 Ignominiae et viduitatis tuae non eris memor; quia
ego Dominus salvam te facio (ibid.). Haec est igitur
illa vidua, propter quam cum siccitas esset in terris
coelestis verbi prophetae sunt destinati. Unde nec
nobis videtur illius persona esse mediocris, qui aridam
terram rigavit rore verbi coelestis. Clausum
quoque coelum non humana potestate reseravit, sed
divina. Quis enim potest aperire coelum, nisi Christus,
cui quotidie cives Ecclesiae cumulo congregantur
de peccatoribus? Nec enim humanae virtutis est
dicere: Hydria farinae non deficiet nec lecythus, id
est vas, olei minuetur usque in diem, quo datarus est
Dominus pluviam super terram (III Reg. XVII).
Quid est autem, usque diem, quo daturus est Dominus
 pluviam super terram, nisi usque in diem,
quo descendet Dei Filius sicut pluvia in vellus?
(Psal. LXXI.)
In Scripturis quippe sub figuris ista latent; sed
jam virtutes et beneficia crucis patent. Quae beneficia?
Reges videlicet in Christum credunt, et hanc
sanctissimam crucem, depositis coronis ac flexis
genibus adorant, qui prius odio nominis ejusdem
Domini nostri Jesu Christi gravissima Christianis
 tormenta irrogabant. Per virtutem ejusdem sanctae
crucis fortis armatus ille ac superbus, qui in pace
atrium suum custodire, et vasa possidere videbatur
(Luc. XI). juste et rationabiliter vincitur; vasa ejus,
scilicet corda fidelium in quibus habitabat, diripiuntur;
arma in quibus confidebat, superbia videlicet
et dolus, franguntur; humanum genus Deo
reconciliatur, templa idolorum destruuntur, sancta
Ecclesia roboratur, Christiani in fide solidantur;
pagani, eo quod idola adoraverint, confunduntur,
Judaei scandalizantur, portae inferi destruuntur, captivi
qui diu illic detinebantur, ad perpetuae lucis
et pacis requiem transferuntur, janua paradisi aperitur,
damna coelestium ordinum reparantur, daemonia
 reprimuntur, hostes superantur; et, ut breviter
dicam, sine illa nullum sacramentum perficitur
in sancta Ecclesia.
Illius enim signo sacrosanctum corpus Christi
consecratur, Ecclesia Deo dedicatur, sacerdotes et
cuncti gradus Ecclesiae ordinantur, infantes baptizantur,
pueri et adolescentes ab episcopis sacro
chrismate in fide confirmantur, cibi fidelium sanctificantur,
omnes Christiani populi benedicuntur,
frontes utriusque sexus et aetatis muniuntur. Unde
est illud: Nulla salus est in domo, nisi crucem
munit homo super liminaria. Revera nulla salus est
in domo, id est in corpore, quod est habitatio animae,
nisi sanctae crucis signaculum portaverit in
fronte. Per virtutem quoque illius aegri sanantur,
 mortui resuscitantur, caeci illuminantur, leprosi
mundantur, paralytici curantur, daemones ab obsessis
corporibus eliminantur, ferae in mansuetudinem
convertuntur, serpentes fugantur, ignis exstinguitur;
ad ultimum vero prosperitas tribuitur, et omnis
adversitas repellitur.
Gratias igitur, dilectisimi, agamus omnipotenti
Deo, qui per passionem et crucem Jesu Christi
Filii sui tanta et tam innumerabilia bona praestitit
universo mundo. Multa bona abstulit nobis superbus
Adam per lignum praevaricationis, sed multo
majora dedit nobis humilis Christus per lignum
sanctae crucis. Tanta enim fuit humilitas in Christo
Dei et Virginis Filio, quae omnibus suis ad salutem
sufficere posset: sicut in primo homine tanta fuit
 superbia, quae sibi et suis posteris noceret. Non est
autem inventus inter homines aliquis, qui hoc posset
implere, ut homines videlicet suis meritis Deo
possent reconciliari, nisi leo de tribu Juda, qui
aperuit librum, et solvit signacula ejus, implendo
in se omnem justitiam (Apoc. V), id est consummatissimam
atque perfectissimam humilitatem, qua
major esse non potest. Nam alii homines debitores,
id est culpabiles erant, et vix unicuique sua virtus
vel humilitas sufficiebat. Nullus ergo eorum hostiam
poterat offerre sufficientem nostrae reconciliationi.
Sed Christus Deus et homo sufficiens et perfecta
fuit hostia, qui multo amplius est humiliatus,
amaritudinem mortis gustando, quam ille Adam
superbivit per ligni vetiti esum, noxia delectatione
 perfruendo. Magna ergo in morte Unigeniti praestita
sunt nobis, scilicet ut redire nobis in patriam
liceat, sicut olim in morte summi pontificis his qui
ad civitatem refugii confugerant, secure ad propria
remeare licebat (Num. XXXV).
Sed inter haec mirandum est, fratres charissimi,
cur Dei Filius qui nunquam peccavit, et ab ore
cujus mendacium non processit, tam pie tamque
misericorditer pro nobis peccatoribus crucem ascendere,
et in ea mori voluerit? Nunquid nostris
exigentibus meritis ad nos venire, et de manu hostis
antiqui nos dignatus est redimere, ut perveniendi
ad coelum rectum iter ostenderet? Nunquid
aliqua bona praecesserant opera, pro quibus mereremur
accipere tanta et tam incomparabilia dona,
 ut Dei videlicet Filius in cruce portaret peccata
nostra? Non illum procul dubio ad nos de sinu Patris
fecit descendere nostra sanctitas, sed illius
summa et incomparabilis pietas. Quod ad nos Deus
Pater eumdem unigenitum sibique coaeternum Filium
suum misit; quod nos de potestate inimici redemit;
quod charitatem suam cordibus nostris infudit;
quod nobis agnitionem sui tribuit; quod introitum
regni coelestis aperuit; quod ad contemplandam
sui faciem non intromittit, nos nostris
meritis, sed ejus largissima bonitas fuit. Sicut nostra
providentia non sumus in hoc saeculo nati, ita
nec nostro arbitrio de manu inimici redempti, nec
nostro consilio spiritualiter regenerati. Ab ipso enim
 ex nihilo sumus creati, et ut ei serviamus spiritaliter
instructi, et ut coelum ascendere possimus,
misericorditer adjuti. Ab ipso etiam accepimus, ut
ab exsilio ad patriam, ab infimis ad superiora, a
miseria ad felicitatem, de tenebris ad lucem, de
tribulatione ad paradisum valeamus ascendere.
Hoc idem Sponsus, scilicet Dominus noster Jesus
Christus, asserit, cum figuraliter sponsae, id est
sanctae Ecclesiae, dicit: Sub arbore malo suscitavi
te (Cant. VIII). Quid per arborem mali, nisi sancta
crux designatur, quae malum illud sustinuit, de quo
eadem sponsa in superioribus dicit: Sicut malus
inter ligna silvarum, sic dilectus meus inter filios?
(Cant. II.) Procul dubio sponsam suam Christus sub
arbore malo suscitavit; quia in cruce positus,
 subditam sibi Ecclesiam ad vitam vocavit, et ad
bene operandum sollicitavit, ut a somno mortis
surgeret, et cum illo se crucifigens ad novam resurrectionem
properaret. Unde et Apostolus cuilibet
in anima mortuo dicit: Surge qui dormis, et
exsurge a mortuis, et illuminabit tibi Christus (Ephes.
V), id est lucebit tibi. Quas ergo, fratres charissimi,
grates omnipotenti Deo valebimus referre,
qui nobis peccatoribus nihil boni merentibus tanta
dona dignatus est tribuere? Quo honore, vel quibus
eumdem Regem omnium saeculorum laudibus digne
honorare possumus, sine quo non solum nihil boni
agere, sed nec etiam cogitare, valemus? Qualiter
illum digne humana fragilitas glorificare poterit,
cui non suffecit quod nobis temporalia bona tribuit,
 sed etiam, quod est felicius, humanitatem nostram
ad coelestia regna vocavit? Quas ergo ei gratias
referre dignas poterimus, nisi ut semper memores
simus praeceptorum ejus, et pro amore illius, sicut
ille pro nobis passus est, libenter adversa patiamur?
Crucem ergo vestram, dilectissimi, sine
fraude suscipite, carnem vestram cum vitiis et
concupiscentiis crucifigite, prospera hujus mundi
abjicite, adversa aequanimiter tolerate, divinis officiis
libenti animo insistite, injurias a proximis illatas
 pro nihilo ducite, in damno temporalium rerum
Deo gratias agite, temporalia respuite, aeterna concupiscite,
Christum sequimini non simulate, sed in
veritate; ut carne mortui, in spiritu possitis vivere,
et per eumdem pastorem omnium fidelium Jesum
Christum ad coelestem patriam pervenire; qui cum
Patre et Spiritu sancto in Trinitate perfecta vivit
et regnat Deus per omnia saecula saeculorum.
Amen.