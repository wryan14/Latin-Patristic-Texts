SERMO SEXTUS.
IN FESTO SANCTI  MICHAELIS ARCHANGELI.  
 Moneo vos, fratres charissimi, ut sollicite audire
dignemini ea quae beatus Joannes apostolus et
evangelista ad eruditionem vestram, imo totius Ecclesiae,
loquitur in Apocalypsi: Factum est, inquit,
praelium in coelo: Michael videlicet et angeli ejus
praeliabantur cum dracone, et draco pugnabat, et
angeli ejus: et non valuerunt, neque locus eorum
inventus est amplius in coelo (Apoc. XII).  Ecclesia
Graecum vocabulum est, quod in Latinum
vertitur convocatio, propter quod omnes ad se vocet
ad serviendum Deo. Ideo etiam sancta Ecclesia
dicitur catholica, quod universaliter per omnem sit
mundum diffusa. Non enim sicut conventicula haereticorum
in aliquibus regionum partibus regionum
partibus coarctatur, sed per totum terrarum orbem
 dilatata diffunditur, quod etiam Apostolus congratulando
Romanis testatur: Gratias, inquit, ago Deo
meo pro omnibus vobis, quia fides vestra annuntiatur
in universo mundo (Rom. I). Saepe Scriptura sanctam
Ecclesiam coelum nominat, quia pro eo quod
ad coelestia suspirat, jam Dominus in ea quasi in
coelo regnat. Unde est illud: Vidi ostium apertum
in caelo (Apoc. V). Ostium apertum Christum dicit
in Ecclesia natum, et passum. Sic enim de seipso
ait: Ego sum ostium (Joan. X). Simili modo et in
hoc loco coelum Ecclesiam vocat, in qua praelium
factum narrat.
Factum est, inquit, praelium in coelo, id est in
Ecclesia, in qua supradictus draco cum sanctis Dei
 pugnat, dum eos per multas adversitates tentat.
Michaelem Christum dicit, et angelos ejus sanctos
homines vocat, cum quibus in coelo, hoc est in
Ecclesia, contra antiquum draconem sine intermissione
pugnat . Angeli Graece vocantur,
Haebraice dicuntur Malaoth, Latine vero nuntii
interpretantur, ab eo quod Domini voluntatem
populis nuntiant. Graeca lingua archangeli interpretantur
 summi nuntii. Qui enim parva vel minima
annuntiant, angeli, qui vero summa, nuncupantur
archangeli. Archangeli dicti, eo quod primatum
teneant inter angelos. Archos enim Graece, princeps
interpretatur Latine. Congrue siquidem in hoc
loco nomine Michaelis Christus intelligitur, qui vere
est Princeps militiae angelorum, cui etiam omne
genu flectitur coelestium, terrestrium, et infernorum
(Philipp. II). Sic namque de illius principatu propheta
ait: Factus est principatus super humerum
ejus: et vocabitur nomen ejus admirabilis, Deus
fortis, Pater futuri saeculi, Princeps pacis (Isai. IX).
Procul dubio Dominus noster Jesus Christus est
princeps pacis, qui in sanguine suo humanum genus
Deo reconciliavit, et veram pacem inter angelos
 et homines reformavit, sicut in ejus nativitate
angelorum chorus cecinit: Gloria in excelsis Deo,
et in terra pax hominibus bonae voluntatis (Luc. II).
Etiam Jesus Christus Princeps regum dicitur,
sicut de illo Joannes in initio libri Apocalypsis
septem Ecclesiis, id est omni Ecclesiae, testatur:
Gratia, inquit, vobis, et pax ab eo, qui est, et qui
erat, et qui venturus est: et a septem spiritibus, qui
in conspectu throni ejus sunt: et a Jesu Christo,
qui est testis fidelis, primogenitus mortuorum, et
Princeps regum terrae (Apoc. I). Cur autem Ecclesia
cum una sit, a Joanne septem scribuntur, nisi ut
una catholica septiformi plena spiritu designetur?
Unde etiam de Christo novimus dixisse Salomonem:
 Sapientia aedificavit sibi domum: excidit columnas
septem (Prov. IX). Quas tamen septem unam esse
non ambigitur, sicut Apostolus testatur: Ecclesia
Dei vivi quae est columna veritatis (I Tim. III). Nec
etiam tibi, quicunque es, grave videatur, si Christus
ex opere angelus vocatur, cum et apud prophetam
magni consilii Angelus dicatur (Isai. IX).
Quamvis quippe ipse sit Deus, et Dominus angelorum,
 tamen quia voluntatem Patris ac suae annuntiavit
fidelibus populis, angelus vocatur in divinis
Scripturis. Unde ipse ait in Evangelio: Pater, notum
feci nomen tuum hominibus (Joan. XVII). Iterum
ex persona illius Psalmista Deo Patri loquitur,
dicens: Annuntiavi justitiam tuam (Psal. XXXIX),
id est fidem justificantem, quia justus ex fide vivit
(Habac. II): In Ecclesia, inquit, magna, id est non
solum in Judaea, sed in omnium gentium Ecclesia
. Michael interpretatur, quis ut Deus, subaudis,
in virtutibus. Cum enim aliquid mirae virtutis
fit in hoc mundo, hic archangelus mittitur a
Deo. Ex ipso namque opere est nomen ejus, quia
nemo habet facere quod facere potest Deus. Recte
igitur in hoc loco nomine Michaelis intelligitur
 Christus, quia veraciter praeest omnibus angelicis
spiritibus, atque omnibus coeli sublimitatibus, et
in terra est magni consilii Angelus, per quem Deus
Pater redemit humanum genus. Nec aliquis in coelo
habet angelos, nisi Dei Filius; quia quamvis archangeli
angelis praesunt, iste tamen praeest omnibus
secundum quod a Deo Patre subjecta sunt omnia
sub pedibus ejus. Cumque in ipsis officiis angelorum
superiores potestates inferioribus praesunt,
non tamen hoc a semetipsis habent, sed ut praesint,
ab isto acceperunt.
Dicatur ergo: Factum est praelium in coelo, id est
in Ecclesia. Michael, et angeli ejus, Christus scilicet
et sancti ejus, pugnabant cum dracone, hoc est
 cum diabolo . Diabolus Hebraice, deorsum
fluens interpretatur Latine: quia in coeli culmine
quietus stare contempsit, sed superbiae pressus
pondere deorsum cecidit. Graece vero diabolus criminator
vocatur: quod vel crimina in quibus ipse
homines allicit, Deo referat, vel quia electorum
innocentiam criminibus falsis accusat. Unde dicitur:
Projectus est accusator fratrum nostrorum, qui accusabat
illos in conspectu Dei nostri die ac nocte (Apoc.
XII). De hac pugna multo antea in Psalmo Propheta
gratulabundus dicebat Christo: Super aspidem,
inquit, et basiliscum ambulabis; et conculcabis leonem
et draconem (Psal. XC). Aspidem dixit mortem,
basiliscum peccatum, leonem diabolum, et draconem
infernum. Congrue siquidem ista nomina diabolo
 sunt aptata, quae tamen omnia sub pedibus
Domini nostri Jesu Christi in ejus glorioso adventu
fuerunt prostrata. Super quippe aspidem ambulavit,
quia resurgens a mortuis mortem destruxit;
super basiliscum ambulavit, quia nullum omnino
peccatum fecit; Leonem conculcavit, quia diabolum
qui habebat mortis imperium, vicit, et captivum
flammis tradidit, ac vinculis inferni religavit.
Unde ipse in Evangelio dixit: Nunc princeps hujus
mundi ejicietur foras (Joan. XII), id est ab Ecclesia
expelletur. Ipse leo ferocissimus quasi principatum
in hoc mundo obtinebat, dum omnes, videlicet bonos
 et malos, justos et peccatores per tyrannidem
secum ad perditionem trahebat. Draconem, id est
infernum, conculcavit, quando in cruce positus Deo
Patri animam suam commendans in ea ad infernum
descendit, portas ejus confregit, et suos qui
apud eum captivi tenebantur, potenter ac misericorditer
abstraxit (Luc. XXIII).  Ille enim totius
malignitatis actor diabolus, quamvis ordinem nostrae
liberationis nescierit, scivit tamen, quod pro
salvatione hominum Christus advenit; sed, quia
sua idem nos morte redimeret, ignoravit, unde et
eum occidit. Nam si ille per mortem Christum redimere
humanum genus scisset, non utique eum
peremisset. Quod noverit diabolus pro salute humani
generis Christum venisse, Evangelii testimonio
 docetur, quem ut vidit cognoscendo pertimuit,
dicens: Quid nobis et tibi, Fili Dei? venisti ante
tempus perdere nos (Marc. I). Ante adventum Christi
quasi fortis armatus atrium suum in pace custodiebat
et possidebat diabolus; sed veniens vera
fortitudo, scilicet Dei Filius, illum expugnavit;
arma in quibus confidebat, fregit, spolia quae injuste
retinebat, distribuit, secumque ad coelos reportavit.
Quibus armis illum expugnavit Dei Filius?
humilitate videlicet, et prudentia.
Audite, rogo, fratres, congruentem similitudinem,
qua Dei et Virginis Filius humani generis prostravit
hostem. Quamdam esse avem in regione orientis
asseritur, quae grandi et praeduro armatoque rostro
 contra draconem, quem audacibus lacessit sibilis,
pugnaturam, coenum de industria expetit, ex cujus
volutabro tetro habitu infecta sordescit, et diversorum
gemmas colorum, quibus eam pulchrius atque
indulgentius natura depinxit, luto operit. Quare?
Ut humili videlicet despecta vestitu, et hostem
novitate deterreat, et quasi vilitatis suae securitate
decipiat. Praeterea caudam velut scutum ante faciem
suam quadam arte bellatoris opponit, audaci
impetu in caput adversarii furentis assurgit, atque
improviso oris sui telo stupentis bestiae cerebrum
fodit, et sic mirae calliditatis ingenio immanem
prosternit inimicum. Ita Dominus ac Redemptor
noster contra spiritum serpentis antiqui humani
generis supplantatorem in forma hominis pugnaturus,
 ad militiam salutis publice humana infirmitate
se praecinxit, a luto se nostrae carnis involvit, ut
impium deceptorem pia fraude deciperet; et postremis
priora celavit, id est humanitate divinitatem
abscondit, aut velut caudam humanitatis ante faciem
divinitatis objecit, et tanquam rostro fortissimo
venenatam veteris homicidae malitiam in verbo
sui oris exstinxit. Unde et Apostolus dicit: Verbo
oris sui interficiet impium (II Thes. II). Notandum
tamen quia contra hunc draconem non pugnavit
solus Dei et Virginis Filius, sed cum angelis suis,
id est cum sanctis suis.
 Factum est, inquit evangelista, praelium in coelo,
hoc est in Ecclesia, Michael et angeli ejus, id est
Christus et sancti ejus praeliabantur cum dracone.
Christus ergo pugnavit et sancti ejus, et quotidie
pugnat contra antiquum hostem, qui accusabat
humanum genus. Ad hoc sine dubio praelium discipulos
suos sollicitabat, cum in Evangelio dicebat:
Cum audieritis praelia et seditiones, nolite terreri
(Luc. XXI); tradent enim in conciliis, et in synagogis
suis flagellabunt vos (Matth. X). Et alibi: Si me,
inquit, persecuti sunt, et vos persequentur (Joan.
XV). Iterum eos consolans, dicit: Capillus de capite
vestro non peribit (Luc. XXI). Ad hoc praelium princeps
apostolorum Petrus hortabatur discipulos, dicens:
Christus passus est pro nobis, vobis relinquens
 exemplum, ut sequamini vestigia ejus (I Petr. II).
Et iterum: Christo igitur passo, et vos eadem cogitatione
armamini (I Petr. IV). Paulus etiam fortissimus
Christi miles ad hanc pugnam provocabat fideles,
cum ad Ephesios loquebatur, dicens: Induite
vos armaturam Dei ut possitis stare adversus insidias
diaboli, quoniam non est nobis colluctatio adversus
carnem et sanguinem; sed adversus principes et potestates,
et adversus mundi rectores tenebrarum harum,
contra spiritualia nequitiae, in coelestibus (Ephes.
VI). Et post pauca: State succincti lumbos vestros
in castitate, et induti loricam justitiae, et calceati
pedes in praeparatione evangelii pacis: in omnibus
sumentes scutum fidei, in quo possitis omnia tela nequissimi
ignea exstinguere: et galeam salutis assumite,
 et gladium spiritus, quod est verbum Dei (ibid.).
Ad hanc ergo pugnam cum Michaele, id est cum
Christo, cui nullus est similis in virtutibus, angeli,
id est omnes sancti, conveniunt, et cum dracone in
coelo, id est in Ecclesia, bellum committunt. Sed
quis est iste draco malignus, contra quem cum angelis
suis in coelo, hoc est in Ecclesia pugnat Christus?
Iste est humani generis inimicus, qui causa invidiae
hominem a paradisi deliciis expulit, et secum
miserabiliter ad perditionem traxit. Et quia gloriosus
princeps esse despexit in palatio, fecit illum
Deus laboriosum fabrum in hoc mundo; ut coactus
totis viribus serviat, qui vacare Deo prius feliciter
 nolebat, de quo Scriptura loquitur Deo: Faciam
eum tibi servum sempiternum (Job XL). Quamvis
diabolus in coelo subjectus Deo esse noluit, tamen
inde projectus etiam nolens illius dispositioni servit
. Ideo diabolus in sacris eloquiis Beemoth,
id est animal dicitur, quia de coelis lapsus ad terras
cecidit. Ideo Leviathan, id est serpens de aquis vocatur,
quia in hujus saeculi mare volubili astutia
versatur. Avis vero propterea nominatur, quia per
superbiam ad alta sustollitur. In hoc enim diabolus
divinae dispensationi servit, quia ejus nequitia utilitati
sanctorum proficit. Sic omnia in coelo et in
 terra divinae potentiae subjecta sunt, ut etiam illi
nescientes consilium ejus perficiant, qui voluntati
illius contraire volunt. Plenus ergo invidia et fallacia
diabolus in hoc mundo quasi faber nigerrimus
nesciens sanctorum servit utilitatibus, dum eos per
multas tribulationes purgat a peccatorum sordibus,
ut digni habeantur coelorum sedibus. Hujus quippe
fabri caminus sunt afflictio et tribulatio, folles tentationes
et suggestiones, mallei tortores, forcipes
persecutores, limae vel serrae linguae maledicentium
et detrahentium. Tali camino et his instrumentis
purgat ipse malignus hostis aurea vasa coelestis
regis, id est electos, in quibus renovat imaginem
Creatoris. Reprobos autem qui faciunt contra Deum,
ipse tortor ut hostis punit apud infernum.
 Sequitur: Et draco, inquit, pugnabat, et angeli
ejus . Absit enim ut credamus diabolum cum
angelis suis ausum esse pugnare in coelo, qui in
terris ut unum hominem scilicet Job laederet, postulavit
a Domino. Non est credendum, quod ipse
draco malignus auderet committere bellum contra
Dei Verbum creatorem omnium, vel contra agmina
sanctorum angelorum, qui sine licentia ingredi
non praesumpsit in gregem porcorum (Matt.
VIII). Quomodo enim posset pugnare in coelo, qui
statim ut creatus fuit, contra Deum in superbiam
erupit, et mox cecidit? Nam juxta veritatis vocem
ab initio mendax fuit, et in veritate non stetit
(Joan. VIII), quia statim ut factus est, cecidit .
Fuit quidem in veritate conditus, sed non stando,
 confestim a veritate est lapsus. Unde ait in Evangelio
Dominus: Videbam Satan sicut fulgur de
coelo cadentem (Luc. X). Primatum habuisse inter
angelos diabolum ex qua fiducia cecidit, ita ut amplius
reparari non possit. Cujus excellentiam praelationis
propheta his annuntiat verbis: Cedri non
fuerunt altiores illo in paradiso Dei, abietes non
adaequaverunt summitati: omne lignum paradisi
non est assimilatum ei; quoniam speciosiorem fecit
illum Deus (Ezech. XXXI). Cedros et abietes coelestium
ordinum intellige potestates, ad cujus comparationem
videbantur esse inferiores. De ipso namque
scriptum est: Ipse est principium viarum Dei
(Job XL). Unde et ad comparationem angelorum
 archangelus appellatus est. Prius enim creatus
exstitit ordinis praelatione, non temporis quantitate.
Hic ergo draco malignus, non in coelo pugnat cum
Deo et angelis ejus, sed in Ecclesia cum Dei Verbo
carne induto, et sanctis illius.
Sed quid dicit Scriptura? Et draco, inquit, pugnabat,
et angeli ejus; et non valuerunt, neque locus
eorum inventus est amplius in coelo. In coelo, videlicet
in omnibus sanctis, dixit, qui credentes
Christum, diabolum semel expulsum non recipiunt,
sed toto a se repellunt animo: Expulsus est,
itaque de coelo, id est ab Ecclesia, draco malignus,
 anguis antiquus, qui dicitur diabolus et Satanas
seducens orbem; expulsus est in terram, et angeli
ejus cum eo projecti sunt . Anguis vocabulum
omnium serpentium genus est, quod plicari et torqueri
potest. Et inde dicitur anguis, quod sit angulosus,
et nunquam rectus. Recte ergo antiquus
hostis anguis vocatur, quia in hoc saeculo tortuosa
ac volubili astutia versatur. De quo dicitur: O tortuose
serpens, qui mille per maeandros fraudesque
flexuosas agitas quieta corda . Satanas in Latinum,
sonat adversarius sive transgressor. Ipse est
enim adversarius, qui est veritatis inimicus, et
semper nititur contraire sanctorum virtutibus. Ipse
transgressor est, qui praevaricator effectus in veritate
non stetit, qua est conditus. Daemones a
 Graecis dictos aiunt quasi demna, id est peritos ac
rerum scios. Praesciunt enim futura multa, unde et
solent aliqua dare responsa. Inest illis cognitio rerum
plusquam infirmitati humanae, partim subtilioris
 acumine, partim experientia
longissimae vitae, partim per Dei jussum angelica
revelatione. Hi corporum aeriorum natura vigent.
Ante transgressionem quidem coelestia corpora
gerebant, lapsi vero in variam qualitatem conversi
sunt; nec aeris illius pluriora  spatia,
sed juxta caliginosa tenere permissi sunt, qui eis
quasi carcer est usque ad tempus judicii, in quo
condemnandi sunt.
Iste draco malignus qui expulsus est, omnium
 malorum est princeps, et angeli ejus homines sunt
mali et spiritus immundi, qui de coelo, id est ab
Ecclesia, cum eo sunt expulsi. Omnes enim qui ei
consentiunt in malo, foris ab Ecclesia repulsi
sunt cum suo principe, divina eos justitia atque
potentia compellente. Per coelum sanctos homines,
per terram vero intelligimus peccatores. Unde est
illud: In principio fecit Deus coelum et terram
(Gen. I). Coelum spiritales homines, qui coelestia
meditantur; terra carnales significat, qui terrenum
hominem, id est terrena vitia, necdum deposuerunt.
Sic etiam ait Dominus diabolo: Terram manducabis
(Gen. III), id est, ad te pertinebunt quos
terrena cupiditate supplantabis. Iterum peccatori
homini dixit: Terra es, et in terram ibis (ibid.). Ab
 ipsis ergo justis coelestia desiderantibus excluduntur,
et in terram sub pedibus sanctorum conculcandi
projiciuntur. Unde Dominus discipulis suis
loquitur: Ecce dedi vobis potestatem calcandi super
serpentes, et scorpiones terrae, et super omnem virtutem
Satanae (Luc. X). Non quod sancti malos
homines vel daemones pedibus conculcent, cum
malum pro malo reddere non debeant; sed cum
iniqui terrena desiderant, sancti ad coelestia anhelant,
et nihil terrenum desiderant, tribulationem
 et paupertatem aequanimiter tolerant, super ipsos
non corpore sed quasi mente ambulant.
Iterum subjungit, dicens: Nunc facta est salus,
et virtus, et regnum Dei nostri, et potestas Christi
ejus (Apoc. XII).  Vox magna in coelo victoria
est Christi, et salus quam dedit Ecclesiae suae, cum
apparuit in carne. Omnia regna mundi serviunt ei,
id est sancti, quos ipse redemit proprio sanguine de
manu inimici. Vere facta est salus et virtus, quia
Dei Filius expulit hostem antiquum ab Ecclesia,
scilicet de sanctorum cordibus. Modo facta est salus,
et virtus, et regnum Dei nostri; quia mundus
qui prius per idolorum culturam subditus erat
diabolo, modo per fidem Christi est subditus Deo:
Quia projectus est, inquit, accusator fratrum nostrorum,
 qui accusabat illos ante conspectum Dei nostri
die ac nocte et ipsi vicerunt eum in sanguine Agni,
et propter verbum testimonii sui  ex eod.
Beato, non dilexerunt animas suas usque ad mortem
(ibid.) Vox ista non est angelorum, ut quidam
putant; quia si de superiori coelo esset, nequaquam
accusator fratrum nostrorum, sed accusator noster
diceret. Quod si justos in terra positos angeli appellant
fratres suos, non erat gaudendum diabolum
missum in terra esse, et homines in terra habitare.
Si ita est intelligendum, gaudium erat habitare
in terra hominibus cum daemonibus. Sed ut supra
 diximus, vocem credimus esse apostolorum,
cum cognoverunt diabolum teneri ligatum, et
Dei Filium regnare in sanctis suis incarnatum,
 cum dicerent: Modo facta est salus, et virtus, et
caetera, quae nunc videntur esse in Ecclesia. Scriptura
enim sacra saepe diem pro prosperis, noctem
vero pro adversis ponere consuevit. In die ergo et
nocte accusare non cessat, quia modo nos prosperis,
modo in adversis tentat, et de erratibus accusat.
In die accusat, cum in prosperis nos cogitatu,
aut verbo, sive facto peccasse insinuat; in nocte
accusat, cum in adversis nos non habere patientiam
demonstrat.
Dignum est ergo, dilectissimi, ut omnipotenti
Deo Patri actiones referamus gratiarum, qui per
Michaelem summum archangelum, cui nullus est
similis in virtutibus, id est dilectissimum Filium
 suum, expulit de coelo, scilicet ab Ecclesia, draconem
malignum accusatorem fratrum nostrorum.
State igitur, dilectissimi, fortes in bello spiritali,
et pugnate cum antiquo serpente; ut post victoriam
pervenire possitis ad delicias paradisi, quibus
vos privavit et parentes vestros invidia ejusdem
hostis antiqui. Viriliter agite, et contra malignum
atque invisibilem hostem arma spiritalia accipite.
Militantes terreno imperatori omnibus jussis ejus
obedire decertant; quanto magis mil taturi imperatori
coelesti studere debent, ut coelestia praecepta
 perficiant?  Milites terreni quocunque loco
mittuntur, parati ac prompti sunt, neque se uxorum
aut filiorum gratia excusare poterunt: multo
magis milites Christi sine impedimento hujus saeculi
eidem imperatori suo Domino Jesu Christo debent
obedire, et contra aereas potestates pro amore
illius spiritualibus armis pugnare. Milites saeculi
contra hostem visibilem pergunt ad bellum; vos
autem imperatoris vestri Jesu Christi docti exemplo,
sine intermissione pugnate contra diabolum totius
malitiae magistrum. Milites terreni cum inimicis
suis pugnare decertant armis utentes ferreis; vobis
autem non est colluctatio adversus carnem et sanguinem,
sed adversus principes et rectores tenebrarum
harum, adversus spiritalia nequitiae in coelestibus
 cum armis spiritualibus (Ephes VI). Milites
saeculares galeas in capitibus ferreas gestant in
praelio; sed contra malignum draconem galea
vestra Christus est et defensio. Illi ne vulnerentur
ab inimicis, loricis ferreis sunt vestiti; sed vos pro
lorica Christi charitatem estis induti. Milites mortalis
imperatoris contra inimicos suos lanceas non
cessant emittere et sagittas; vos autem aeterni Imperatoris
milites contra inimicum invisibilem orationes
mittite puras. Illi donec pugnam perficiant,
arma non projiciunt a semetipsis, ne vulnerentur
ab adversariis; vos nunquam debetis sine armis
esse, quia vester hostis callidior est illorum hoste.
Terreni milites ad tempus contra hostes dimicant;
vestri autem hostes, quandiu vivitis in corpore,
 vobiscum pugnare non cessant. Illorum arma laboriosa
sunt ad portandum et gravia; vestra quippe
levia sunt ac suavia. Illi pro terreno labore terrenum
accipiunt donativum; sed vos pro spirituali
coeleste accipietis praemium.
Ne timeatis ergo, dilectissimi, cum dracone
 committere bellum, quoniam Dominus Jesus Christus
veniet vobis in auxilium.  In oculis carnalium
hominum diabolus terribilis est; in oculis vero
spiritalium terror ejus vilis est. Ab incredulis ut
leo timetur; a fortibus in fide ut vermis contemnitur
et conculcatur, atque ad momentum ostensus
repellitur. Secundum quod ait Dominus: Non
fugavit eum vir sagittarius (Job XLI); sed tamen
fugabitur a viris religiosis contra eum puras orationes
mittentibus. In stipulam versi sunt ei lapides
fundae (ibid.); sed timebit servos Dei fortes in fide.
Ipse malignus hostis reputat ut paleas ferrum, et
ut lignum putridum aes (ibid.); formidabit autem
viros in lege Domini studiosos, et in sancta conversatione
humiles. Aestimabit malleum ut stipulam,
 et deridebit vibrantem hastam (ibid.); pavebit tamen
fideles, Dei et proximi custodientes charitatem perfectam.
Charitas ergo Dei et proximi maneat in vobis,
et contra malignum draconem frequenter mittite
sagittas orationis. Dilectio Dei et proximi semper sit
in corde, et ad expugnandum inimicum jugis
oratio non deficiat de ore. Ignis charitatis in pectore
non exstinguatur, et jacula precum contra
invisibilem hostem sine intermissione jaciantur.
Oratio frequens diaboli tela exsuperat. Immundos
spiritus precum expellit frequentia.  Haec est
prima virtus adversus daemonum incursus. Daemonia
oratione vincuntur. Deum ergo, dilectissimi,
super omnia diligite, eumque sine intermissione
invocate, ut virtutem praeliandi contra versutias
 draconis dignetur vobis concedere; quatenus
ipsius adjuti gratia, illuc possitis ascendere unde
idem malignus hostis noscitur corruisse; ipso
praestante, qui per eumdem dilectissimum Filium
suum ab Ecclesia sua illum dignatus est projicere.
Amen.