SERMO SEPTIMUS.
IN FESTIVITATE OMNIUM SANCTORUM.  
 Joannes apostolus et evangelista, Zebedaei filius,
a Domino electus, atque inter caeteros magis dilectus,
quem Christus nubere volentem a carnalibus
removit amplexibus: qui et in coena divina dispensatione
recubuit super Magistri pectus; quique de
ipso Dominici pectoris fonte inebriatus, verbi Dei
sanctam Ecclesiam irrigavit quasi unus ex paradisi
fluminibus. Postea vero divina praeventus gratia,
in spiritu coelum ascendit die Dominica, ibique
angelo sibi ostendente vidit divina mysteria (Apoc.
I), ex quibus ad nostram eruditionem ait inter caetera:
 Ecce ego Joannes vidi alterum angelum ascendentem
ab ortu solis, habentem signum Dei vivi (Apoc.
VII). Alterum angelum ab ortu solis ascendentem
et signum Dei vivi habentem, Ecclesiam dicit, quae
a passione Christi, qui est verus Sol justitiae,
consurgit; quia de ejus latere in cruce pendentis
exordium sumpsit, atque totius Trinitatis in baptismo
signum reverenter suscepit. Graece angelus,
Latine dicitur nuntius. Recte ergo angelus dicitur
sancta Ecclesia, quia cunctis populis annuntiat Dei
praecepta. Aliquando promittit paradisi gaudia,
aliquando minatur inferni supplicia. Istos admonet,
 ut bona appetant: illis suadet, ut mala caveant.
Hortatur istos, ut in bono permaneant: praedicat
illis, ut celeriter a malo recedant. Dicatur ergo:
Ecce ego Joannes vidi alterum angelum ascendentem
ab ortu solis, habentem signum Dei vivi: scilicet
sanctam Ecclesiam signum Dei vivi habentem in
fronte sua. Et clamavit voce magna quatuor angelis,
quibus datum est nocere terrae et mari, dicens: Nolite
nocere terrae et mari, neque arboribus, quoadusque
signemus servos Dei nostri in frontibus eorum
(ibid.). Per hos quatuor angelos diabolum intelligimus,
qui in quatuor mundi partibus habitat in
malis hominibus, in quibus tamen a passione Christi
usque ad Antichristum est religatus, et sub
pedibus Ecclesiae substratus, ne quantum desiderat,
 tantum noceat humano generi. Sic enim in
Evangelio legimus: Dominus dedit suis discipulis
potestatem super omnia daemonia, et ut languores
curarent (Luc. IX). Et iterum: Quis intrabit in
domum fortis, et vasa ejus diripiet, nisi prius alligaverit
fortem? (Matth. XII). Ligatus est igitur in
suo corpore diabolus, hoc est in malis hominibus,
ne seducat nationes credentium in quatuor mundi
partibus, scilicet sanctam Ecclesiam quae est Christi
corpus.
Hunc ergo increpat angelus, id est Ecclesia sub
persona quatuor angelorum, ne terrae et mari noceat,
hoc est congregationi fidelium, donec signentur
electi, qui praedestinati sunt ad regnum coelorum.
 ipsi enim datum est, scilicet diabolo, nocere
terrae et mari, videlicet potestas tentandi Ecclesiam
Dei; sed tamen bonos tentat ad probationem, malos
vero ad damnationem. Tentatio diaboli bonis
proficit ad augmentum remunerationis: malis vero
fit ad cumulum damnationis. Non amplius tentat
electos diabolus, quam ei Deus permittit, quia
quamvis per malam voluntatem semper eis tentationes
inferre cupiat: tamen si a Deo potestatem
non accipit, nullatenus adipisci potest quod appetit.
Unde et voluntas ejus cum sit injusta, tamen, Deo
permittente, potestas illius est justa. Nunquam virtus
electorum Dei tentationes daemonum sustinere
potuisset, si Deus malitiam eorum pio moderamine
non refrenaret. Unde et nunc dicitur: Nolite nocere
 terrae, et mari, neque arboribus. Ac si diceret:
Nolite nocere terrae, id est terrenis actibus deditis,
vel Judaeis jam vomere legis excultis: et mari, gentilibus
scilicet amaricatis, ac diversis vitiis fluentibus.
In hac enim Ecclesia praesenti boni et mali simul
sunt permisti. Dicatur ergo: Nolite nocere
Ecclesiae Dei super id quod vobis est concessum, nec
ante tempus a Deo constitutum, ut et justi justificentur
adhuc, et qui in sordibus sunt sordidentur
adhuc (Apoc. XXII): quousque Christus ad judicium
veniat in quo judicio vestra nequitia durius condemnetur,
et sanctorum patientia gloriosius coronetur.
 Sequitur: Et audivi numerum signatorum, centum
quadraginta quatuor millia signati, ex omni tribu
filiorum Israel (Apoc. VII). Centum quadraginta
quatuor millia omnis quippe est Ecclesia ad imaginem
et similitudinem sui Creatoris signata. Unde in
persona ejusdem Ecclesiae canit Propheta: Signatum
est super nos lumen vultus tui, Domine (Psal.
IV).  Omnino haec est omnis Ecclesia, quae in
tot numero membrorum creditur esse fundata per
Christum, qui est firmissima petra. Nam sanctorum
numerus innumerabilis esse perhibetur, sicut in
Psalmo legitur: Mihi autem nimis honorificati sunt
amici tui, Deus: nimis confortatus est principatus eorum.
Dinumerabo eos, et super arenam multiplicabuntur
(Psal. CXXXVIII). Omnium sanctorum numerus
 nobis est incognitus, quia super arenam dicitur
multiplicatus: sed tamen omnipotenti Deo integre
est cognitus, ad cujus imaginem et similitudinem
legitur praesignatus. Omnis procul dubio fidelis
anima, si sui Creatoris sequitur vestigia, ejusque
cum omni devotione servat praecepta, signum Dei
vivi portat in fronte sua. Quamvis quisque in nomine
Domini sit baptizatus, et sacro chrismate unctus:
tamen si amplius exercetur in malis operibus
quam in sanctis actionibus, in numero signatorum
non est computatus. Quicunque igitur signum
Dei vivi in fronte sua habere desiderat, fidem Dei
quam in baptismo accepit in bonis operibus ostendat.
Iterum subjungit, dicens: Post haec vidi turbam
 magnam, quam dinumerare nemo poterat ex omnibus
gentibus, et tribubus, et populis, et linguis: stantes
ante thronum (Apoc. VII). Non dixit, post haec vidi
alium populum, aut aliam turbam: sed vidi populum,
id est eumdem quem viderat in mysterio centum
quadraginta quatuor millia, hunc vidit modo
innumerabilem: et quem vidit ex omni tribu filiorum
Israel, ipse est turba magna ex omni tribu, et
populo, et gente, et lingua. Dominus manifestat in
Evangelio, totam Ecclesiam sive ex Judaeis, sive
ex gentibus esse duodecim tribus Israel. Vos, inquit,
qui secuti estis me, sedebitis super duodecim
sedes, judicantes duodecim tribus Israel (Matth. XIX);
cum sancti apostoli omnem Ecclesiam judicaturi
sint, quae non est ex sola circumcisione, sed ex
 omni tribu, et gente. Isti centum quadraginta quatuor
millia non sunt infantes quos Herodes occidit,
ut quidam putant; quia illi fuerunt de tribu Juda
fere duo millia, et pauci de tribu Benjamin; isti
autem ex omni tribu, et gente, et lingua.
Haec est igitur universa Ecclesia, quae fundata est
supra firmam petram, hoc est in Christo in novem
gradibus constituta. Primo gradu passione Domini
fundatur Ecclesia, ejusque exemplo paupertatis et
charitatis specialiter est instructa. Lavacro etiam
salutari renascitur, et doctrina humilitatis perficitur.
Postremo crucis tropaeo munitur, ejusque pretioso
sanguine captiva redimitur.
 Secundo gradu duodecim apostolorum numero
tanquam duodecim portae, vel certe tanquam duodecim
horae diei claritatis refulserunt lumine in toto
mundo per unius magistri exemplum: et tam opere
facientes, quam sermone docentes, copiosum atque
immensum credentium multiplicaverunt numerum:
et sic in agone patientiae et charitatis atque humilitatis,
exemplo Salvatoris triumphantes, coeleste
penetraverunt regnum.
Tertio gradu innumera martyrum agmina sanctorum
apostolorum sunt secuti vestigia, accipientes
sanctae fidei arma, induti justitiae loricam, despexerunt
mundanae cupiditatis delectamenta, respuentes
omnia quae videntur, sicut stercora pro Christi
nomine (Philip. III), ne servirent idolis ad mortem,
 tradiderunt corpora sua. Et ipsi coronati felici
martyrio cum apostolis deputati sunt in
regno.
Quarto gradu sequitur pia atque fidelissima beatorum
certamina confessorum, qui inter saevam
rabiem paganorum sua idola defendentium confitentes
Dominum et Salvatorem omnium, non parum et
ipsi Domino acquisierunt populum per bonae conversationis
exemplum. Contumelias vero sibi illatas
pro amore Christi aequanimiter tolerabant,
et per charitatem pro inimicis suis Deum exorabant.
Quinto gradu occurrit dignitas pontificum, caeterique
ordines catholicorum sacerdotum vicem
 suscipientes sanctorum apostolorum pro regimine
Ecclesiarum, atque regeneratione credentium per
lavacrum utriusque sexus fidelium populorum.
Sexto gradu succedit sacratissima religio coenobitarum,
monachorumque, ac virginum, qui a
saeculi segregati tumultu ad sanctum omnipotentis
Dei congregati sunt servitium. Ibidem itaque permanentes
religiosissime in summa abstinentia, et
bonae conversationis vita usque in finem perseverantes,
digna posteris reliquerunt exempla.
Septimo gradu sequitur conversatio sanctorum
Patrum anachoretarum, id est eremitarum, a publica
conversatione recedentium, arduas eremi solitudines
penetrantes, divino fruentes alloquio,
finierunt vitam suam, cupientes dissolvi, et esse
 cum Christo (Philip. I).
Octavo gradu succedit ordo poenitentium, et gravia
crimina deflentium, qui nec ultra peccare contendunt,
et praeterita plangere non desistunt. Et
quantum fuit illis in peccando perversae mentis intentio,
tantum perseverat in eis humilitatis et charitatis
usque in finem plena devotio.
Nonus hic novissime gradus superioribus comparat
primae aetatis infantiam parvulorum, qui antequam
noxium incurrant peccati reatum, praesentis
vitae finiunt cursum. De quibus Dominus dicit in
Evangelio: Sinite parvulos venire ad me; talium est
enim regnum coelorum (Matth. XIX). Per hos novem
 gradus sanctarum institutionum conscendens a passione
Christi catholica, id est universalis de toto
mundo collecta Ecclesia, penetravit et quotidie penetrat
coelorum regna, et regnat cum capite suo
Jesu Christo in saecula.
Sequitur: Amicti, inquit, stolis albis, et palmae in
manibus eorum (Apoc. VII). In stola alba vita signatur
immaculata. Quod autem ait, et palmae in manibus
eorum, nec immerito;  quia palmae comparatur
vita justorum. Palma inferius tactu est aspera,
et quasi siccis corticibus obvoluta; superius
vero et visu et fructu est pulchra. Inferius corticum
suorum involutionibus angustatur; sed superius
amplitudine pulchrae viriditatis expanditur.
Sic profecto est electorum vita, inferius despecta,
 superius pulchra; in terra vilis, in coelo pretiosa.
Vita justorum in terra, hoc est in hac vita, quasi
multis corticibus involvitur, dum innumeris tribulationibus
afflicta angustatur. In illa vero summa
aeternitate quasi pulchrae viriditatis foliis ampliatur,
dum aeternae beatitudinis praemium a Deo consequitur.
Sed tamen in hoc distat palma caeteris arborum
generibus, quia caeterae arbores juxta terram
in suo robore grossiores existunt, sursum vero circa
ramos angustiores fiunt: et quanto amplius crescendo
sublimiores efficiuntur, tanto magis in altum
subtiliores redduntur. Palma vero circa terram stricta
est et angusta, sursum quippe est ampla; et
quae tenuis et delicata ab imis incipit, crescendo
amplior ad summa conscendit. Alia itaque arbusta,
 quibus, nisi terrenis hominibus ac terrena lucra
desiderantibus, inveniuntur esse similia? Quia sine
dubio omnes hujus saeculi amatores in terrenis
actibus sunt fortes, in coelestibus autem sunt debiles.
Pro temporali quippe gloria usque ad mortem
desudare appetunt, et pro vita perpetua laborare
contemnunt. Amatores hujus temporalis vitae pro
terrenis lucris saepe injurias tolerant, et pro coelesti
mercede parvissimi verbi ferre contumelias recusant.
Terreno judicio tota die infatigabiliter insistunt,
in oratione autem coram Deo in unius horae
spatio lassantur.
At contra vita justorum palmae comparatur, quia
in terra angustatur, et in coelo ampliatur. In terrenis
 studiis sunt debiles, et in coelestibus fortes. Saepe
conversatio electorum plus proficit finiendo, quam
proponit inchoando; et si metuens aliquando prima
inchoat, ferventius ultima consumit; quia videlicet
semper inchoare se existimat, et ideo infatigabilis
in bono opere perseverat. Hanc scilicet justorum
perseverantiam propheta intuens, dicebat: Qui confidunt
in Domino, mutabunt fortitudinem, et assument
pennas ut aquilae, current, et non laborabunt;
ambulabunt, et non deficient (Isai. XL).
Vos igitur, fratres charissimi, si ad aeternae remunerationis
praemia cupitis pervenire, vita vestra
assimiletur palmae. Si veraciter ad aeternam desideratis
 pertingere beatitudinem, vestra conversatio
palmae habeat similitudinem. Vita vestra in imis sit
angusta, in summis autem sit ampla; vestra conversatio
stricta fiat in imo, lata vero in summo.
Arcta quippe est via, quae ducit ad vitam; ampla,
quae ducit ad mortem (Matth. VII). Per amplam
viam impii descendunt in infernum, sed per strictam
justi ascendunt in coelum. Per latam quidem semitam
amatores mundi pergunt ad interitum, per angustum
vero iter amici Dei perveniunt ad regnum.
Manus igitur vestrae, dilectissimi, sint ad bonum
opus promptae, et ad malum catenis dilectionis Dei
et proximi sint aggravatae. Pedes vestri velociter
currant ad servitium omnipotentis Dei, et ad discurrendum
per plateas civitatis (Cant. III) compede
 religionis sint obstricti. Oculos corporis reprimite,
ne vanitatem videant hujus mundi; oculos vero
mentis aperite, ut Deum in spiritu possitis contemplari.
Aures vestrae devote ad audiendum verbum
Dei aperiantur, et ne per eas intret venenum mortiferum,
verba scilicet adulantium sive detrahentium,
spinis timoris Dei sepiantur. Ori vestro, secundum
Psalmistam, custodia imponatur (Psal. CXL),
 ne ab eo murmur, vel detractio, aut convitium egrediatur.
Lingua uniuscujusque vestrum in Dei laudibus
laxetur, et ne in contumeliam alicujus prorumpat,
tempore congruo silentii vinculo religetur.
Mentem vestram cum omni studio custodite, eamque
per veram confessionem a peccatis et vitiis
emundate, quia ibi consistit origo bonae cogitationis
aut malae. Cor vestrum in meditationibus Scripturarum
aperiatur Christo; noxia autem et vana respuendo
claudatur diabolo. Ventri etiam mensura
imponatur, ne multitudine ciborum supra modum
distendatur, sed ut cum sobrietate mediocriter reficiatur.
Hujusmodi, fratres et domini mei, ad instar
palmae vitam vestram in terrenis actibus coarctate,
et in spiritalibus studiis amplificate, si in die judicii
 cum omnibus sanctis laborum vestrorum palmas
cupitis accipere. Maculas etiam vitae vestrae
quotidianis lacrymis abluite, ut post obitum vestrum
ad coeleste regnum possitis pervenire, et Regem
sanctorum in decore suo regnantem videre, ipso
praestante, qui in Trinitate perfecta vivit, et regnat
Deus per saecula saeculorum. Amen.