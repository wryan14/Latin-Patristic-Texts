SERMO OCTAVUS.
IN TRANSLATIONE SANCTI ISIDORI .  
 Non timebit domui suae a frigoribus nivis; omnes
enim domestici ejus vestiti sunt duplicibus (Prov. XXXI).
Anno ab Incarnatione Domini fere millesimo centesimo
quadragesimo septimo nuntius summi Regis,
videlicet angelus quem mittit Dominus in circuitu
timentium eum (Psal. XXXIII), unus ex eis qui semper
vident faciem Patris qui in coelis est (Matth. XVIII);
felici rumore nuntiavit in curia summi Imperatoris
qui imperat ventis et mari (Matth. VIII), parari, vel
potius reparari domum beati Isidori Hispalensis
quondam metropolitani episcopi intra muros urbis
Legionensis religiosorum clericorum ordini et inhabitationi.
Quo rumore suscepto, venerabilis Pater
Augustinus catholicae Ecclesiae doctor egregius,
gratulabundus et exsultans, dominum Isidorum inter
 confessores praecipuum nescio quid secum meditantem,
intuens, sic eum alloquitur: Quid est,
reverende frater, quod tecum volvis? Nunquid aliquid
de Scripturis exponendis meditaris? Sed in
hac patria spirituum, coelum, id est Scriptura non
extenditur sicut pellis (Psal. CIII), sed plicatur sicut
liber (Isai. XXXIV); nec plebes doctrina indigere
cognoscis, quia hic impletur illud quod scriptum
est: Non docebit vir proximum suum: omnes enim
cognoscent me a minimo usque ad majorem (Jer. XXXI).
 Cum autem, ut videtur, de regimine et dispositione
Ecclesiarum sollicitus sis, tamen de ea quae te spiritualius
 familiariusque contingit, decet ut solliciteris.
Loquor autem de ea, quae intra muros urbis
Legionensis thesaurum corporis tui continens,
religiosis clericis praeparatur inhabitanda.
Ad haec dominus Isidorus: Sollicitor, inquit, super
his; sed praecipue de indumentis Deo servientium
in domo illa clericorum; nam victui ipsorum jam
necessaria ex magna parte paravi, et reliqua sufficientius
praeparabo; sed terra illa non abundat vestibus.
Volo autem eos habentes victum et vestitum
iis contentos esse (I Tim. VI). Ad haec Pater Augustinus:
Et ego, inquit, providebo his filiis tuis
indumenta. Legitur autem apud Salomonem de muliere
 quadam, quod non timebit domui suae a frigoribus
nivis, et caetera. De qua et ibidem subditur:
Operata est linum et lanam (Prov. XXXI). Ad hunc
ergo modum ego his filiis et domesticis tuis vestem
duplicem ex lino lanaque contextam, superpelliceum
scilicet et capam, in quorum altero munditiam, in
altero volo humilitatem intelligi; quod ex ipsarum
quoque vestium colore et apparatu potest agnosci.
Nam corporis munditia candorem habet, et nigredo
vestis humilitatem repraesentat. Nosti etiam beatissimam
 Virginem Matrem Domini utroque specialiter
fuisse vestitam. Unde et de ea scriptum est: Gloria
Libani data est ei: decor Carmeli, et Saron (Isai.
XXXV). Et ipsa de se ait: Quia respexit Dominus
humilitatem ancillae suae (Luc. I). In apparatu quoque
harum vestium idem attenditur; nam vestis
linea multo labore et difficultate perficitur, non
usque adeo vestis lanea. Ad hunc modum munditia
corporis multo labore multoque conatu utiliter habetur
et custoditur, utpote cui resistit lex membrorum,
fomes, et languor naturae, stimulus carnis
quem pati se etiam Apostolus confitetur (II Cor. XII),
prava et fluxa consuetudo, exterior alienae cutis illecebrosa
tentatio, interior hostis incentiva suggestio.
 De lino autem planum est, quia primum a terra
avellitur, deinde in fasciculos colligatur, in lacum
demittitur, ad solem exsiccatur, quisquiliis et stupa
emundatur, per colum in fila redigitur, in glomos
complicatur, in telam extenditur et contexitur, tandem
inciditur et insuitur, et sic superpelliceum aptatur.
Linum enim de terra oritur, per quod candens
decor munditiae, et corporalis atque spiritalis
castitas designatur. Linum ergo primum a terra
avellitur, quia quicunque causa timoris et amoris
Dei munditiam castitatis habere desiderat, necesse
est ut primum terrenam ac saecularem conversationem
deserat, seque ipsum societati religiosorum
virorum conjungat, congruum est etiam inde corporaliter
 quisque recedere, ubi se meminit vitiis
deservisse. Plerumque enim dum mutatur locus,
mutatur etiam mentis affectus. Deinde linum in fasciculos
colligatur, quia oportet illum qui prius
carnaliter vivendo per illicitos actus defluebat, ut
vinculo divinae charitatis obstrictus sese intra sui
cordis hospitium recolligat. Linum post haec in lacum
dimittitur. Per lacum, quia semper est in imo,
compunctio cordis figuratur, quia sicut linum in
lacum mundatur et abluitur, ita peccator in lacrymis
compunctionis, quae cum profundo gemitu pectoris
oriuntur, a peccatis et vitiis mundatur atque
abluitur. Deinde ad solem exsiccatur. Deus est verus
Sol justitiae, a cujus calore nemo se potest abscondere,
scilicet ab ejus cognitione. Calore igitur
 aeterni Solis exsiccatur in homine illicitus humor
libidinis, quia illius succensus cognitione ac fervore
charitatis, statim recedit ab intentione pravi operis.
Mundatur etiam linum ab stupa et quisquiliis, quia
quilibet conversus, per poenitentiam mundatur ab
illicitis et supervacuis actionibus. Linum item per
colum in fila redigitur. Colum gestatur in sinistra,
fusum vero in dextera: et sicut descendunt fila de
colo, sic omnes actus servi Dei de praelati sui pendent
arbitrio, ita ut nihil ei agere liceat sine illius
consilio. Deinde in glomos complicatur, quia sub
imperio sui praepositi restringitur. Post haec in telam
extenditur et contexitur, dum jubente praelato,
foris et intus discurrendo, bona quae potest, operatur.
Tela tandem inciditur et insuitur, dum servus
 Dei perfecte mundum contemnit, visibilia despicit,
seque ipsum in contemplatione sui Creatoris introrsus
recolligit, quasi jam a tumultu praesentis saeculi
inciditur, et aeternae patriae civibus mente et desiderio
insuitur, hoc est innectitur, ut dulcedinem
coelestis regni, quam perfecte nondum potest, saltem
suspirando degustet, et sic superpelliceum totius
munditiae et honestatis aptatur, quia jam societati
perfectorum idoneus efficitur.
Jam per Dei gratiam, fratres, superpelliceum
habetis; sed tamen ovina capa adhuc indigetis.
Lanea et nigra vestis humilitatem insinuat religiosae
conversationis. Lana igitur primum tondetur, deinde
mundatur et abluitur, colo suspenditur, in fila redigitur,
texitur et insuitur, et sic capa perficitur.
 In lana Dei dona ostenduntur, quae nobis a Deo in
praesenti vita tribuuntur. Lana ergo tondetur, cum
propter Deum terrena substantia abjicitur. Lana
quasi mundatur et abluitur, cum largitione eleemosynarum
homo a peccatis mundatur. Unde illud:
Date eleemosynam, et ecce omnia munda sunt vobis
(Luc. XI). Colo lana suspenditur, dum summa vigilantia
attenditur, ne aliquid causa jactantiae, vel
inanis gloriae amore tribuatur. In fila redigitur,
cum discrete eleemosyna largitur. Lana contexitur,
quando operibus misericordiae studiose insistitur.
Tela praeciditur, cum jam voluntas habendi ab
animo perfecte excluditur. Tandem insuitur, cum
jam quilibet conversus de activa vita conscendens,
 relictis omnibus, vitae contemplativae inseritur atque
conjungitur, et sic regularis capa perficitur,
dum sibi a Deo per bonam operationem indumentum
aeternae gloriae promeretur.
Iterum beatissimus Augustinus sanctum alloquitur
Isidorum, dicens: Reverende frater, ecce
omnes domesticos tuos, sicut promisi, duplicibus
indumentis vestivi. Non ergo timeas ultra domui
tuae a niveis frigoribus, dum omnes domestici tui
vestiti sunt duplicibus. Primum eis aptavi superpelliceum,
quo significatur munditia mentis et corporis;
deinde capam ovina lana contextam, in qua
ostenditur innocentia vitae, et humilitas conversationis.
Tu igitur, venerande frater Isidore, eis
victualia sufficienter acquire, ut, dum vestibus
 abundant, sine indigentia Deo possint servire. Tibi
etiam competit eos monere, dum es praesens spiritu
et corpore, ut regulam sibi a me institutam cum
omni devotione studeant implere. Praedica etiam
illis, ut studiose spiritalibus inhaereant officiis, ne,
quod absit, terrenis delectati bonis, omnino careant
aeternis. Ad haec noster patronus sanctus Isidorus:
O reverentissime Pater Augustine, sic te decet eos
hortari, bene vivere. Omnipotenti Deo referimus
actiones gratiarum, qui te constituit Doctorem sanctarum
Ecclesiarum.
Ecce, fratres charissimi, per Dei gratiam a beato
Augustino sufficienter estis instructi, et regularibus
vestimentis, videlicet superpelliceo et capa,
dupliciter induti. In superpelliceo, sicut jam supradictum
 est, munditia mentis et corporis designatur.
Cavete igitur, fratres, ne subter superpelliceum
damnabilis lateat fornicatio. Mihi credite; superpelliceo
non induitur, quisquis fornicatione polluitur.
Quid prodest foris ante oculos hominum superpelliceum
ostendere aqua ablutum, et intus ante
oculos Dei portare corpus fornicatione pollutum?
Aut quid prodest foris in conspectu hominum demonstrare
munditiam vestis, et occultare intrinsecus
immunditiam fornicationis? Nihil celatur
ante Deum: videt occulta qui fecit abscondita:
Omnia nuda et aperta sunt oculis ejus (Hebr. IV). Vos
igitur moneo, dilectissimi, ne velitis esse sepulcra
dealbata, quae foris quidem apparent hominibus
speciosa, intus autem plena sunt ossibus mortuorum,
 et vermibus, atque omni spurcitia (Matth. XXIII).
Capa ex lana contexitur ovis, et ideo humilitatem
significat religiosae conversationis. Igitur,
charissimi, solerter praevidete, ne lupus lateat sub
ovina pelle. Unde Dominus in Evangelio: Attendite
a falsis prophetis, qui veniunt ad vos in vestimentis
ovium, intrinsecus autem sunt lupi rapaces (Matth.
VII). Lupus latet sub pelle ovina, quando sub habitu
regularis vitae latet simulatio, discordia, atque
invidia. Sub pelle etiam ovina lupus latet, cum
quilibet simulator sub specie religionis proximis
suis nocet. Lupus rapax est intrinsecus; qui exterius
 innocentiam simulando, non cessat, detrahendo,
murmurando, susurrando, comedere carnes
proximorum suorum in occulto. Habitum ergo
religionis, fratres, quem praetenditis specie, bonis
operibus implete. Non quaeratis aliud esse in occulto,
et aliud in publico. Concordet animus interius
cum religiosis vestibus. Concordet vita cum
lingua. Sanctus est habitus, sanctus sit animus.
Sancta sunt vestimenta, sancta sint opera vestra.
Habentes igitur, dilectissimi, victum et vestitum,
his contenti estote (I Tim. VI), et nullum apud vos
retineatis proprium. Procul dubio ipse facit furtum,
qui in commune habet omnia cum caeteris fratribus,
et apud se aliquid habet absconditum. Omnia
in commune cum caeteris fratribus possidere, et
 apud se aliud abscondere, quid est aliud nisi post
mortem seipsum poenis tradere? Qui in commune
habet cum caeteris fratribus victum et vestitum, et
aliud retinet absconditum, quid est aliud quam
manifestum furtum? Ergo, fratres charissimi, divitias
contemnite, paupertatem diligite, terrena
despicite, coelestia desiderate. Nihil superfluum
quaeratis, nihil apud vos retineatis, nihil abscondatis,
si ad communem societatem electorum Dei
pervenire desideratis ad quam vos perducere dignetur
ille, qui in Trinitate perfecta vivit et regnat
Deus per omnia saecula saeculorum. Amen.