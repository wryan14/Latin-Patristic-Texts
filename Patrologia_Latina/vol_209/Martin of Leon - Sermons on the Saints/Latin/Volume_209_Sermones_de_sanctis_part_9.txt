SERMO NONUS.
II IN TRANSLATIONE SANCTI ISIDORI.  
 Non timebit domui suae a frigoribus nivis; omnes
enim domestici ejus vestiti sunt duplicibus (Prov.
XXXI). Nuntius summi Regis, videlicet angelus
quem mittit Dominus in circuitu timentium eum
(Psal. XXXIII), unus ex eis qui semper vident faciem
Patris qui in coelis est (Matth. XVIII) felici rumore
nuntiavit in curia summi Imperatoris qui imperat
ventis et mari (Matth. VIII), parari, vel potius reparari
domum beati Isidori Hispalensis quondam
metropolitani episcopi intra muros urbis Legionensis
religiosorum clericorum ordini et inhabitationi.
Quo rumore suscepto, venerabilis Pater
Augustinus catholicae Ecclesiae Doctor egregius,
gratulabundus et exsultans, dominum Isidorum
Doctorem Hispaniarum, nescio quid secum meditantem
 intuens, sic eum alloquitur: Quid est, reverende
frater, quod tecum volvis? Nunquid aliquid
de Scripturis exponendis meditaris? Sed in
hac patria spirituum, coelum, id est Scriptura non
extenditur sicut pellis (Psal. CIII), sed plicatur, id
est involvitur sicut liber (Isai. XXXIV): nec plebes
doctrina indigere cognoscis, quia hic impletur illud
quod scriptum est: Non docebit vir proximum
suum, omnes enim cognoscent me a minimo usque ad
 majorem (Jer. XXXI). Cum autem, ut videtur, de
regimine et dispositione Ecclesiarum sollicitus sis,
tamen de ea quae te specialius familiariusque contingit,
decet ut solliciteris. Loquor autem de ea,
quae intra muros urbis Legionensis thesaurum corporis
tui continens, religiosis clericis praeparatur
inhabitanda.
Ad haec dominus Isidorus, sollicitor, inquit,
super his, sed praecipue de indumentis Deo servientium
in domo illa clericorum; nam victui ipsorum
jam necessaria ex magna parte paravi, et
reliqua sufficientius praeparabo; sed terra illa non
abundat vestibus. Volo autem eos habentes victum
et vestitum iis contentos esse (I Tim. VI). Ad haec
Pater Augustinus, et ego, inquit, providebo his
 filiis tuis indumenta. Legitur autem apud Salomonem
de muliere quadam, quod non timebit domui
suae a frigoribus nivis, et caetera. De qua et ibidem
subditur: Operata est linum, et lanam (Prov. XXXI).
Ad hunc ergo modum ego his filiis et domesticis
tuis vestem duplicem ex lana linoque contextam,
superpelliceum scilicet et capam, in quorum altero
munditiam, in altero volo humilitatem intelligi;
quod ex ipsarum quoque vestium colore et apparatu
 potest agnosci. Nam corporis munditia candorem
habet, et nigredo vestis humilitatem repraesentat.
Nosti etiam beatissimam Virginem Matrem
Domini harum vestium specialiter fuisse vestitam.
Unde et de ea scriptum est: Gloria Libani data est ei,
decor Carmeli, et Saron (Isai. XXXV). Et ipsa de se
ait: Quia respexit Dominus humilitatem ancillae suae
(Luc. I). In apparatu quoque harum vestium idem
attenditur: nam vestis linea multo labore et difficultate
perficitur, non usque adeo vestis lanea.
Ad hunc modum munditia corporis multo labore
multoque conatu utiliter habetur et custoditur, utpote
cui resistit lex membrorum, fomes et languor
naturae, stimulus carnis, quem pati se etiam Apostolus
confitetur (II Cor. XII), prava et fluxa consuetudo,
 exterior alienae cutis illecebrosa tentatio,
interior hostis incentiva suggestio.
De lino autem planum est, quia primum a terra
avellitur, deinde in fasciculos colligatur, in lacum
dimittitur, ad solem exsiccatur, quisquiliis et stupa
emundatur, per colum in fila redigitur, in glomos
complicatur, in telam extenditur et contexitur,
tandem inciditur et insuitur, et sic superpelliceum
aptatur. Ad hunc modum multo labore sudatur, ut
exeat ex carne rubigo ejus et tenax viscositas superetur,
cujus aculeos expertus est homo post peccatum,
ante motus aliorum peccatorum, cum coeperant
rivi concupiscentiarum per membra sine lege
diffundi, qui prius lege naturae tenebantur cohibiti,
ne inordinate erumperent. Unde erubuit nuditatem
 suam, et cucurrit ad umbram, ut obumbraret turpitudinem
suam (Gen. III). Vincendae hujus bestiae difficultatem
notat Apostolus dicens: Fugite fornicationem
(I Cor. VI): quae est vectigal, scilicet naturae,
et vos ipsos acrius et vicinius insequentem. Nam
omnis virtus hostis in lumbis ejus, et fortitudo illius
in umbilico ventris ejus (Job XL). Ista est Dalila, quae
dormit in sinu nostro (Judic. XVI), a qua custodire
claustra oris nostri praecipit propheta (Mich. VII),
nam nulla pestis efficacior ad nocendum, quam familiaris
inimicus. Augustinus: Ut ergo vestis nuptialis
praeparetur sponso, ut omni tempore candida
sint vestimenta (Eccle. IX) horum filiorum tuorum,
o frater Isidore, ne nudi ambulent; avellat primo linum
 a terra sordidae voluptatis, et carnalis colluvionis
abominatio, in fasciculos colligare procuret regularis
ordinis districtio, in lacum dimittat timor
supplicii, ad solem exsiccet superni vapor desiderii,
quisquiliis et stupa per contunsionem emundet carnis
maceratio, per colum in fila redigat supernorum
contemplatio, in glomos complicet frequens meditatio,
in telam extendat certa futurorum exspectatio,
contexat charitatis connexio, incidat regularis exercitatio,
consuat perseverantiae fortitudo. In primo
horum displicet homo sibi, in secundo abnegat seipsum
sibi, in tertio dimittit se infra se, in quarto
suspendit se supra se, in quinto cohibet se intra se,
in sexto excedit mente supra se, in septimo recolligitur
ad se, in octavo confortatur de se, in nono
 conjungitur et supra et circa se, in decimo roboratur,
in ultimo perficitur et consummatur. Nam cum
incipit homo cogitare intra se, quam brevis sit voluptas
quae famem sui patitur, et fastidio abjecta,
cujus subinde operiat, aut reddeat, aut poeniteat.
(Nam habet hoc voluptas omnis: stimulis agit furentes,
apumque par volantum, ubi grata mella fuderit,
stimulum relinquit in conscientia.) Cum haec,
inquam, meditatur homo, factus animal pronum et
deditum ventri et genitalibus, cui Deus
&nbsp;&nbsp;&nbsp;Os sublime dedit coelumque tueri
Jussit, et erectos ad sidera tollere vultus;
(OVID. Met. l. I.)exhorreat coenum sordidae voluptatis, et carnalis
volutabrum colluvionis abominetur, et sic linum
 a terra avellitur. Omne enim peccatum quodcunque
fecerit homo, extra corpus est; qui autem
fornicatur, in corpus suum peccat (I Cor. VI). Hoc
linum a terra avulserant quibus Apostolus dicebat:
Quem ergo fructum habuistis tunc, in quibus nunc
erubescitis? (Rom. VI.)
Consequenter cum disponit ascensiones in corde
suo (Psal. LXXXIII), ut intret in potentias Domini
(Psal. LXX), eligit magis abjectus esse in domo Dei,
quam habitare in tabernaculis peccatorum (Psal.
LXXXIII), et alligat se voto continentiae et districtioni
ordinis regularis. De hac colligatione planum est,
quia sic colligatur et adstringitur, ut fiat fasciculus
myrrhae; ut sit sicut Isaac colligatus ad aram, fasciculo
lignorum superpositus (Gen. XXII). Nam os
 habet, et non loquetur; oculos habet, et non videbit
(Psal. CXIII), et caetera, ut possit vere dicere:
Christo confixus sum cruci (Gal. II). Sed quia adhuc
inter duas molas molitur, quas prohibet Moyses loco
pignoris dari (Deut. XXIV); per inferiorem, quasi
linum in lacum dimissum, praeteritorum conscius,
et futurorum pavidus, timet supplicia pro praeteritis
quae commisit, et pro futuris quae potest committere.
Beatus enim vir, ait Salomon, qui semper
est pavidus (Prov. XXVIII). Et Psalmista: Initium
sapientiae timor Domini (Psal. CX). Nam timor supplicii
janua est regni. Sed quoniam inter haec supernorum
desiderio ardet vir desideriorum, desiderio
desiderans illud novum pascha manducare in regno
 Dei (Luc. XXII), et quasi holocaustum in ara altaris
incenditur: omnis in eo carnalis humor quasi ad
solem exsiccatur, ut quasi Deus in tympano collaudetur,
et assum tantum igni quidquid est de agno
Paschali comedatur (Exod. XII). Hoc igne ardebat
Jeremias dicens: Factus est quasi ignis exaestuans,
claususque in ossibus meis (Jer. XX). Et discipuli
dicentes: Nonne cor nostrum ardens erat in nobis?
(Luc. XXIV.) Et David: Concaluit cor meum intra me
(Psal. XXXVIII), etc.
Inter malleum quoque positus et incudem per carnis
macerationem contunditur, sed non frangitur.
Superfluis emundatur, necessariis non privatur, ut
si hostem insequitur, civis non exstinguatur secundum
illud Apostoli: Curam carnis ne feceritis in
 desideriis (Rom. XIII). Nam cum venter et genitalia,
sicut loco, ita sibi conjuncta sint vitio, venterque
mero exaestuans facile despumet in libidinem, nulla
potest efficacior ad servandam corporis munditiam
adhiberi medicina, quam parcimoniae deservire,
gulam cohibere, ventrem restringere, carnem macerare
ne effluat et resolvatur in turpem libidinem;
sicut Loth, quem Sodoma non vicit, vina vicerunt
(Gen. IX). Unde ait propheta: Peccatum Sodomae
fuit saturitas, et abundantia panis (Ezech. XVI). Primus
quoque parens per edulium ligni vetiti sua contra
se arma movit, expertus est, et fecit sibi perizomata
ad velandam turpitudinem, quam intellexit
(Gen. III). Princeps quoque cocorum muros Jerusalem
destruxit (Jer. LII). Unde Apostolus: Nolite
 inebriari vino, in quo est luxuria (Eph. V). Et Salomon:
Luxuriosa res est vinum, et contumeliosa ebrietas
(Prov. XX): quae etiam femora Noe denudavit,
et filio ridenda monstravit (Gen. IX). Itaque vinum
nec suo pepercit auctori. Haec quilibet melius legit in
libro experientiae:
Vina parant animos, faciuntque caloribus aptos.
Supernorum contemplatio subtilissima fila producit,
de quibus vestis philosophiae secundum Boetium
contexitur: ut quasi virgula fumi ex aromatibus
raptus in tertium coelum (Cant. III), audiat verba
quae non licet homini loqui (II Cor. XII).
Quae etiam complicat, et quasi in glomos recolligit
frequens meditatio, sicut legitur de gloriosissima
Virgine: Maria autem conservabat omnia verba haec,
 conferens in corde suo (Luc. II). Et Apostolus: Haec
meditare (I Tim. IV): ut vigilet ratio, ne dormitante
ostiaria Isboseth percutiatur in inguine, et moriatur
(II Reg, IV). Nam meditatio sermonum Domini
intellectum dat parvulis (Psal. CXVIII).
Mola vero superior, futurorum scilicet exspectatio,
telam in altum suspendit, ut dicat: Nostra conversatio
in coelis est: unde exspectamus Jesum Christum,
qui reformabit corpus humilitatis nostrae, configuratum
corpori claritatis suae (Philipp. III).
Verum texturam vestis charitas orditur et perficit,
ut sit vestis inconsutilis desuper contexta per totum,
quae non est scissa, sed sorte divinae praedestinationis
(Joan. XIX) contingit his quos praedestinabit,
 et praeelegit fieri conformes imaginis Filii sui
(Rom. VIII). Haec est vestis nuptialis. Beatus, qui
hanc servat, ne nudus ambulet (Apoc. XVI). De exercitatione
regularis ordinis in lectione, oratione, et
aliis quae sunt ex parte Mariae, quae optima praedicatur;
vel in instructione minorum, et operibus pietatis,
in quibus turbatur Martha et sollicita est
erga plurima (Luc. X); vos melius exercitati me magis
potestis docere, quam ab indocto aliquid discere.
Hanc vestem polymitam necesse est ut consuat
perseverantia, ut sit vestis talaris Joseph (Gen.
XXXVII), ut et offeratur cauda hostiae in sacrificio
Domini, vel potius in holocausto (Lev. VII). Qui enim
perseveraverit usque in finem, hic salvus erit (Matth.
X). Hoc superpelliceo, hac veste candida filii tui
 interius induantur: nam omnis gloria filiae regis ab
intus est (Psal. XLIV), ut sint candidi Nazaraei ejus
super nivem dealbati (Thren. IV). Ut autem perfecte
vallentur a frigoribus nivis, et ut vestiti sint duplicibus,
parabo etiam eis capam humilitatis.
Ut vero capa possit aptari, prius tondetur lana ab
animali, deinde in fila redigitur, tela texitur, pannus
coloratur, inciditur et consuitur. Detondet itaque
lanam ad parandam humilitatis capam propriorum
abrenuntiatio, in fila redigit regularis instructio,
telam texit obedientiae professio, pannum
colorat propriae infirmitatis consideratio, incidit
mortis recordatio, consuit retributionis certitudo.
Horum ergo primum expedit, secundum erudit,
tertium constringit, quartum deponit, quintum
 concutit, sextum erigit. Sane cum opes iperi fane,
id est superbiam gignere et nutrire consueverint,
sicut apparet in angelo, et in homine primo,
quorum prodiit iniquitas ex adipe (Psal. LXXII),
sicut crassitudo terrae erupta est super terram
(Psal. CXL).
Quasi tondetur lana ad humilitatis vestem texendam,
cum renuntiat homo propriae voluntati, propriae
possessioni, propriae libertati, propriae cogitationi,
ut dicat patri et matri, non novi vos. Et
sicut in tonsura animalis exoneratur animal, vermes
moriuntur, lana decerpitur; ita in renuntiatione
propriorum exoneratur camelus, ut possit per
foramen acus transire (Matth. XIX). Nam ipsa humana
felicitas multis amaritudinibus respersa est,
 quae acquiritur cum labore, habetur cum timore,
amittitur cum dolore (Matth. XIII). Unde et spinis in
Evangelio comparatur. Unde Apostolus: Qui volunt
divites fieri, inserunt se doloribus multis (I Tim. VI).
Vermes quoque sollicitudinis temporalis moriuntur,
et poenae gehennalis. Nam ut ait Salomon: Sicut
vermis consumit ligna, sic tristitia mentem viri (Prov.
XXV). Et Isaias ad Nabuchodonosor: Subter te sternetur
tinea, et operimentum tuum erunt vermes (Isai.
XIV). Et iterum: Vermis eorum non morietur, et ignis
non exstinguetur (Isai. LXVI).
In regulari instructione lana quasi in fila producitur
ad parandam humilitatis capam in silentio, quod
est cultus justitiae secundum Isaiam (Isai. XXXII),
 in oratione, et lectione, et reliquis, quae humilitatis
signa sunt, sicut est tonsura, frequens capitis
inclinatio, veniae petitio, et alterutrum confessio,
in communi usu omnium, in vilitate indumentorum,
in austeritate ciborum. Hanc lanam in
fila produci volebat Apostolus dicens: Omnia in
vobis honeste, et secundum ordinem fiant (I Cor. XIV).
Ad haec etiam suppetunt infinita Patrum exempla
tam in Veteri quam in Novo Testamento.
Telam autem humilitatis texit obedientiae professio.
Nam quid est quod tam sit effectivum et
conservativum humilitatis, quam loco Dei imponere
hominem super caput suum, et ita totum de
arbitrio pendere alieno? Ut sine superioris nutu
os habeat, et non loquatur: oculos habeat, et
 non videat: pedes habeat et non ambulet: manus
habeat, et non eas extendat etiam ad suscipienda
munera: et ideo victimis jure praeponitur obedientia
(I Reg. XV). In sacrificio quippe aliena caro,
in obedientia propria mactatur: quandoque etiam
usque ad sanguinis effusionem secundum illud:
Christus factus est pro nobis obediens Patri usque ad
mortem (Philip. II). Et ex contrario quoque melius
intelligitur quid de hujus laude sentiatur. Unius
hominis inobedientia morti addicit posteros et
proscripsit universos. Nam, ut ait Samuel: Crimen
ariolandi est nolle obedire, et scelus idololatriae nolle
acquiescere (I Reg. XV). Sola ergo est quae meritum
fidei possidet, obedientia. Ad hanc hortatur Apostolus,
dicens: Obedite praepositis vestris (Hebr. XIII).
 Pannum colorat colore nigro propriae infirmitatis
consideratio. Si enim consideret homo quid fuit,
quid est, quid erit; recolligit quia vile sperma, vas
stercorum, esca vermium: Quid ergo superbit terra,
et cinis? (Eccli. X.) Quid tenditur pellis morticina?
Unde superbit homo, cujus conceptio culpa,
Nasci poena, dolor vita, necesse mori?Cognosce te ipsum, cadaver putridum; e coelo
descendet γνῶθι σεαυτόν, id est cognosce te ipsum.
In omnibus viis tuis recordare novissima tua, et in
aeternum non peccabis (Eccli. VII). Et hoc est quod
pannum incidit ad cappam humilitatis consuendam.
Inciditur enim superbia, si consideratur conditio
mortis, cunctis imposita secundum illud:
 Pulvis es, et in pulverem reverteris (Gen. III); et
damnationis comminatio reprobis infligenda, secundum
illud: Detracta est ad inferos superbia tua
(Isa. XIV). Et illud: Sicut oves in inferno positi
sunt (Psal. XLVIII), etc.
Sed hanc capam consuit retributionis certitudo.
Si enim consideret homo quid sit ex se, quid ex
dono Dei, vel qualis et quis futurus ex retributione
Dei; fiunt homini justitiae suae quasi pannus menstruatae
(Isai. LXIV). Et hoc est, quod animalia
pennata deponunt alas suas, cum fit vox super
firmamentum, quod imminet capiti eorum (Ezech. I).
Hanc capam pastor Ecclesiae nos admonet consuete
dicens: Humiliamini sub potenti manu Dei, ut
vos exaltet in tempore visitationis (I Pet. V). His
 ergo duplicibus vestimini, charissimi, ne timeatis
domui vestrae a frigoribus nivis.
Haec autem frigora nivis mortalia sunt peccata,
et immissiones hostis antiqui, qui dicitur nix non
incompetenter. Sicut enim nix de coelo descendit,
et illuc ultra non revertitur, ita et diabolus
per superbiam de sublimibus corruens, non revertetur
ultra ad manum de qua excussus est. Et sicut
nix cum sit aqua, in aere violentia aquilonis induratur,
ita diabolus secundum Job induratus est
tanquam lapis (Job XLI), qui et aquilo dicitur frigidus,
scilicet et durus, nomine tantum dexter.
Unde in Canticis: Surge, aquilo, et veni, auster
(Cant. IV). Frigoribus hujus nivis refrigescit charitas
multorum, ut ait Dominus (Matth. XXIV).
 Et Salomon: Propter frigus piger noluit arare
(Prov. XX).
Ut ab his ergo domui vestrae ne timeatis, his
duplicibus vestimini, charissimi, ut conteratis duo
cornua illius cerastis antiquae prae aliis eminentiora.
De quo ait Job: In secreto calami dormit in
locis humentibus (Job XL). Et iterum: Huic montes
herbas ferunt (ibid.). Et: Ipse est rex super omnes
filios superbiae (Job XLI). Ista regina, hoc delictum
maximum, ista bestiola, quae plures interfecit de
exercitu Absalon, quam gladius David; haec vobis
maxime est etiam in bonis quae agitis formidanda et
cavenda. Nam
inquinat egregios adjuncta superbia mores.
Quae natione coelestis, mentes sublimium inhabitat
 sub cinere latitans et cilicio, prima a Deo
recedentibus, et ultima redeuntibus. Nam
Cum bene pugnaris, cum cuncta subacta putaris,
Quae post infestat, vincenda superbia restat.In curta manica quandoque et superbia longa. His
ergo duplicibus vestimini, ut non diploide confusionis.
sed stola geminae glorificationis induamini, ambulantes
cum Agno in albis (Apoc. III), facti sicut
angeli Dei, qui non nubent, neque nubentur
(Matth. XXII), per humilitatem quam nunc servatis
sessuri super sedes duodecim judicantes duodecim
tribus Israel cum eo qui vivit, et regnat cum Deo
Patre in unitate Spiritus sancti Deus per omnia
saecula saeculorum. Amen.<span class="text-blue-600 font-bold"