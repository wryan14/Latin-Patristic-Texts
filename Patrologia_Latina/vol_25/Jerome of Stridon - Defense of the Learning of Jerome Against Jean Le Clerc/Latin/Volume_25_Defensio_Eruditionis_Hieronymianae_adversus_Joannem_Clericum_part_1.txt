ADMONITIO.  
Innocentiae defensio, ut ait egregius orator, saepe multorum
improbitate interclusa respirat; neque veritas valet
apud plures, cum ex omni loco repulsa vi et gratia, locum,
ubi consistat, reperire non potest. Haec ego nequaquam
pertimui incommoda, doctoris maximi nunc causam dicturus
adversus Joannem Clericum, apertum Ecclesiae Catholicae
hostem, sanctorum Patrum contemptorem, Christi Dei
latentem inimicum, infensumque litteratis omnibus. Quem
enim eruditorum et maxime fidelium non moveant convicia
Quaestionum Hieronymianarum, quibus vir imperitissimus
errore tumens haeretico insectatus est sanctum, et immortale
illud ingenium? Quis ferat diutius virum summum
impune laedi ab infimo clerico; atque interpretem sacrorum
Bibliorum suis numeris absolutum contemni procaciter ab
inverecundo et sophista verboso? Hoc sane nec animo
Catonis mihi ferendum est, nec Ciceronis stomacho, quippe
cui nihil antiquius quam ut nomen Hieronymi summo semper
in honore sit; neque alicujus imperitiae subeat notam
propter hominem, qui inepte Minervam docet. Tantae igitur
causae cum summa voluntate, et exspectatione quamplurium
sodalium et omnium bonorum actor accedo, non ut
 augeam invidiam scriptoris haeretici vita atque libris
omnium jam opinione damnati; sed ut succurram Hieronymianae
laudi et existimationi, quam omnibus ex partibus
violare ac corrumpere pertentavit loquax ille criticus.
Equidem, ut de me confitear, cum multae mihi a Joanne
Clerico calumniae et in illis insidiae factae sint; numquam
tamen neque tantum me exspectatio accusationis meae et
judicium Eruditorum potest commovere, quantum istius
nefariae expostulationes, rixae, calumniae et insidiae, quas
uno tempore Hieronymo et Operum ejusdem editioni
nostrae novae facere conatur. Verum hoc nobis percommode
cadit, quod cum incredibili ejus audacia singularis
stultitia conjuncta est. Nam ut apertus in oppugnanda
summorum virorum (Origenem dico et Hieronymum)
existimatione fuit; sic in spe faciendi miraculum sui et
admirationem obtinendi perspicua sua consilia, conatusque
omnibus fecit. Neque vero antiquorum studia et eruditionem
pro nihilo duxisse contentus, audet insuper imperatorem
tuendae in republica litteraria libertati publicae
seipsum praeficere. Videor mihi, inquit, non meam, aut
aliorum, qui nominatim lacessiti sunt; sed non exiguae,
nec spernendae partis humani generis causam dicere.
 Aguntur enim hic jura naturae humanae, agitur communis
totius reipublicae litterariae libertas; quae violantur atque
opprimuntur ab iis qui ab aliquot saeculis contendunt a
litterarum studiosis nullo modo posse in dubium revocari
quod sanxerunt consensus et auctoritas priorum aetatum,
etc. Quaest. 3, pag. 46.
Ad decutiendum itaque jactantiam et arrogantiam ficti
hujusmodi vindicis libertatis, mendacia ejus imperitiamque
in medium profero: etsi enim ipsum numquam animi sui
poeniteat, ego saltem evertam hac defensione rationes
ejus, et opinionem falsam eruditionis quam copia librorum
editorum sibi fecit apud multos imperitos. Postquam vero
nomen sapientis ac eruditi assertum fuerit Hieronymo;
 pedem iterum conferam cum critico nostro, ut doceam
eum omnino fuisse destitutum judicio, fide, diligentia et
scientia in oppugnanda editione nostra Parisina operum S.
doctoris.