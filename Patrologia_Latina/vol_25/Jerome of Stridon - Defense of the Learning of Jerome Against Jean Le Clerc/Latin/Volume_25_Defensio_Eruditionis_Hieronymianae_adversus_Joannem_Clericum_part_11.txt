Annotatio nostra. 
 Addunt hoc loco vetustiora exemplaria quasdam Graecas
voces e quibus nullum sensum elicere potui: ΑΝΤΙΦΑΟΝΙΚΩΝ ΤΟΒΑΙΑ ϹΥΡΟΥϹΙΝ: nisi legendum sit, ἀντὶ φοινίκων τὰ βαΐα σύρουσι, id est, coram palmis ramos palmae trahunt.
Sensus est, si opusculum meum in Graecum transtuleris,
et imperitiae meae doctissimos viros testes facere volueris,
non secus facies quam illi qui ante arbores ramusculos afferunt;
unde merito dicam tibi illud Horatianum: In silvam
ne ligna feras. Haec quantumvis sibi cohaerere videantur,
non mihi multum arrident; tum quod sententia
perfecta sit absque his Graecis verbis, tum quia reperiuntur
codices mss. in quibus absunt hujusmodi voces: talis
est Sorbonicus, talis est Vaticanus num. 344. Denique nec
Erasmus, nec Marianus proverbii istius Graeci meminere
in suis editionibus: nescio an rei difficultate victi, an
potius defectu vetustiorum exemplariorum mss. quibus nos
abundamus, manifesto satis numine.
Lectorem aequum et prudentem rogatum velim, ut ad
praecepta Artis criticae perpendat haec mea verba, videatque
an Clericus noster veterum et Recentiorum judex
subtilis sit et callidus. Certe confidenter dicam, cunctasque
Grammaticorum leges et lexica Graeca citabo universa,
 ad probationem versionis meae, coram palmis ramos palmae
trahunt; ἀντὶ enim Graece sive ἄντα, Latine est coram, contra,
e regione, ἄντα ἰδὼν, ob oculos intuitus, contra respiciens;
ἀντία δέσποινης φάσθαι, coram domina alloqui. Sic igitur ἀντὶ φοινίκων, erit Latine e regione, coram, contra, ex adverso.
Τὰ βαΐα, ramos palmarum significare Evangelium quoque
docet. Σύρουσι denique apud Grammaticos omnes tertia persona
est pluralis verbi σύρω, traho; uti potest esse tertia
dativi casus, σύρουσι trahunt, et trahentibus. Ubi est ergo
imperitia linguae Graecae quam mihi Clericus objiciebat?
Jam si ad sensum attendamus Hieronymiani contextus,
quid magis congruit illi Horatiano In silvam ne ligna feras,
quam istud coram palmis ne trahas ramusculos ? Restat
itaque ut Critico nostro respondeam, Ut ut tu es, item
censes omnes esse. Gradiens namque stultus in via, omnes
alios stultos existimat et imperitos.
Sic quoque pag. 460 coarguit editionem nostram, dicens.
Secunda epistola est ad monachum Evangelum,
non Evangelium; Evangelius enim non dicitur, sed Evangelus,
prout analogia postulat, ut et usus . . . . Attamen
Martianaeus, pro solita sua sagacitate grammaticaeque
peritia, inusitatum usitato, analogiae contrarium ei consentaneo
 praetulit in hujus epistolae titulo, cum utrumque legeretur
in mss. Qua in re, non minus peccavit, quandoquidem
electio ex ejus arbitratu pendebat, quam qui
fingunt ipsi nomina Graeca contra linguae analogiam . . . . In
interpretatione vocis φιλεγκλήμων, qua utitur Hieronymus
initio hujus epistolae felicior non est; eam enim vertit
amatorem querelarum, sive querulum, eo quod praebeat occasionem
querelarum et controversiae, cum ἐγκαλεῖν sit accusare
et φιλεγκλήμων dicatur amans accusationum. Ac sane
Hieronymus agens de periculoso, ut loquitur, tractatu
eum, quamquam satis dure (nam vox de homine tantum
carpendi nimio studio laborante dicitur) φιλεγκλήμονα vocat,
quasi quaestionem, cujus solutio facile in erroris accusationem
incurrat.
In hac quaestione si non vocis et nominis Clerici habemus
analogiam, ingenii tamen ejus expressam tenemus ab
ipso similitudinem et subitam imaginem; est enim suo
 sensu vere φιλεγκλήμων, amans accusationum; et quidem
falsarum, ut liquet ex praesenti capitulo. Nam cum debuisset
gratias referre novae editioni propter restitutam
vocem genuinam et nomen Evangelii sive Evangeli, et
sublatum nomen Evagrii veterum editionum, subito immemor
beneficii ad convicia et mei accusationem descendit,
quasi praetulerim inusitatum nomen Evangelius usitato
Evangelus. Quam accusationem confutat prolegomenon
posterius nostrum in tom. II editionis novae, ubi haec scripta
leguntur: Epistolam ad Evangelum, sive Evangelium dedit
idem sanctus Doctor, etc. Ergo eodem tempore epistolam ad
Evangelum scribebat Hieronymus. In margine quoque hunc
habet titulum: Epistola ad Evangelum. Denique in ordine
chronologico epistolarum II tomi sic eam epistolam inscripsi
ad num. 17: Epistola ad Evangelum, de Melchisedec.
Hoccine est praeferre nomen Evangelius inusitatum
nomini usitato Evangelus? Hic etiam questus est Clericus!
queritur equidem φιλεγκλήμων noster, quod nomen suum interpretatus
sim querulum, sive amatorem querelarum;
magis illi arridet amans accusationum cum propter ingenium
proprium, tum propter imperitiam Graeci sermonis,
quam illi excutere necesse est ex Lexico Scapulae, pag.
730: Φιλεγκλήμων, amator querelarum, querulus; item delator,
 quadruplator. Liceat mihi cum talibus lexicographis imperite
Graecorum verba interpretari: Clericus solus sibi
sapiat et peritissimus videatur. Sed de Graecis quaestionibus
hactenus, ad Hebraicas veniamus.
IV. Quartum, necesse est editorem ac Illustratorem
Hieronymi linguae Hebraicae peritum esse; quod duplici
labore est comparandum. Prior est situs in accurata cognitione
grammaticae hodiernae, et rationis qua cum Rabbini,
tum recentiores alii interpretes vetus Testamentum
explicare solent. Posterior in examine ejusdem linguae
collatae cum linguis vicinorum Syrorum, Chaldaeorum,
Arabum, immo etiam remotiorum Aethiopum; ex qua collatione
non dubia lux affulget multis Scripturae sacrae
locis . . . . Sine duplici hoc labore, de translationibus veteribus,
adeoque de Hieronymiana judicare satis recte non
possumus. Utroque quidem hoc subsidio destitutus fuit
Erasmus, et de posteriore ne cogitavit quidem, ut nec
quisquam ejus aequalium, prius vero aliena opera supplevit,
ut ipse in Epistola ad archiepiscopum Cantuariensem
candide fatetur. Graeca, inquit, quae vel omissa fuerunt,
vel perperam addita, restituimus, quod idem fecimus et
in Hebraicis; verum hac sane in parte, quod minus nostro
 Marte poteramus, aliorum suppetiis praestitimus, praecipue
fratrum Amerbachiorum, quorum quidem auxilio libenter
sum usus, quod Hebraeorum litteras degastassem verius,
quam didicissem. At horum opera factum est, ut omnia
temere exigerentur ad rationem legendi Massoretharum,
characteribusque Hebraicis scriberentur, quae Latinis scripserat
aliter Hieronymus: quasi mendosum esset quidquid
a Massorethica lectione dissentiebat. Peccatum hoc
recte a Martianaeo passim notatum et emendatum est, quod
aeque libenter profiteor, ac ea noto quae minus recte ab
eo facta videntur. Verum Grammaticae Hebraicae ea cognitione
imbutus est, ut minus accuratis locutionibus Hieronymi,
in errores abducatur vix condonandos; ut cum censet
voces Hebraicas incipere a vocalibus, ac diphthongis,
ex loco Hieronymi perperam intellecto (ad lib. de Nominibus
Hebraicis col. 40). Idem etiam non semel invehitur
(in Comment. ad eumdem librum) in eos qui Hebraicis
vocibus significatus fuisse censent nunc nobis ignotos; nec
proinde damnandos Interpretes veteres, cum aliter verba
vertunt quam nunc solemus. Quod tamen usque adeo verum
est, atque ita demonstratum a viris doctis, ut ab harum
litterarum perito in dubium amplius nequeat revocari.
Exempli causa. Pro Philisthaeis LXX interpretes
 saepe habent ἀλλοφύλους, quod legere etiam est in lexico
Graeco Nominum Hebraicorum. Rationem hujusce translationis
cum non intelligerent ii, a quibus translata sunt
nomina Hebraica, seu Hieronymo antiquiores, seu ipse
Hieronymus, ad nescio quas alias coactas ac contortas etymologias
confugerunt; dum vertunt cadentes, sive ruina
poculi, aut cadentes potione, aut ceciderunt duo, quasi deducendum
esset ex naphal, cecidit, et schathah,
bibit, aut schthajim, duo. At nos alibi ostendimus
ex Aethiopica lingua petendam versionis rationem. Sed et
alia ejus rei exempla postea proferemus.
Multiplici hic, ut alibi, errore vagatur acimus Clerici. 1o
Censet cognitionem accuratam Grammaticae Hebraicae hodiernae
pernecessariam esse ad restitutionem Hebraicorum
verborum, quae passim admiscet Hieronymus: et paulo
post candide fatetur verba Hebraica in Operibus Hieronymi
fuisse penitus depravata, quia fratres Amerbachii
cum caeteris quorum opera usus est Erasmus, temere exegerant
 omnia ad rationem legendi Massoretharum, id est,
ad accuratam cognitionem grammaticae Hebraicae hodiernae,
quae tota pendet ex punctis vocalibus, mutatione
punctorum, et notis criticis eorumdem Massoretharum.
Hinc videat studiosus lector, quam fidem habere debeat
Critico usque adeo sibi parum constanti, ut evertat propria
manu in eadem observatione, quod conatur astruere.
2o Confitetur peccata editionis Erasmianae a Martianaeo
passim fuisse notata et emendata, cum dicere debuisset
semper et ubique: nullum est enim verbum Hebraicum in
operibus universis S. Hieronymi, quod ego non emendaverim
ac restituerim ad fidem quamplurium vetustissimorum
codicum manuscriptorum; et licet in hac parte
minae criticorum impenderent, ego succurri tamen et subivi.
Mihi itaque gratias ago, quod tantam restitutionem
in operibus S. Hieronymi procurare potuerim, in gratiis
aemulorum meorum ac multorum imperitorum. 3o Objicit
Clericus noster errores minime condonandos, in quos abducor
minus accuratis locutionibus Hieronymi, id est,
cum censeo voces Hebraicas incipere a vocalibus, ac
diphthongis propter locum Hieronymi perperam intellectum
col. 40, tom. II. De hoc loco jam supra dictum est,
ubi de Hebraica eruditione Hieronymi disputavimus. Sed
 miror criticum nostrum adhuc ignorantem aeque veterum,
ac recentiorum grammaticorum regulas, quibus evidentissime
probare possumus multa verba Hebraica incipere
a vocalibus. Nam ex veteribus Hebraeis grammaticis haec
apud Hieronymum leguntur lib. de Nominibus Hebraicis,
ad Gomorrhae nomen: Sciendum, quod G litteram in Hebraico
non habet, sed scribitur per vocalem ain . Incipiebat
igitur hoc nomen a vocali, non vero a littera consonanti,
, Omorrha. De diphthongis non minor est
consensus apud Graecos et Hieronymum, in vocibus quatuor,
Hiram, Histob, Hiras, et Hisboseth, de quibus idem
Hieronymus: Idcirco cum aspiratione haec nomina posuimus;
quia et apud Graecos et apud Hebraeos per diphthongum
scribuntur. Recentiores vero Grammatici nonne
saepius scribunt vav scourec, id est, vocalem sive diphthongum
u vel ou? Verbi gratia, Gen. I, 10, oulmicveh,
et congregationem aquarum scilicet, vocavit maria. Utque
doceam multa Clericum praecepta Grammaticae hodiernae,
audiat Thom. Dufour cap. 2, de Lectione, pag. 14: Denique
legitur (scheva) post motionem magnam, excipe initiale,
post quod non legitur, ut oüvno bissyllabum, etc.
 Est itaque vav vocis initiale, vocalis, sive motio magna,
quae a multis legitur ou, quasi sit diphthongus, ab aliis
autem ut simplex u vocalis. Secundum praecepta ejusdem
Grammaticae, syllabae finales in vocibus Eloah, 
Jeschonah, Maschiahh, trisyllabis, incipiunt a vocali
a, sive a patahh, quod Grammatici periti vocant usurpatum,
quia illius sonus auditur prius quam litterae consonantis
supra scriptae. Eodem modo nomen Dei proprium
quod numquam legi debet ut scribitur, habetque
puncta aliena, saepius in sacro contextu Hebraico legendum
est Elohe, Elohim, et Adonai; quamvis imperiti Clerici
hic legant Jehove, Jehovi, Jehova. Denique nomina
propria hominum, urbium et montium saepius incipiunt a
vocali littera, et hoc modo lecta visuntur, apud LXX intt.
et Hieronymum, Adam, Eva, Abel, Abraam, Ada, Our,
vel Ur, etc., quibus invictissime comprobamus imperitiam
Clerici nostri: accuratam vero cognitionem Grammaticae
hodiernae in Martianaeo Editore Hieronymi. 4o Impudenti
mendacio audet scribere Clericus me invectum esse in
eos qui Hebraicis vocibus significatus fuisse censent nunc
nobis ignotos, citatque Commentarium meum in librum
Nominum Hebraicorum. Ad calumniam improbi Scriptoris
 hujusmodi confutandam sufficere credo ea describere quae
leguntur tom. II editionis nostrae, col. 311 et 312. Hoc
igitur modo scribebam ante quinque vel sex annos.
Multa praeter haec objiciunt Hieronymo hodierni critiei
hebraizantes et criticorum gregales, quamvis Hebraicae
prorsus rudes ac imperiti. Horum argumenta collegit vir
clarissimus Ludovicus Ferrandus, de sacris litteris, et de
Hieronymo optime meritus. Is cum suscepisset provinciam
tuendae Hebraicae eruditionis Hieronymianae, undique conquisitis
argumentis quibus sancti Doct. impugnatur peritia,
satisfacere laudabili conatu sibi proposuit, et toto capitulo
3 sectionis 4 Disput. Prolegom. Summae Biblicae,
militare coepit adversus eos qui semper aliquid reprehendunt
in etymologiis, aut interpretationibus Hieronymi. At
nolunt plures in responsis viri laudati tamam pendere
maximi Scripturarum Interpretis, quia vix acquiescunt
mediae parti responsionum ejus. Quis enim, inquiunt non
pauci, aequo animo ferat vagas ac futiles in defensione
Hieronymi id genus responsiones, pag. 140 Sum. Biblic.
 Caeterae objectionis sextae interpretationes defendi, aut
excusari facile possunt: ad ignotas confugiendo significationes,
aut negligentes scriptores in culpa ponendo; addique
fortasse etiam possit lectionis varietas, quae in
causa fuerit, cur Antiqui interpretationes ab usu nostro
alienas adduxerint.
Vocis sonus, qui idem fere est in nominibus Hereb
et ; Cades et : Hieronymum altioribus
intentum, et forsitan properantem fallere potuit, ut
rebus in hujusmodi doctissimi quoque quotidie peccant.
Certe res confecta est, si nihil aliud afferamus in defensionem
Hebraicae eruditionis Hieronymianae. Sive enim
properando, sive altioribus intendendo falsus fuerit sanctus
Doctor, constans erit sententia apud eruditos, Hieronymum
saepius hallucinatum in suis interpretationibus et
nominum etymologiis. Deinde nullus est error tam manifestus,
nulla depravationis species quae non possit defendi,
modo confugiamus ad illa imperitiae diverticula, id est, ad
ignotas Hebraicorum nominum significationes, aut scriptorum
veterum oscitantem inscitiam. Praestat igitur novas
potius ac speciales supplere responsiones, quam hisce generalibus
assertionibus adhaerere quibus nec mediocriter
 docti satis acquiescere mihi visi sunt.
Haec sunt, candide lector, quae de significatibus, sive
significationibus vocum Hebraicarum nunc ignotis plena
fide scripsi et jam descripsi: tuum est probare sinceritatem
meam, et calumniam Clerici devitare, sive hujusmodi
gloriosum militem in Republica litteraria exauctorare:
Miles enim ille falsusque vindex publicae libertatis, partim
victoriae fiducia, partim ignominiae dolore ad omnem audaciam
contumeliae processit in suis Quaestionibus Hebraicis,
ascribens nobis propriam imperitiam, ac singularem invidiam,
qua in omnes invehitur acerbius. Caeterum, ne quid
eum fallat, multos fereque omnes censeo significatus fuisse
vocibus Hebraicis ignotos nunc Clerico nostro, qui afflatus
levi aura litterarum Graecarum atque Hebraicarum doctissimos
quosque veteres Scriptores despicatissimos habet,
atque eorumdem Editoribus insidias collocare non desinit.
V. Quinto loco, inquit, qui Hieronymum edere aggreditur,
debet LXX interpretes, et fragmenta aliorum diligenter
legisse et cum Hebraico codice comparasse, ut
possit de eorum collatione, quam saepe instituit Hieronymus,
recte judicare. Ea enim facultas non acquiritur lectione
Breviarii, aut suppletur subito ad Concordantias ac
Lexica perfugio; sed diuturna atque attenta Hebraici codicis,
 Interpretumque veterum lectione. Haec cum deesset
Joanni Martianaeo, multos errores propterea admisit, ut
postea liquebit, etc.
Quid nocuerit Breviarium Joanni Clerico nullus scio:
dolet tamen saepius, quod ego pensum hoc diligens ac religiosus
persolvam. At qua audacia nunc audet affirmare,
mihi non adfuisse facultatem diurnae lectionis Hebraici codicis,
interpretumque veterum? Nulla fere pagina est in
tomis tribus operum sancti Hieronymi jam editis, qua non
possit os improbum occludi. Certe nisi redoleret gloriolam,
totum opusculum tomi II, quod non minimam partem
Hexaplorum Origenis complectitur, revocarem in studiosi
lectoris memoriam. Neque vero colligere potui, propria
manu exscribere et adornare tot Fragmenta codicis Hebraei
et veterum interpretum Graecorum, absque attenta
et diurna horum omnium lectione. Ergo aut quidem
nemo, aut si quisquam, insipiens iste est Clericus sycophanta,
qui laborem meum calumniae ejus contra positum
neque vidit, neque intellexit.
Sed ad causam doloris Clerici nostri veniamus, quem
una annotatio ita pupugit, ut somnum ei ademerit, et
somniantes repraesentaverit Martianaeum simul et Bonfrerium.
 Imperitiam igitur suam ita tuetur. Verum Joannes
Clericus animadvertere non poterat quod somniaturus erat
Martianaeus, nec elon usquam est lectitatum aulon a
LXX int. non modo in Numeris et Deuteronomio, nusquam
, elon vertitur a LXX interpretibus αὐλὼν, sed ne in
universo quidem vetere Testamento. Decepit, ut videtur,
Martianaeum minus attenta lectio notarum Jac. Bonfrerii
ad librum de Locis, ubi conjicit αὐλὼν deformatum esse ab
; quod ita intellexit noster quasi a LXX interpretibus
hoc esset factum, qua in re graviter hallucinatus est.
Nam LXX interpretes aut appellative eam vocem sumpserunt,
pro nomine arboris, aut verterunt Ἥλων, ut Jud. IX,
37, etc. Haec animadversa esse a Martianaeo oportuit, antequam
 me imperitiae insimularet. Debuisset etiam; ut hoc
obiter dicam, emendatius recudere librum de Locis Hebraicis,
non lectori menda editionis Bonfrerianae passim
reponere, ut hic fecit, etenim prave habet utriusque editio
Αὐλῶν pro Αὐλὼν, et ἐπίμηκος pro ἐπιμήκης, ut Graecae linguae
non prorsus imperiti illico intelligent.
De voce itaque Αὐλὼν vel Αὐλῶν, et ἐπίμηκος pro ἐπιμήκης nostra
animorum hic concertatio est. Ac primum Αὐλῶν esse Hebraeum
nomen , non autem Graecum (ut quidam putabant
tempore sancti Hieronymi) manifestissime demonstrare
possum cum ab ipsis LXX interpretibus, tum ab
Eusebio atque Hieronymo. Id enim legimus cap. I, vers. 1,
Deuteron.: Haec sunt verba, quae locutus est Moyses omni
Israel trans Jordanem in deserto ad Occidentem prope
Rubrum mare, ἀναμέσων Φαρὰν, Τοφὸλ, καὶ Λοβὸν, καὶ Αὐλὼν, καὶ καταχρύσεα, inter Pharan, Tophol, et Lobon, et Aulon, et
aurifodinas. Non minus est nomen proprium loci Aulon hic
positum a LXX interpretibus, quam Pharan, Tophol, et
Lobon, inter quae loca Moyses sermonem habuit ad omnem
populum Israel in deserto. Sicut igitur ille ineptiret, qui
Pharan, Tophol, Laban et Haseroth negaret esse nomina
proprie Hebraica, ac nomina propria locorum: ita quoque
ineptire dicendus est, qui praefracte negat Hieronymo, Aulon
 pro Haseroth positum apud LXX non esse proprium
nomen hujus loci, et nomen Hebraicum. Idem probari potest
e libro de Locis Hebraicis; nam consilium Eusebii
est nomina propria Locorum edisserere: et quidem nomina
Hebraica, non autem nomina Graeca et appellativa; ex
quo onsectarium est Αὐλῶν in libro Locorum Hebraicorum
cesse proprium nomen et pure Hebraicum. Deinde id
ipsum docet Eusebius his verbis: Αὐλῶν, πεδιὰς μεγάλη ἐπίμηκος εἰς ἔτι καὶ νῦν καλεῖται, etc. Aulon, vallis grandis extensa
usque hodie appellatur. sive ut Hieronymus vertit, appellatur
autem vallis grandis, atque compestris in immensam
longitudinem se extendens: quae circumdatur ex utraque
parte montibus sibi invicem succedentibus et cohaerentibus,
qui incipientes a Libano et ultra, usque ad desertum Pharan
perveniunt. Suntque in ipso Aulone, id est, in Valle
campestri urbes nobiles, Scythopolis, Tiberias, stagnumque
propter eam: sed et Jericho, etc. Ex his proclive est colligere
Clericum nostrum asserentem Αὐλῶν esse nomen
Graecum et appellativum, simul lectori suadere velle,
illud nomen circumdatum esse montibus sibi invicem succedentibus;
in eoque nomine urbes nobiles positas esse,
quin et regiones per quas medius Jordanis fluit. Quae cum
 nisi ab insaniente affirmari possint, restat ut dicamus Aulon
nomen esse proprium cujusdam loci, ac nomen Hebraicum
suo ordine positum et edissertum ab Eusebio in
libro de Locis Hebraicis. De Hieronymo satis superque dixi
suis locis, id est, tomo II, col. 342, 344 et 345, et deinde
col. 394, in notis. Consulat qui voluerit, ego nolo jam actum
peragere.
At quid fiet editionibus Bonfrerii et Martianaei, qui scribunt
Αὐλῶν cum circumflexo; et ἐπίμηκος pro ἐπιμήκης? Dicetur
Graecae linguae non prorsus imperitis recte ita sese res
habere; quia Αὐλῶν in antiquis libris scriptum est ad distinctionem
nominis proprii Hebraei, et nominis αὐλὼν Graeci
appellativi. Deinde frequenter apud Graecos scriptores,
nomina quaedam adjectiva terminantur in os et in es, sic
ὀμβρηρὸς et ὀμβρήρης, pluviosus; ἐπίμηκος et ἐπιμήκης, extensus
in longum, etc., quae cur ignoret Clericus noster criticus,
mirari desino; cum ignoret nomen Aulon esse nomen
proprium apud Hebraeos aeque atque apud Graecos et Latinos,
Aulon, fons, vallis et mons Phrygiae magnae: Aulon,
oppidum magnae Graeciae; Aulon, urbs in ora Macedoniae,
etc.
VI. Sexto loco, inquit idem Clericus, diximus editorem
 atque interpretem Hieronymi oportere esse assuetum
tractandis mss. codicibus, sustinendisque omnibus periti
critici muneribus; quarum rerum sat clara specimina in
Martianaeo non videmus, quamvis nihil praeter mss. codices
loquatur.
Unicum postea subjicit exemplum, ut probet restitutionem
meam praefationis in omnes libros veteris Testamenti,
quae pretiosissimo fidei myro Domini discumbentis ungitis
caput, esse imperiti et infelicis critici. Vult enim, contra
sententiam etiam Erasmi, Hieronymum non allusisse ad
mulierem, quae effudit alabastrum unguenti pretiosi in
caput Domini discumbentis; sed ad mulieres quae myrrham
tulerunt ad sepulcrum. Adeo lepida est explanatio
sive cantio isthaec critici nostri, ut merito debeat perpetuis
monumentis consignari. Totam propterea describo ita positam
post annotationem Erasmi: At si attente verba
 Hieronymi legamus, videbimus eum multo directius, ut ita
dicam, respicere ad mulieres quae myrrham , tulerunt
ad sepulcrum Christi, quam ad eam, aut eas quae capiti
ejus accumbentis junguentum affuderunt. Perinde enim
loquitur ac si diceret: Nequaquam Salvatorem quaeritis in
sepulcro, quem mortuum myrrha ungatis, quemadmodum
mulieres Evangelicae fecerunt; sed myrrha vestra, ejus
viventis ungitis caput. Euge, Clerice, ad te pertinet Hieronymi
restitutio: omnes mss. codices gratias tibi agere
gestiunt: tu solus Artis Criticae scriptor unguentum fidei
pretiosissimum, scabiosi hominis myrrha commutare praevales.
Unum est quod magnopere timere debeas, contextum
scilicet praefationis Hieronymi ob oculos lectoris
positum; si enim ille apparuerit, illico non peritus criticus,
sed delirus paraphrastes censeberis. Parce itaque,
precor, libertati editoris, vindex ipse libertatis animorum
in republica litteraria, et lege iterum quod non intelligis,
aut certe intelligere noluisti in praefatione Hieronymi:
Sed et vos famulas Christi rogo, quae Domini discumbentis
pretiosissimo fidei myro ungitis caput, quae nequaquam
Salvatorem quaeritis in sepulcro, quibus jam ad Patrem
Christus ascendit, ut contra latrantes canes, qui adversum
me rabido ore desaeviunt, et circumeunt civitatem, atque in
 eo se doctos arbitrantur si aliis detrahant, orationum vestrarum
clypeos opponatis. Ego sciens humilitatem meam illius
semper sententiae recordabor: Dixi, custodiam vias
meas, etc.
 Quomodo Hieronymi verba attente legenti venire potest
in mentem, Hieronymum in iis multo directius respicere
ad mulieres, quae myrrham tulerunt ad sepulcrum
Christi, quam ad eam peccatricem quae in Evangelica
narratione Domini discumbentis capiti pretiosissimum unguentum
affudit? Hieronymus conceptis verbis docet Paulam
et Eustochium ungere caput Domini in coena discumbentis;
quia saepius Christi membris, id est, pauperibus
ministrabant ad mensam, et odore virtutum universam
Ecclesiam Christi replebant, juxta illud Evangelicum: Et
domus impleta est ex odore unguenti. Deinde asserit sanctus
Doctor easdem Christi famulas, nequaquam Christum
quaerere in sepulcro, quem ungerent myrrha, quia ipsis
jam Christus ad Patrem ascenderat. Quod vero affirmat
Hieronymus, negat Joannes Clericus; et quod negat Hieronymus,
affirmat idem Clericus. Alludit ergo Hieronymus
ad mulierem, quae effudit alabastrum unguenti pretiosi in
caput Domini discumbentis; et Evangelica voce delectatus
(ut notat Erasmus) maluit dicere μύρῳ, quam unguento.
Haec Hieronymus, atque editor ejus Erasmus, quibus ego
libenter subscripsi. Sed in fine hujus defensionis Hieronymianae
ad Clericum more meo alludens, dico Hieronymum
directius respexisse auctorem Quaestionum Hieronymianarum,
 quam quos carpebat his verbis: Ut contra latrantes
Canes, qui adversum me rabido ore desaeviunt, atque
in eo se doctos arbitrantur si aliis detrahant, etc.
<span class="text-blue-600 font-bold"