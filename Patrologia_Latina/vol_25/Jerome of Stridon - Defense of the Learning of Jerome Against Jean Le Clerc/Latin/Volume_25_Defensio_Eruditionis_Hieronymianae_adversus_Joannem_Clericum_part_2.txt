CAPUT PRIMUM.
De absoluta Hieronymi eruditione, deque imperitia singulari
Joannis Clerici. 
Quod erat optandum maxime ad confirmandam omni
ratione eruditionem linguarum Graecae, Latinae et Hebraicae
in S. Hieronymo, id non humano consilio, sed prope divinitus
datum atque oblatum hoc tempore nobis videtur.
Inveteravit enim jam opinio Ecclesiae Dei perniciosa apud
simplices quosdam catholicos ac linguarum Orientalium
rudes imperitosque, Hieronymum ex sese non satis calluisse
sermonem Graecum vel Hebraicum, sed semper
Graecis et Judaeis usum esse familiarissime interpretibus,
quorum ope ex parte didicerat ipsorum idiomata, et ea
quae in commentariis suis, praesentibus amicis et posteris,
nobis tradere curavit. Indoctam hujusmodi opinionem et
iniquam suspicionem ex hominum animo evellere tentaveram
annotationibus quamplurimis et commentario singulari
in librum Hebraicorum Nominum; sed nunc Joannes
 Clericus, vir et oratione insuavis et minime moderatus,
officium meum vehementius et studium etiam fregit quodammodo:
spoliavit enim disputationem nostram suo
decore, imbecillamque reddere speravit, quod praefracte
negare ausus sit perfectam fuisse in Hieronymo linguarum
peritiam. Adduco itaque hominem cum suis quaestionibus
Hieronymianis, in quo reconciliare existimationem Hieronymi
si forte amissam, redire in gratiam cum studiosis
amicis, satisfacere possum aemulis atque benevolis. De quo
si lectores prudentes severe, religioseque judicaverint,
auctoritas eruditionis absolutae, quae in Hieronymo remanere
debet, haerebit: imperitiae autem argumenta et indicia
in Clerico nostro perpetuum defixa manebunt.