§ 1. De Graeca eruditione S. Hieronymi. 
Sermonis Graecorum notitiam invidet Hieronymo Joannes
Clericus, propter nonnulla verba Chronici, et libri
Locorum Eusebiani, quae, quamvis minime obscura, evertit
Hieronymus interpretatione sua, non Latine convertit;
si hoc concedimus nauseanti stomacho clericorum, et
Josepho Scaligero petulanter et praeter decorum insultanti
caeteris omnibus scriptoribus. Sed pergamus ad
 argumenta quibus summi viri illi Hieronymum impugnant,
et linguae Graecae peritiam in eo mediocrem, vel nullam
fuisse contendunt.
I. Ne inquirenda sint, inquit Clericus, neve ab iis qui
non quaererent, incredibilia videantur quae sunt nobis
dicenda, nonnulla hic subjiciemus exempla, nam omnia
colligere longum esset; sed ea seligemus, ex quibus
manifesto liquebit, non esse temere fidendum Hieronymo
Graeca vertenti. Sane, inquit, Scaliger, si quis hodie ita,
ut fecit Hieronymus, Graeca verteret, non dico ab alienis,
sed ut Actaeon a suis canibus mordicus discerperetur. Nos
particulatim proferemus aliquot periodos prooemii Eusebiani
in Chronicum Canonem, subjecta versione Scaligeri,
 deinde Hieronymi, ut possint inter se conferri: Μωῦσέα γένος Ἑβραῖον προφητῶν ἁπάντων πρῶτον ἀμφὶ τοῦ Σωτῆρος ἡμῶν . . . ἀμφί τε τῆς τῶν ἐθνῶν δι` αὐτοῦ θεοθεογνωσίας χρησμοὺς καὶ λόγια θεῖα γραφῇ παραδεδωκότα,
etc. Hoc est, interprete Scaligero: Mosen genere
Hebraeum, qui prophetarum omnium primus de Salvatore
nostro, de Christo, inquam, et de ea quam gentes per eum
adeptae sunt, Dei cognitione, vaticinia et oracula divino
scripto tradidit, etc. Audiamus nunc Hieronymum: Moysem
gentis Hebraeae, qui primus omnium prophetarum, ante
adventum Domini Salvatoris, divinas leges sacris litteris
explicavit. Temporibus Inachi fuisse, eruditissimi viri
tradiderunt, etc. Nulla fuit ratio Hieronymo mutandi sensum
verborum ἀμφὶ τοῦ, etc. παραδεδωκότα, nisi quod ea non
satis intelligeret, nam non paulo melior est sensus Eusebii,
et facile potuit eleganter Latine exprimi; ita ut nullus
supersit locus excusationi Hieronymi, petitae ex dissimilitudine
linguarum. Nec paraphrasin habet verborum Eusebii,
sed alium sensum, eumque, ut dixi, cum Eusebiano
minime conferendum. Ita Joannes Clericus. Quaest. 3,
pag. 52 et seqq.
Quod in isthac objectione observat post Scaligerum Joannes
Clericus, in se expletum imprudentes voluerunt ambo
illi critici; ab eis enim, ut Actaeon a suis canibus, mordicus
 discerpitur Hieronymus, qui iniquos objurgatores vocat
canes suos: Quapropter audiant, inquit, canes mei. Praef.
in Job. Et praefatione in translationem suam Latinam Eusebii
Chronicorum: Nec ignoro, multos fore qui, solita
libidine detrahendi omnibus, quod vitare non potest nisi
qui omnino nihil scripsit, huic volumini genuinum dentem
infigant, etc. Calumniantur itaque Scaliger et Clericus
Hieronymum interpretem prooemii Eusebiani in Chronicum
Canonem, et ejus translationem arguunt; quia non attendunt
hoc loco mutatum fuisse in meliorem sensum Eusebii
contextum, et sublatam vel contradictionem, vel ambiguitatem
verborum Graecorum, quae manifesta nobis esset et
explorata, si Latina translatio pure fuisset litteralis. Mosem
dicit Eusebius, primum prophetarum omnium, qui de
Christo et gentium vocatione oracula divina tradiderit:
quae sententia videtur profecto contraria iis quae de Abraham
dicuntur et patriarcha Jacob cum in priore, tum in
posteriore libro Chronicorum. Nam de Abrahamo scriptum
legimus: Primo omnium prophetarum ei verbum Dei, cum
in figura apparuisset humana, vocationem gentium pollicetur,
quam in nostrum tempus sermo Christi deduxit ad
finem per Evangelicam in omnes gentes praedicationem.
 De Jacob autem idem Eusebius dicit: Jacob centesimo
quadragesimo septimo aetatis suae anno diem obiit, prophetans
de Christo et de vocatione gentium. Si Abraham primus
est omnium prophetarum, et Jacob ante Moysem prophetavit,
sive divina edidit oracula de Christo Domino ac gentium
per eum vocatione; quomodo sibi constans est Eusebius,
docens Mosem primum esse prophetarum omnium,
qui de Salvatore et Evangelica praedicatione oracula et
vaticinia tradidit? Possumus equidem hac exceptione
Eusebium, excusatum dimittere, quod dixerit haec a Mose
scripto fuisse tradita; at simplex lector, nescius illius exceptionis
faciendae, multa deprehendet in recitatis testimoniis
sibi contraria nec satis cohaerentia. Commodius igitur locum
mutavit Hieronymus, non interpretis, sed scriptoris
functus officio, ut Mosem Judaeorum legislatorem suo proprio
vocabulo nominaret, dicens: Moysen gentis Hebraeae,
qui primus omnium prophetarum, ante adventum Domini
Salvatoris, divinas leges sacris litteris explicavit, Inachi
fuisse temporibus, eruditissimi viri tradiderunt. Haec sane
ex judicio, non aemulationis studio, aut ex odii praesumptione
expendere debuit Joannes Clericus, ne diceretur
ei: Unde putabam bene mereri de Latinis meis, et nostrorum
 ad discendum animos concitare; inde in culpam vocor.
Verum ut ad compendium responsionis veniam, pernecessaria
fuit ratio Hieronymo mutandi sensum verborum ἀμφὶ τοῦ, etc., quae quia perfecte intelligebat, noluit in Latinum
sermonem convertere. Unde nullus superest locus calumniae
Clerici petitae ex dissimilitudine Graecorum verborum
Eusebii, et Latinorum Hieronymi, cum prudenti lectori
compertum sit Graeca fuisse mutata, ut sensus commodus
et dilucidior inveniretur in Latina interpretatione, qui
obscurus et ambiguus habebatur in origine Graeca.
II. Sequuntur haec apud Eusebium, inquit Joan. Clericus:
In praesenti quidem opere, temporibus in unum collatis,
annorum uniuscujusque gentis numeris invicem ex adverso
inter se oppositis Chronici Canonis opus confeci, Χρονικοῦ Κανόνος σύνταξιν ἐποιησάμην. Legamus nunc Hieronymum, qui
multo obscurius, nec tam Latine, dum haec verba interpretatur,
ne sensum quidem eorum reddidit: In praesenti
 autem stylo eadem tempora contra se invicem ponens, et
singularum gentium annos dinumerans, ut quid cuique
coaetaneum fuit ita curioso ordine coaptavi. Videtur credidisse
σύνταξιν esse ordinem, cum sit idem ac σύνταγμα, et
hoc opus significet; pro cujus titulo numquam maluisset
dicere curiosum ordinem, si Graeca verba assecutus esset;
at certe, ut habet Scaliger in hunc locum, non intellexit.
Non potuit Criticus noster manifestius imperitiam suam
prodere, quam cum illam Scaligerianae tamquam pedissequam
adjunxit. Volunt illi Hieronymum non intellexisse
Eusebium, quia ipsimet nec Graeca Eusebii, nec Latina
Hieronymi intelligere studuerunt. Quid enim apud eruditos
atque studiosos lectores aliud esse potest Canon Chronicus
Eusebii, quam series temporum contra se positorum,
et curiosus ordo regnorum ex adverso inter se oppositorum,
ut quid cuique coaetaneum fuerit uno intuitu percipiatur?
Perfectissime ergo intepretatur Hieronymus, et
pura Latinitate donat verba Graeca Eusebii, dicens: In
praesenti autem  stylo, eadem tempora contra se invicem
ponens . . . curioso ordine coaptavi. Stylum vocat Canonem
Chronicum, quia per stylos, id est, columnas, liber hic est
dispositus, et curioso ordine coagmentatus, sive apta dispositione
 temporum descriptus. Non igitur pro titulo Canonis
Chronici voluit dicere curiosum ordinem, ut falso
objicit calumniator Clericus: sed Chronici Canonis syntaxim,
interpretatur seriem et ordinem curiosum temporum
per columnas contra se invicem positorum. Pudeat
proinde pedissequum Scaligeri et alienae et propriae imperitiae,
qui sibi passus est persuaderi σύνταξιν et σύνταγμα
non significare seriem rerum in unum collatarum, ordinem,
compositionem, sive etiam in classes distributionem.
Quod perinde est ac si dicerem Canonem, ut facile mihi
concedent qui Graece sciunt atque Latine.
III. Ne quid praetermittam eorum quae objiciuntur a
Clerico, meminisse juvat quaestionis hujusmodi positae
numero 6, pag. 54. Sed quare verba, Ego autem, qui
nihil prius habeo veritate, rem accuratius investigare decrevi;
quare, inquam, haec verba vertit: Quae cum ita se
habeant, necessarium duxi veritatem diligentius persequi?
Nam falsum est Eusebium concedere Porphyrio rem ita se
habere, etc.
Si hujus quaestionis exspectasset explicationem ab aliquo
Hieronymi lectore studioso, numquam tam aperte ineptire
potuisset Clericus noster, ut putaret Eusebium Latinum
 concedere Porphyrio, Semiramidem fuisse post Mosem;
atque eumdem Mosem annis pene 850 Trojano bello seniorem
habendum. Verba quae cum ita se habeant, non ad
Porphyrii opinionem referenda sunt, sed ad dissonantes
sententias Christianorum et ethnicorum de Mosis aetate et
antiquitate, ut sit sensus: quae cum ita se habeant, et
diversae sint eorum sententiae, necessarium duxi diligentius
veritatem persequi, sive rem accuratius investigare decrevi.
Hunc sensum habet Eusebius tum apud se, tum
apud Hieronymum ejusdem intepretem; alienum vero
atque absurdissimum apud Hieronymi criticos sycophantas
Scaligerum et Clericum.
IV. Sequentia verba non minus depravata contendit
Clericus: Cum autem apud Hebraeos, diversas temporum
observassem editiones, alteram quidem redundantem, alteram
vero deficientem, hanc secutus sum. Nihilominus et sic
quoque Hebraeorum progenitorem Israelem, a quo Judaicae
gentis duodecim tribus Israelis nomine censentur, Inacho
quem primum Argis regnasse Graeci prodiderunt, tempore
aequalem fuisse reperi. Pro quibus haec habet Hieronymus
a mente Eusebii aliena, nec perspicuitate, aut elegantia,
aut etiam ipsa re laudanda: Neque me fugit in Hebraeis
 codicibus dissonantes aetatum annos inveniri, plusque vel
minus, prout interpretibus visum est, lectitari; sequendumque
illud potius, quod exemplariorum multitudo in fidem
traxit. Verum utcumque quis volet, computet, et reperiet
Inachi temporibus quem primum Argis regnasse aiunt,
Patriarcham fuisse Israelem, a quo duodecim Judaeorum
tribus Israelis vocabulum sortitae sunt. Recte animadvertit
Scaliger, neque tale quidquam scriptum ab Eusebio,
neque eam ejus fuisse mentem. Hoc nimirum volebat
episcopus Caesariensis, in sacris Judaeorum libris, duplicem
annorum rationem inveniri: alteram longiorem, quae
est LXX interpretum; alteram breviorem, quae Codicum
Hebraeorum ejus aevi fuit, et quam licuit Eusebio, praesertim
ex Aquila, Symmacho, et Theodotione, cognoscere.
Se vero hanc posteriorem secutum; nec tamen ex hoc
calculo Inachum esse antiquiorem Israele. Est quidem hic
paralogismus, ut animadvertit Scaliger, sed est deterior
 ratiocinatio Hieronymi, qui vult, quemcumque calculum
sequamur, rem eamdem constare. Praeterea reliqua omnia
sunt inania.
In quo sit Eusebii paralogismus ego nullus video; in quo
sit Hieronymi pejor ratiocinatio nec video, nec videre possum,
si sapio. Volebat Eusebius in sacris Hebraeorum
codicibus dissonantes aetatum inveniri numeros: longiorem
apud LXX, breviorem in fonte Hebraico; se vero minorem
hanc summam secutum; nec tamen ex hoc calculo breviori
Inachum esse antiquiorem Israele, a quo duodecim Judaeorum
tribus Israelis vocabulum sortitae sunt. Quid in
verbis Latinis Hieronymi alienum ab hac mente Eusebii
vel illi contrarium reperiri possit nequaquam intelligo.
Quamvis enim Graeca ad verbum non fuerit interpretatus
Hieronymus, et de suo nonnulla addiderit, nihil tamen
scripsit contra mentem Eusebii; quia discrepantes fatetur
in sacris Hebraeorum libris annorum summas et numeros;
nec breviorem calculum respuit quem secutus est Eusebius:
sed juxta ejusdem mentem Inacho aequalem facit
Jacob patriarcham. Haec facile animadvertere potuisset
Clericus noster, nisi pingui Minerva fuisset praepeditus,
et calumnias calumniis cumulare voluisset.
V. Quod addunt ex eodem Prooemio redarguentes constanter
 Hieronymum, quia dixerit manifestum esse Semiramidem
et Abrahamum contemporales fuisse, putant nobis
approbare hoc argumento: Male manifestum dicitur quod
ad Eusebium usque nemo prodiderat, nemo crediderat,
nondum probatum fuerat, nondum concessum.
Quasi vero probatione indigeant quae a nemine negantur,
et multa per se non manifesta sint in Historiae monumentis,
quae ex sola lectione fidem obtinent. Manifestum
erat igitur historica fide, et comparatione diversorum
monumentorum historicorum, tum Hebraeorum, tum caeterarum
gentium, Semiramidem et Abrahamum genere
Chaldaeum eadem aetate vixisse, et celebres exstitisse.
VI. Haec satis superque essent, inquit Clericus, si res
nobis esset cum hominibus, qui tam severi essent censores
dudum mortuorum, quam sunt iniqui judices viventium.
Sed horum causa, subjiciemus adhuc unicum locum ex
Chronico, ad Num. 1250, in quo versio Hieronymi est a duobus
summis criticis merito castigata, ubi de Poeta, qui non
amplius exstat: Arctinus, inquit, qui Aethiopidam composuit,
et Ilii Persin. Est in Graeco Ἰλίου Πέρσιν, hoc est, Trojae
excidium, ut ostendit Jos. Scaliger. Quare ita debuit
verti; sed vocem rariorem Πέρσιν non intellexit Hieronymus.
 Vide et Claudium Salmasium, pag. 600. Exercit. Plinianarum
Ed. Ultrajectinae.
Quid est, quaeso, calumniari et desipere, si hoc non est?
Asserit Clericus versionem Hieronymi, scilicet Ilii Persin,
a summo critico Jos. Scaligero merito castigatam ad Num.
1250. Jamvero locum recitatum revolvens, haec tantummodo
lego apud Scaligerum: Et Ilii Persin. Ἰλίου Πέρσις
idem, quod Ἰλίου ἄλωσις. In caeteris, quae numero 1250
dicuntur, altum de Hieronymo et ejus versione silentium.
In manifestissimo itaque mendacio hic deprehendimus
calumniatorem Clericum, et deinde in triplici imperitia,
quae profecto veniam non meretur apud eos etiam, qui ei
parcere maxime student. Somniavit ergo primum vocem
Πέρσις, quae significat excidium et eversionem, esse vocem
rariorem; cum ipsa haec vox reperiatur in Lexico Scapulae
puerorum manibus trito, et usitata consuetudine recepto.
Ignoravit secundo Clericus noster antiquorum Scriptorum
morem, quo voces Graecas usurpabant saepius in opusculorum
inscriptione, sicut Varro secundo Rerum rusticarum:
Sed bono animo es, inquit, non minus satisfaciam tibi, quam
qui Bugoniam scripsit. Sciebat haud dubie eruditissimus
Varro Βουγόνους et Βουγενεῖς, apes dictas a poetis; Bugoniam
 tamen Latine non expressit, quia apud eruditos homines
usitatiora erant in librorum epigraphis propria nomina
Graeca, quam Latina translata. Hunc morem secutus Hieronymus
in Graecorum opusculis propria inscribit nomina,
Ilii Persin: περὶ Ἀρχῶν Origenis; De visione τετραπόδων, et
sexcenta his similia quae nemo, praeter Clericum, ignorare
et calumniari potuit. Tertium denique imperitiae Clericanae
argumentum sumitur ex eodem Eusebii prooemio, e quo
calumniandi sumpsit exordium ipse Joannes Clericus; nam
manifestum nobis est et exploratum, intellexisse Hieronymum
vocem Graecam Πέρσιν, eique congruam aptasse
versionem Latinam, cum hoc modo sit interpretatus in
prooemio Eusebiano in Chronicum Canonem: Post quos
facta est Trojanae urbis eversio, quam Homerus longo
sequitur intervallo. Hic igitur Ἰλίου, intelligit Trojae excidium,
seu eversionem; uti supra Πέρσις μέχρι τῆς Ἰλίου ἁλώσεως,
in linguam nostram verterat, usque ad Trojae captivitatem.
Pudeat proinde amicum, et laudatorem quemcumque critici
nostri Clerici, tantam in eo imperitiam non deprehendisse,
 nec Doctoris Hieronymi causam intrepide contra
eumdem haereticum suscepisse defendendam.
Praeter jam recensita atque confutata, nihil aliud objicere
potuit Clericus e duobus libris Chronicorum Eusebii,
ut ostenderet Hieronymum linguae Graecae fuisse imperitum.
Unde conjicere nobis licet summam hujus idiomatis
peritiam adeptum esse sanctum Doctorem, quippe qui a
reprehensoribus suis in nullo fuerit errato deprehensus.
Caetera porro a pagina 59 usque ad paginam 63, cum sint
merae calumniae Clerici verbis diffluentis, risu a nobis
excipiuntur, quia nihil illo infantius dum ait pag. 62: Sunt
qui suspicari queant eum, callida excusatione, imperitiae
peccata in festinationem voluisse conjici. Certe si verum
dicere velimus, non abhorret ea ars ab ingenio Hieronymi,
quod totum fuit ad jactantiam et dissimulationem compositum.
Quod cum sit stomachose ac proterve scriptum a Clerico,
aliis illud indignum, aliis ridiculum videbitur. Ridiculum
iis, qui istius Criticam in veri tuitione, in testimoniorum
fide, in difficultatum probatione, non in perpetuitate
calumniae positam arbitrabantur: indignum iis, qui altius
perspiciunt, et Quaestiones Hieronymianas ad fidem Ecclesiae
corrumpendam spectare non dubitant. Sed pergamus
ad reliqua, quae proprio marte sic explere voluit Clericus.
 VII. Quod si quis tamen putet lapsum fortasse esse
festinatione, in eo libro convertendo, Hieronymum, suscipiat
in se laborem conferendi cum Graecis versionem
Latinam libri alterius ejusdem Eusebii, de Situ et Nominibus
Locorum Hebraicorum, videbitque passim Bethlehemitam
Solitarium majoris peritiae aut diligentiae in eo opere
specimina non edidisse. 1o Ad primam vocem Ararat, dixerat
Eusebius, ferri adhuc monstrari in montibus Armenia
reliquias arcae, δείκνυσθαι λείψανα τῆς κιβωτοῦ, hoc est reliquias
ligni, ut liquet manifesto ex mediis ac postremis paragraphi
verbis. Quare ergo Hieronymus vertit vestigia, voce
incommoda et obscura? Quare postea monumenta, ac tandem
simpliciter ligna? Quae ratio fuit obscurius loquendi,
cum clara vox suppeteret? 2o Ipse Martianaeus notavit
συνευωχεῖσθαι male verti paulo post gaudere, cum sit epulari
cum aliquo. Sed Hieronymus rationem habuit etymologiae
ab εὖ et ἔχειν, bene habere, quae ratio interpretandi fallacissima
est, nec hominis admodum periti. 3o Ibidem male
ἀποβατήριον, exitus, vel egressus, vertitur, quasi esset ἀπόβασις.
Est autem locus in quem fit exscensio, seu exscensorium,
si ita loqui licet. Alioquin ἀποβατηρία est κλίμαξ νεὼς, ut docet
Hesychius, hoc est, scala per quam e navi fit exscensio.
 4o In verbis Nicolai Damasceni, ubi meminit montis Baridis,
quare omittitur vox μέγα, quae antecedit ὄρος, et mons
simpliciter dicitur, cum sit necessaria? Non imperitiae hoc
est, sed negligentiae. 5o Postquam idem scriptor dixit
famam esse in montem Barim multos, tempore diluvii,
confugisse, addit: et quemdam vectum arca ad jugum
appulisse, et reliquias lignorum diu servatas. Fuerit fortasse
hic vir, de quo Moses Judaeorum legislator scripsit.
Manifestum est respici ad Noachum, cujus, tametsi solus
memoratur, tamen non excluditur familia. At haec minime
intelligens Hieronymus, plurali numero loquentem inducit
Nicolaum: alios vero in arcae alveo supernatantes, etc.
Si ad rogata Clerici minutatim interrogantis respondeamus,
longiorem trahimus funem contentionis: rem itaque
ac quaestiones paucis absolvam. 1o Quaerit ille cur Hieronymus
vocem Graecam λείψανα Latine verterit vestigia et
monumenta, et non reliquias arcae? Quam dubitationem
afferre illi non potuit nisi propria imperitia. Adeat igitur
Marium Nizolium in notis ad Ciceronem col. 1652, a quo
perdiscet vestigia, et monumenta, et reliquias apud Latinos
ejusdem esse significationis. Vestigium, gii, reliquiae,
signum, nota, monumentum. 2o Duplex mendacium confingit
 Clericus, ego enim nequaquam cogitavi, συνευωχεῖτο τοῖς οἰκείοις, male verti, gaudebat cum liberis; nec Hieronymus
rationem habuit etymologiae ab εὖ et ἔχειν, sed sensum verborum
eleganter expressit, gaudensque cum liberis; quia
Noe cum sua prole egressus ex arca, et immolans Deo
victimas, non poterat sancte epulari, nisi gaudens cum
liberis, domesticis suis. 3o Hic dicendum est imperito Clerico:
Quid te tantopere supinat? Vult enim ἀποβατήριον
significare locum  in quo fit exscensio, sive descensio; et
simul negat Hieronymum eleganter vertisse exitum vel
egressum, quasi idem esset ἀποβατήριον, quod ἀπόβασις. Ergo
apud Criticum nostrum longe diversa sunt, descendere de
navi, et exire, sive egredi ex navi; exscensio et egressus.
Sed doceamus eum quid sit ἀπόβασις, ut discat non calumniari
versionem, quam non intelligit: Ἀπόβασις, inquiunt
eruditissimi linguae Graecae, est exitus, egressus, descensio,
Plin., desultura; Plaut., eventus; Thucyd., ἀπόβασις τῆς γῆς,
egressus in terram (Livius, exscensu e navibus in terram
facto). Vocabant igitur Armenii locum ἀπόβασις Noe, exitum
 vel egressum; quem nos Gallico sermone diceremus la
descente, le débarquement. 4o Superflue Hieronymum
nomen Graecum μέγα in Latinum transtulisset, cum de Baride
monte postea subjiciat: ad quem multos in diluvio
confugisse autumant, ibique esse salvatos. Non enim nisi ad
montem altissimum confugere potuerunt, qui tempore
diluvii salvi facti sunt in monte, ut refert Nicolaus Damascenus.
5o Ineptit Clericus vituperator Hieronymianae versionis,
nolens in plurali numero dictum, Alios vero in arcae
alveo supernatantes, etc. Cum tamen concesserit ab ipso
Noacho (cujus solius Eusebius meminit) non excludi familiam
ejus. Melius itaque plures in plurali interpretatur
Hieronymus, quam si κακόζηλος solum Noe nominasset.
VIII. In voce Astaroth Carnaim, ὑπὲρ τὴν Σοδομῖτιν, hoc
est Supra Sodomiticum tractum, vertitur, in supercilio
Sodomorum; quod ferri non potest, nisi Sodomi esset mons,
in cujus supercilio ea urbs fuisset condita, quod falsum
esse omnes norunt.
Nonne miraris, prudens lector, animadversionem tam doctam
et acumen ingenii Clerici nostri? Ferri non potest, inquit,
in supercilio Sodomorum, nisi Sodomi esset mons, etc.,
ferret utique, si sciret supercilium idem esse quod locus
superior et eminentior; et id significare hoc loco in supercilio
 Sodomorum, quod significat in voce, Save, super
regionem Sodomae. Intelligamus ergo utrumque locum, in
superioribus et eminentioribus partibus quae possessionis
erant Sodomorum; et nugas meras Clerici ridebimus.
IX. In Arbo aut potius Arbee, dicitur Chebron fuisse
βασίλειον Davidis, hoc est, οἴκημα, sedes regia Davidis, quod
male vertitur regnum. Perinde est ac si quis diceret
Graece, de Versalia, ubi regia Ludovici XIV, Βερσαλίαν βασίλειον εἶναι Βασιλέως Κελτῶν, verteretque alius, Versaliam regnum
esse Celtarum regis.
Hem tibi hominem Graece ac Latine scribentem. Sed quid
reponis, si dixero imperitum et insipientem? Imperitus
sane qui nescivit  βασίλειον in Scripturis sacris significare
regnum, ut Prov. XVIII, 19, ἰσχύει δὲ ὥσπερ τεθεμελιωμένον βασίλειον,
invalescit autem tamquam fundatum regnum. Quam significationem
agnoscit Epitome Thesauri linguae Graecae Henrici
Stephani, ut mirum valde nobis sit Criticum hominem
ignorasse quod legitur etiam apud Grammaticos. Caeterum
stulti Scriptoris indicium est, Ludovicum Maximum vocare
Regem Celtarum, quasi solis Celtis imperet, et non Franciae
hominibus, sive toti genti Francorum. Plura dixi de
hac inerudita difficultate ad calcem libri de Canone sacrorum
 Voluminum Gallico sermone scripti: quare difficultati
jam supersedeo.
X. Postquam sic imperite redarguit Hieronymum Joan.
Clericus: mox conversus ad reprehensionem Bonfrerii et
Martianaei haec subjungit: Exempla ejus rei insignia habemus,
in libro hoc de Locis Hebraicis. Cum enim nec
Jac. Bonfrerius, nec Joan. Martianaeus, memores essent
in mss. Graecis Η et Ι passim misceri . . . . reliquerunt in voce
Astaroth, Σοδομίτην, pro Σοδομῖτιν. Quare, inquies, rem pueris
notam probas? Quia in ea peccaverunt Bonfrerius et Martianaeus,
immo, si eorum editionibus stamus, ipse Hieronymus,
deceptus prava Scriptura Graeca. Sic enim loquitur
Eusebius, de Amalecitide: Ἀμαλεκῖτις, χώρα ἐν τῇ ἐρήμῳ. At
editum est Ἀμαληκίτης, qui merus est soloecismus, et in
Hieronymo pariter: Amalecites, regio in deserto, etc.
Fidei plenum putabunt Clericum in hoc paragrapho, qui
Bonfrerium et Martianaeum numquam legerunt, sed qui
amborum editiones libri Locorum studiose perscrutati
fuerint, critici perversam fidem, imperitiam et inconstantiam
vix ferre poterunt. Observavit doctus Bonfrerius
in voce Astaroth Carnaim, et in Lasan, pro Σοδομίτην, legendum
 Σοδομὰν, vel Σοδόμην. In voce quoque Save et Seboim,
puram Eusebii edidit lectionem, Σοδομῖτιν scilicet, et non
Σοδομίτην. Deinde habet ad vocem Amalecites, pro Amalecitis:
Amalecites, potius patronymicum nomen a regione,
quam ipsum regionis nomen est: Regio et populus Amalec
dicitur. Ita Jac. Bonfrerius. At improbe in illum insultat
Clericus, quasi nihil horum scripserit Editor Eusebii peritissimus.
Quod nunc ad me attinet, exemplum capere de
Bonfrerio docto atque prudente haudquaquam dubitavi,
unde lectorem commonere de ejusdem viri observationibus
studebam, dicens ad vocem Lasan: Bonfrerius legendum
credit τὴν Σοδομὰν; et rectius esse quam quod de Sidone
apud Hieronymum legitur. Antea ad vocem Bethsaida in
contextu Graeco legebam Γενησαρίτιδι; in Notis autem cum
Bonfrerio Γενησαρίτῃ, addens ex tempore: Hujusmodi lectiones
permittimus Eruditorum judicio. Praeterea ut calumniam
Clerici manifestam faciamus, meminerint lectores libri
 Nominum Hebraicorum scripsisse me in Notis ad tertium
Fragmentum Graecum, col. 560, verba consequentia: Non
desunt in manuscripto Graeco scriptoris errores, nec corruptelae
nominum: manifesta et confessa vitia plerumque sine
notis emendo; caetera describo diligenter, prout scripta
leguntur in codice Graeco: v. g. Σὶθ, pro Σὴθ, etc. Quis crederet
post expressam conceptis verbis hujusmodi annotationem,
mihi imputandum a Clerico Critico, quod memor
non fuerim in mss. Graecis Η et Ι passim misceri? Nisi res
ageretur cum imprudenti negotii hujus et lectionis manuscriptorum
cum Graecorum, tum Latinorum, provocarem
eum ad collationem et contentionem codicis Graeci manuscripti,
quo ego usus sum, ut ipse testis invitus accederet,
centies mea diligentia mutatum fuisse in Editione nova I
in H, quia sciebam ab imperitis exscriptoribus iota, pro eta
scriptum fuisse in exemplaribus pervetustis. Sed credo in te
impune abiturum, o Clerice, qui merum soloecismum in voce,
Amalecites invenisse gaudebas? Relege quae ex Cassiodoro
docere voluisti Quaestionum Hieronymianarum pagina
66, et deinde pag. 378 et seqq. Vide quantum tibi parum
constes coarguens lectionem Amalecites, pro Amalecitis;
et simul monens veteres scripsisse saepius omnis pro omnes,
et omnes pro omnis, id est, accusativos plurales promiscue
 terminatos in ES, EIS, et IS. Disce proinde Amalecites et
Amalecitis promiscue scriptum ab Antiquis, ut Joannis,
pro Joannes, in casu nominativo. Quae cum ita sint, te
ipsum testem adhibeo propriae imperitiae et inconstantiae,
quam dissimulare debuisses si licuisset per consuetam
detrahendi libidinem, et artem illam tuam criticam qua
caeteris omnibus scriptoribus praeferre te non erubescis.
XI. Contra Graecam eruditionem Hieronymi objicit
ultimo loco Clericus noster: addam hic rem leviculam
quidem, sed quae ostendet nihil esse verius quam quod
dixi. Scripsit Eusebius: Ἰτουραία ἢ καὶ Τραχωυῖτις, Ituraea,
quae et Trachonitis. Quare vertit Hieronymus: Ituraea et
Trachonitis regio? etc. Potest enim lector suspicari esse
nomina duorum tractuum regionis; quae fuit Tetrarchia
Philippi. Morosus es, inquies, qui talia ad vivum resecas?
Immo vero morosa negligentia est ejus, qui non commodius
vertit: nec scio annon existimavit delendam particulam
ἢ quae, quod putaret esse ἢ sive. Ratio suspicandi, haec
est, quod in voce, Τραχωνῖτις, similiter offenderit, Τραχωνῖτις χώρα, ἣ καὶ Ἰτουραία, hoc est, Trachonitis regio, quae et Ituraea,
nempe dicitur. Vertit tamen ille: Trachonitis regio, sive
Ituraea. Si ego ita vertissem, numquam mihi ignovisset
 Martianaeus, quamvis dicerem me esse novi Operis conditorem.
Vociferaretur esse hanc artem, qua conarer occultare
meam imperitiam, ne malae translationis arguerer,
etc.
Quamdiu erit in Clerico nostro inexhausta aviditas loquendi
et carpendi Hieronymum, tamdiu ineptum et imprudentem
se prodet: nam qui aut tempus quid postulet,
non videt; aut plura loquitur; aut se ostentat; aut eorum
quibuscum disputat; aut rerum ipsarum dignitatis rationem
non habet: aut denique in aliquo genere; aut inconcinnus;
aut multus est, is ineptus dicitur. Vociferaretur,
inquit, Martianaeus, si cum Hieronymo vertissem: Trachonitis
regio, sive Ituraea. Immo laudaret te magna voce
Martianaeus, si artis criticae peritus fuisses, et tam aperte
imperitiam tuam non ostentares. Quis jam non miretur
puerilis jactantiae observationes, quas in summum virum,
etiamsi ipsae verae essent, nullus prudens dignaretur scribere?
Sed cum sint imperitissimae ac falsissimae, nihil
in eis existit quo veniam Clerico tribuere possimus.
1o Inepte reprehendit Hieronymum Clericus, nesciens
sanctum Doctorem imitari stylum Lucae evangelistae, qui
 capite tertio, versu primo, Philippum dicebat tetrarcham
esse τῆς Ἰτουραίας καὶ Τραχωνίτιδος, id est, Ituraeae et Trachonitidis.
Arguatur itaque sanctus evangelista, et non Hieronymus,
quod omissa particula ἣ, quae, locum suspicandi praebuerit
lectoribus, Ituraeam et Trachonitin esse nomina duorum
tractuum regionis, quae fuit tetrarchia Philippi. Non est
igitur imperitiae aut negligentiae quod omissa fuerit particula
Graeca in versione Hieronymi, qui potius evangelistae
vestigiis insistere voluit, quam putida interpretatione torquere
semetipsum. 2o Ituraeam et Trachonitin diversas
esse regiones eruditissimi viri suspicantur, Strabo, Andrichomius
et Bonfrerius, nec opiniones eorum penitus ignorare
debuit criticus scriptor loquens de re Geographica.
3o Pueris rem notam ignorat Clericus, nempe eamdem
rem significare interpretationem Hieronymi Ituraea, sive
Trachonitis, et interpretationem ejusdem Clerici, Ituraea,
quae et Trachonitis: in utraque enim phrasi intelligimus
 unam regionem, quae vel Ituraea, vel Trachonitis dicitur,
4o Nulla fides est in critico nostro qui dissimulavit Hieronymum
centies particulam Graecam ἣ, optime per relativum
pronomen quae, expressisse in libro Locorum, v. g. col.
141: Ἀμᾶν, ἣ νῦν Φιλαδελφία, Aman, quae nunc Philadelphia;
col. 163: Βαβὲλ, ἣ Βαβυλὼν, Babel, quae et Babylon; col. 185:
Καριαθιαρεὶμ, ἣ καὶ Καριαθβὰδ, Cariathiarim, quae et Cariatbaal;
col. 203: Ἐγλὼμ, ἣ καὶ Ὀδολλὰμ, Eglom, quae et Odollam. Ibidem:
Ἐσὼρ, ἣ καὶ Ἀσὼρ, Esor, quae et Asor. Similiter col. 268
et 275: Σοφειρὰ, ἣ καὶ Σουφὴρ, Sophera, quae et Sophir. Videant
nunc lectores eruditi et prudentes, quanti facienda sit critica
Joannis Clerici, in qua nullum est judicium, nulla
fides, eruditio nulla: quae tamen in hoc genere scriptionis
officia sunt et Auctorum munera.