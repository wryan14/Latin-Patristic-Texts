§ 2. De eruditione Hebraica S. Hieronymi. 
Explosis jam difficultatibus Joannis Clerici Graecanicis,
quibus ipse viam sibi muniendam speraverat ad judicium
paulo audacius et liberius ferendum de eruditione Hebraica
Hieronymi, nunc aliquot insignioribus Quaestionum Hieronymianarum
exemplis demonstrabimus illarum auctorem
Hebraicae linguae imperitissimum, et ineptissimum esse
criticum in reprehensione sancti Doctoris, cujus virtus et
 scientia splendet in Ecclesia Dei tamquam clarissimum
lumen, quo, sicut nummus in Croesi divitiis, obscuratur
omnis eruditio Clericana, et judicium audacius ad calumniam.
Consilio autem amicorum meorum (praesertim clarissimi
viri domini de Camgrand, archidiaconi ecclesiae
Sanctorum; et domini Bellet, canonici studiosissimi ac eruditi),
mitto nugas et ineptias aniles Quaestionum Hieronymianarum
Clerici, quia risu et cachinno, non responsione
mea, dignas censent. Praeterea jubent sapientissimi praefecti
Congregationis nostrae, et sodales amantissimi mei
haud pauci, ut tempus et laborem impendam in edendis
operibus sancti Hieronymi non in confutando haeretico,
qui nec loquendi, nec libros edendi finem novit facere.
Pauciora itaque proponam exempla, e quibus doctus et
intelligens existimator de praetermissarum Quaestionum
imperitia poterit habere judicium.
I. Peritiam grammaticae nullam fuisse in Hieronymo
hujusmodi argumentis docere voluit Criticus noster:
Haec cum sint, inquit, meridiano sole clariora, monachus
noster Benedictinus, quem vel hinc discere par fuisset,
frustra ab Hieronymo exspectari posse quidquam eximium,
in Hebraica grammatica, hunc locum et similia
 nobis oggerit, ut ab Hieronymo accipiamus, scilicet, quod
nescimus. Operae pretium est hominem audire grande arcanum,
et, quod fugit hactenus omnes grammaticos Hebraeos,
aperturum: Quatuor, inquit, nomina ab Hieronymo
vel Philone hic recensita, apud Hebraeos per diphthongum
scripta leguntur, hoc modo: , Hiram; ,
Histob; Hira; Hisboseth. Neque vero litterae
aleph, heth, et ain, apud veteres Hebraeos pro consonantibus
usurpata erant, sed pro vocalibus, ut perspicue declarat
Hieronymi praesens annotatio, quae statuit, aleph,
heth, et ain diphthongum constituere, cum jod sequenti, in
quatuor jam dictis nominibus. Hinc evanescunt opinationes
quorumdam hodiernorum grammaticorum, quibus visum
est quamcumque diphthongum Hebraico exsulare idiomate,
Hebraeasque voces a consonanti semper littera, non a vocali,
initium ducere. 1o Non quidam, sed omnes omnino grammatici
Hebraei veteres et recentiores censuerunt nullam
vocem a vocali incipere; si paucos excipias, quos nomine
appellare nihil attinet. 2o Plerique omnes etiam existimarunt
dari diphthongos, exceptis potissimum Judaeis Germanis;
qua de re vide Joan. Buxtorfii Thesaurum capp. 3
 et 4, aliosque grammaticos. 3o Grammaticorum sententia,
qua negant syllabam Hebraicam inchoari a vocali, non est
opinatio, sed certissima veritas; quam nemo oppugnarit,
nisi dormitans, ut hic Hieronymus, et rauca ejus echo
Martianaeus. Tribus verbis res demonstratur. Vocalis
omnis certum habet sonum, ut A, E, I, O, U, non promiscue
quinque illis sonis effertur, quemadmodum aleph, heth,
et ain, quod ex nominibus propriis, in quibus occurrunt,
manifesto liquet; cum ab antiquis Interpretibus ita pronuntientur,
ne quis nos solorum Massoretharum auctoritate
niti putet. 4o Primus index nominum, qui in manus
incidet, rem demonstrabit, sed vel ex quatuor allatis nominibus
manifesta fiet. Quaero, si alpha sit vocalis, quaenam
quinque vocalium sit? Sine dubio A. Itaque legendum
esset AISTOB, et AISBOSETH, non Histob, et Hisboseth, sine
diphthongo, aut Eistob, et Eisboseth. Deinde quae vocales
erant Hheth et Hain? An prius Graecorum ἦτα et posterius
O? Quomodo hic nobis conflant Diphthongum, si Hieronymo
credimus, qualis est Graeca ΕΙ? Scribendum fuisset
Ηἰρὰμ, et Οἰρὰ, quod tamen non fecerunt LXX Intt.
quibus prolatio eorum nominum probe nota erat, et ne
ipse quidem Hieronymus. An tres vocales conjunctae cum
 Jod facient unam eamdemque diphthongum? Nemo crediderit.
Quid igitur hinc colligemus? Nec Bethlehemitam,
nec Parisiensem Monachum, quos tamen minime aequarim,
ne quid fallatur Martianaeus, satis attendisse quid dicerent.
Si attentiore animo scripsissent, non magis dicturi fuissent
Aleph, Heth, et Hain, esse vocales, et constituere apud
Hebraeos diphthongos, quam H Latinum, in Latina lingua.
Pene omiseram Martianaeum, ut figmentum hoc de vocibus
apud Hebraeos a vocali inchoatis tueatur, afferre exemplum
Arabum, qui Vau, quo multa vocabula inchoantur,
pronuntiant ut W, quod Galli exprimunt per ou, ut ouaheb,
quod Waheb efferunt Arabes, Grammatici vero hodierni
Hebraicae linguae scribunt vaheb. At eum scire
oportuit neminem Arabem habere Vau pro consonante,
non magis quam gentes Europaeas, quae littera W utuntur;
quod ea littera per se nullum sonum habeat, sed debeat
necessario cum vocali conjungi, cum in linguis
Europaeis, tum etiam in Arabica. Quod si malit adhuc
Martianaeus temere ab oscitante Hieronymo prolata praeferre
manifesto usui, certaeque Analogiae linguae Hebraicae,
per me licet. Suis animum pascat somniis, et quae indulgentia
nostra summopere indigent, ea maxime pergat in
Hieronymo mirari. Numquam nos pudebit hujusmodi homini
 non placuisse. Quaest. 4, pag. 85 et seqq.
Quod tot ineptias et tritas grammaticales vitilitigatoris
nostri descripserim, veniam precor ab omnibus studiosis;
necessitate enim compulsus id peregi, ut interim stulto
responderem juxta stultitiam suam, ne sapiens sibi videretur,
neque, dormitantes nos, oscitantes, somniantes, raucisonos
rideret Joannes Clericus, Apollinis filius, Musarum
parens, vindex libertatis litterariae. Sed age porro totum
Hieronymi locum et incorruptam nostrae annotationis integritatem
hic replicemus; ut inde meridiano sole clarior
sit imperitia, improbitas, ac perversitas opinionum Clerici,
qui vas sincerum incrustare cupit in omnibus. Contextus
itaque Hieronymianus iste nobis est:
Hiram, vivens excelse.
Histob, vir bonus.
Hiras, vigilans.
Hisboseth, vir confusionis.