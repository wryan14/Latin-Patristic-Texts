Annotatio nostra.  
Quatuor nomina ab Hieronymo vel Philone hic recensita,
apud Hebraeos per diphthongum scripta leguntur hoc
modo Hiram, Histob, Hira, 
Hisboseth. Neque vero litterae aleph, heth et ain apud veteres
Hebraeos pro consonantibus usurpatae erant, sed pro
vocalibus, ut perspicue declarat Hieronymi praesens annotatio,
qua statuit aleph, het et ain diphthongum constituere
cum jod sequenti in quatuor jam dictis nominibus
Hebraicis. Hinc evanescunt opinationes quorumdam hodiernorum
grammaticorum, quibus visum est quamcumque
diphthongum ex Hebraico exsulare idiomate; Hebraeasque
voces a consonanti semper littera non a vocali initium
ducere. Jam quod spectat Graecas diphthongos quatuor
nominum supra positorum, non facile apparet ita hoc esse,
ut Hieronymus testatur; nisi forte in voce Hiram, quae
apud Graecos legitur Χειρὰμ: alia namque nomina Graece
leguntur absque diphthongis, Ἰεβοσθὲ, Ἰστὼβ, Ἴρας. Verum
inspectis diligenter LXX interpretibus, docemus nomen
Hisboseth scriptum esse cum diphthongo in manuscripto
Alexandrino II Reg. II, 10, Εἰεβοσθαὶ, Eiebosthai. Ex quo
 satis liquet caetera nomina Hebraica similiter per diphthongum
εἰ fuisse scripta antiquitus apud Graecos; idque
verius comprobatur ex voce Jabes, quae Ἰαβὶς passim scripta,
in eodem M. A. legitur cum diphthongo Εἰαβεῖς. Denique
notum est eruditis vocalem Ι, et diphthongum εἰ indifferenter
fuisse usurpatas tam apud Graecos quam Latinos;
illoque usu recepto Ἰστὼβ et Εἰστὼβ, Ἴρας et Εἴρας promiscue
scripta fuisse.
Haec omnia ructaverunt oscitantes et dormitantes Hieronymus,
et rauca ejus Echo Martianaeus, quorum ructatrix
menta somnium habetur apud Clericum, quem concertavisse
de Tripode cum Apolline vix dubitamus, si ei credimus
qui se magnifice jactat atque ostentat. At enim somniantem
deprebendo eum, cum ait, afferre me exemplum
Arabum, ut figmentum meum quod vocat, tuear ex initiali
vau. Relegat ipse annotationem meam in diphthongos
Hebraeorum ab Hieronymo notatas, et si casu in mentionem
vau incidi, somniatorem me profiteor; sin minus,
falsis somniis et contumeliis animum pascere Clericum
nostrum, pro comperto habeamus et explorato. Verum
caute pedetentim omnia dicamus, et singillatim difficultate,
critici alte repetamus, ut gravi somno stertentem attentius
 possimus inspicere. 1o Non quidam, inquit, sed omnes,
si paucos excipias, grammatici Hebraei, veteres et recentiores
censuerunt nullam vocem a vocali incipere. Certe in parvo
numero, si paucos excipias, remanent quidam tantum, non
multi, nec omnes. Atqui minor est grammaticorum numerus,
non infinitus, ut stultorum et criticorum; bene itaque
monui et apposite, quando quosdam appellavi. Deinde
paucos legi grammaticos Hebraeos, et quos revolvi libros
id genus, quosdam dicere debui, ne cum Clerico scire jactarem,
quod nequaquam scio. 2o Non plerique omnes existimarunt
dari diphthongos, siquidem Latini nostri Hebraicorum
operum grammaticorum scriptores, diphthongos,
minime nos docent. Vide Bellarminum, Mair, Thomam
nostrum Dufour, Pagninum, etc. 3o Grammaticorum sententia
de syllabis non inchoandis a vocali, tantum abest
a vero, ut contraria sit manifestior et veracior apud omnes
sanae mentis homines, nec oestro Rabbinico percitos. Sententiam
nostram Hieronymianam demonstrant perquam
evidenter nomina propria virorum, regionum et montium
apud LXX Intt. quos secuti sunt Origenes et caeteri
Graeci Scriptores in Lexicis Nominum Hebraicorum. 4o
Primus index nominum pervetustus docebit ineptire Clericum,
qui statuit vocalem Aleph, semper legendam
 per A, cum saepius legatur per I: per E, et per O, vel
per U. Quomodo autem aleph, heth, et ain conflarent
diphthongum apud Antiquos, satis dictum est in nostra
annotatione, quam nemo impugnarit nisi dormitans et stertens
Clericus criticus. Ex his liquido apparet Militem nostrum
gloriosum omnium sermonibus posse vapulare, cum
se Hieronymo in Hebraica re Grammatica audet praeferre.
II. Nunc veniamus, ait idem Criticus, ad constructionem
nominum, cujus hae duae sunt potissimum regulae,
oportere cum substantivo adjectivum convenire genere;
et adjectivum quidem postponi. Constat etiam perpetuo usu
nomina numeralia, quae ordinalia dicuntur, formare femininum
in ith, excepto prima. Sic a hhamesch,
quinque, formatur hhamischi, quintus, et
hhamischith, quinta. Quod si ignoret Martianaeus,
legat Joannis Buxtorfii Thesaurum lib. II, cap. 1, et
Gram. Th. Erpenii lib. III, cap. 7. Res enim usque adeo
nota est, ut tempore abutatur, qui eam post grammaticos
probare aggrediatur. Attamen Hieronymus, si credimus
mss. codicibus Martianaei, existimavit quintam generationem
dici posse Hebraice hhamischa dor, cum
vos sit generis generis masculini, et necesse sit dici 
 dor hhamischi, ut Concordantiae docebunt, si iis consultis,
in re clara opus sit. Sic enim habet Hieronymus in epistola
ad Damasum; Si esset quinta generatio, sermone legeretur
illorum AMESA DOR. In margine ascripsit Editor
hhamischa dor. Quod idem est ac si dicerem
Latine quinta annus, aut aliquid deterius. Amerbachii fratres
qui editionibus Erasmianis addiderant voces Hebraicis
characteribus scriptas, ediderant hunc locum ad normam
grammaticae Hebraicae. Sed eos ita castigat Martianaeus:
Vitiatus omnino hic locus in editis antea libris; nam pro
amesa dor, ut posuit Hieronymus, genus mutarunt
et ordinem verborum, legentes dor amisi
genere masculino, contra fidem omnium codicum mss. epistolae
ad Damasum. Illi nimirum existimationi Hieronymi
consultum volebant, quam hic imprudens prodit Martianaeus;
qui, si probe inspexit mss. codices, nos docet
hic triplex, quod diximus, peccatum ab Hieronymo admissum
esse; quod si in ludo litterario Latine committeretur
a pueris, non effugerent ferulam.
Attamen existimo mss. codices hic habere quod scriptum
voluit Hieronymus, et bona fide citatos ad testimonium a
Martianaeo. Persuadet hoc ejusdem generis peccatum quod
proxime antecedit. Agens enim de voce hhamuschim,
 quae occurrit Exodi XIII, 8, ita loquitur: In reliqua
parte interpretationes non discordant, omnis pugna de
verbo est AMUSIM, quod his litteris scribitur, heth, men, sin,
jod, mem, utrumnam quinque, an munitos sonet. Et quidem
quinque hoc sermone dici negare non possumus non quinta,
ut illi interpretati sunt, singulari. At nos pernegamus
, quibuscumque punctis afficiatur, significare quinque:
et omnes, quibus non ignota sunt elementa linguae
Hebraicae, norunt hhamesch quidem esse quinque:
, hhamischim vero aut quintos, aut quinquaginta.
Ut frangamus breviter tantos spiritus Clerici nostri,
monemus praesentes et aevi futuri studiosos omnes, imperitum
adeo fuisse hunc Hieronymi hostem, ut jam senex
ignoraret quae pueri et infantes docere eum potuissent.
Reprehendit enim et acriter castigat Hieronymum, quasi
nescivisset constructionem nominum et genus vocis Hebraeae
dor; quia ipsemet necdum scivit nomen Hebraeum
Amesa, esse generis masculini, et non feminini,
 ut hoc loco scribit conceptis verbis, et docere satagit
contra Hieronymum et nostram editionem, in qua posui
, AMESA DOR, quod idem est apud doctorem
Clericum, ac si dicerem Latine quinta annus, aut aliquid
deterius. Prima igitur barbarismi haec ac soloecismi foeditas
absit ab Hieronymo, totaque haereat in Clerico constructionis
inscio et generis nominum Hebraicorum. Secundum
ejusdem scriptoris peccatum minime condonandum, si
Latine a pueris committeretur in ludo litterario, inscitia
est ingens, qua constare putat perpetuo usu nomina numeralia,
quae ordinalia dicuntur, formare femininum in 
ith, excepto rischona, id est, prima. Nam alia
omnia nomina ordinalia feminina a primo usque ad decimum
duplicem habent formam in fine, ith, scilicet et
iia sive ija: v. g. scheni, id est, secundus, habet
schenith, et schenijach. Quod si adhuc ignoret
Clericus, legat Pagnini Thesaurum ad vocem scheni;
et opus Grammaticum Th. nostri Dufour, pag. 191. Aut
in re Grammatica, si necesse est ut eum Prophetarum
auctoritate revincamus, legat eloquentissimum Isaiam
cap. XV, 5, et XIX, 24, qui utitur voce feminina, 
schelischia, hoc est, tertia vel triennis, tertiana. Idem
 usus apud Jeremiae cap. XLVIII, 34. Et valde mihi mirum
est criticum scriptorem in tanta librorum suorum farragine
ignorare regulas grammaticae; novumque Bibliorum sacrorum
interpretem, prophetalem stylum, soloecismum existimare.
Tertium imperitiae Clericanae argumentum sumimus
ex ordine verborum Amesa dor, sive, ut ipse
legit, hhamischa dor; quam constructionem praeposteram
voluit, nesciens in libris sacris nomen ames et amesa, sive
hhamesch, et hhamischa, non postponi, sed praecedere
substantivum: v. g. Gen. V, 6, Et vixit Seth AMES SCHANIM,
quinque annos, et XLVII 2, Accepit HHAMISCHA ANASCHIN,
quinque viros. Discat itaque ordinalia nomina formae masculinae
in I, suo substantivo postponi, ut jom hhamischi, id
est, dies quintus; alia vero numeralia generis quidem
masculini, sed terminationis femininae, praecedere suum
substantivum, v. g. Lev. XXIII, 6, ubahhamischa asarjom,
id est, et in quinta decima die. Vide etiam Num. librum,
cap. XXVIII, 17, et cap. XXIX, 12.
Sunt ea quidem manifesta imperitiae peccata, quae non
patiuntur doctorem Clericum ferulae manum subducere:
sed quid dicam de eodem improbo laudatore et patrono
falsorum editorum Hieronymi? Laudat enim Amerbachios
 quod ad normam Grammaticae Hebraicae posuerint dor
hhamischi, et sustulerint Hieronymiana verba Amesa dor;
ut consultum esset hac depravatione existimationi sancti
Doctoris: imprudentem vero vocat Martianaeum, qui bona
fide genuina verba restituit in contextu epistolae ad Damasum.
At cum sint falsi praemia nulla, et parum virium
falsitas habeat; quid est quod falsarios laudibus exornet,
et tantum valeat iniqua depravatio apud ipsum; sincerum
vero editorem non amet singulariter? Vis scire causam?
Non laudat sinceram scriptorum fidem, quia ipsemet non
est integer animi; sed pectus gerit totum compositum ad
dissimulationem et falsitatem. Falsus est Christianus, falsus
interpres Bibliorum sacrorum, falsus artis criticae
scriptor, falsus libertatis animorum vindex, falsus quamplurium
voluminum editor: merus autem criticus sycophanta
et clericus imperitissimus.
Utrumque probare possum ex ejusdem verbis consequentibus:
Attamen existimo, etc., pernegat namque oro
perfricato Amusim significare quinque, quia sententiam
Hieronymi mutilatam ac depravatam recitat hoc modo:
Et quidem quinque hoc sermone dici negare non possumus,
non quinta, ut illi interpretati sunt, singulari. Hoc non
dixit Hieronymus; nec tale quid a nobis editum legitur.
 Vera sententia Hieronymi haec est: Et quidem quinque hoc
sermone dici, negare non possumus: verum quinque plurali
numero, non quinta, ut illi interpretati sunt singulari:
AMUSIM ergo () quibuscumque afficiatur punctis,
significat quinque plucali numero, id est, quintatos, quinos,
quintos et quinquaginta, ut ipse Clericus imprudens fatetur,
affirmans quod antea pernegaverat, docensque quod a se
depravatum oppugnaverat.
III. Postquam propria imperitiae tela contorsit Clericus
noster, aliena adversus Hieronymum quaerit auxilia cum
hac praefatione: Ne autem videar solus ita sentire de
eruditione Grammatica Hieronymi, proferam nonnulla huc
facientia ex Biblicis Exercitationibus Joannis Morini; quae
ille quidem alio consilio scripsit, sed non minus confirmant
nostram sententiam; quamvis omnia quae habet non probemus.
Septem vero, vel octo profert consequenter Morini
observationes, quarum duas abjicit tamquam falsas; et
quidem priorem abjectam hunc in modum illustrat: Quod
 pluribus explicat Morinus, sed fallitur; quia pro voce
, hic ab Amerbachiis perperam addita, fuisset addenda
, quam Hieronymus legebat Eloe; ut recte post Joannem
Drusium observavit Joan. Martianaeus.
Denique ad calcem omnium observationum Morini haec
addit Joann. Clericus: Haec vir doctissimus, quibus
nihil verius esse sciunt qui Hieronymi opera legerunt, aut
ejus translationem cum Hebraico codice studiose contulerunt;
quae tamen, ut et alia similia, ne tentavit quidem
confutare Martianaeus.
Verum est, Clerice, vir materia risus benignissima,
nolui commovere cachinnos eruditorum, tentans Morini
observationes confutare. Quis enim sapiens risum tenebit,
cum audierit a Morino fuisse redargutum Hieronymum
propter casum absolutum, non distinctum a casu regiminis,
sive quia non distinxit inter formam absolutam et constructam
in nasiche adam, Mich. V, 4, transtulit
enim Hieronymus primates homines, non primates hominum.
Verum quomodo legere potuit sanctus Doctor, nasiche
adam, seu nesiche adam, si non distinxit inter formam
absolutam et constructam? Dicat nunc Clericus an putet
nesiche esse formam absolutam? Si constructam dixerit;
ergo formam regiminis distinxit Hieronymus a forma absoluta
 , nesichim. Quod si Latina translatio non servat
formam regiminis, primates hominum, non Hieronymo
interpreti succenseant Morinus et Clericus, si euphonia
linguae Latinae, in quam transferebat, integra conservetur.
Deinde arguant Aquilam et Grammaticae Hebraeae imperitum
pronuntient, quod cum Hieronymo non distinxerit
inter formam absolutam et constructam; posuit enim constitutos
homines, non constitutos hominum.
Futiles hujusmodi observationes, nec doctissimo viro
sat dignas, praetermisisset mecum Clericus, nisi invidia et
odio premeretur, atque opuscula Hieronymiana premere
tentaret in omnibus. Sed si eum non pudet propriae imperitiae
propter tricas Grammaticales Morini eruditioni
Hieronymi nonnihil detrahentis, pudeat saltem audire
doctissimos quosque scriptorum suorum, id est, heterodoxorum
laudibus efferentes eruditionem Hieronymianam.
Habebant illi Lexica hodierna, multasque grammaticas
Hebraicas, at non adeo ineptire voluerunt cum Clerico
nostro, ut propterea Hieronymo se praeferrent in Hebraicis.
Noverant docti illi Protestantium magistri nullam
posteritatem non accipere a majoribus, et quidquid in
lexica vel Grammaticas derivatum est, ab antiquis Judaeis
et interpretibus acceptum fuisse ac mutuatum, non a
neotericis scriptoribus confictum atque pervulgatum. Sed
 nunc audiamus ipsos interpretem Hieronymum laudibus
prosequentes.
Ex Notis criticis Ludovici Capelli in librum Estherae,
pag. 570, nov. Edit. Cum ergo constet titulos esse Hieronymi,
quo fine, aut consilio illis subjicerentur segmenta
ex alterius translatione? Tertio, si horum segmentorum
translatio Latina cum Graeca conferatur, deprehendetur in
ea Hieronymi judicium, ingenium, eruditio, docta et ingenua
libertas in transferendo, adeoque styli, seu sermonis
puritas, elegantia, dicendique character idem, qui in
reliquo libri corpore. Neque enim barbare, aut sordide de
verbo ad verbum ex Graeco translata sunt illa segmenta,
sed docte et eleganter sensum Graeci contextus (quantum
id commode fieri potuit servata phrasi et Latinae linguae
elegantia, atque puritate) expressit bona fide Hieronymus.
Ex Prolegomeno X. Briani Waltoni: Concludimus
itaque Vulg. auctoritatem haud aliam esse quam versionum
aliarum quae fideliter originales textus reddunt, cum quae
de illa scripserint celebriores Eccles. Roman. doctores
ejusque auctoritate, aliis versionibus adaptari possint.
Licet vero divinam non agnoscamus, magni tamen faciendam,
 et non temere proscindendam, tum propter ejus
antiquitatem et usum generalem per Occidentem per mille
annos, tum propter interpretis, quem Hieronymum ex
parte majore agnoscimus, doctrinam et fidelitatem, quem
de Ecclesia bene meruisse gratis animis praedicant Protestantium
doctissimi. Numquam dubitavi, ait vir doctus,
quin auctori ejus Ecclesia Christiana eo nomine multum
debeat, quod Latinis auribus, tam peregrina lingua scripta
mysteria regni coelorum fecerit intelligibilia. Certe Theodorus
Beza Praef. in N. Test. anno 1559, omnibus caeteris
Latinis versionibus praeferendam affirmat, Erasmumque
reprehendit, quod veterem interpretem rejiciat, quia a
Graecis hodiernis codicibus dissentiebat, cum emendatius
exemplar secutus esse videatur. Unde Vulgatam contra
Erasmum defendit Beza, sic eumdem contra Bezae censuras,
saepe injustas, justo volumine tuetur vir doctissimus
Jo. Boys . . . Paulus Fagius in cap. 4 versionis suae Latinae
Paraphr. Chald. contra eos, qui, cum Vulgata non ad verbum
 Heb. textui per omnia respondeat, eam exsibilant,
damnant, rejiciunt, haec habet: Non attendunt quid vel
quem secutus fuerit Vulgatus auctor, cum enim a veritate
Hebraica dissentire videtur, vel Sept. vel paraphrastem
Chaldaeum, vel aliquem ex Rabbinis secutum fuisse fere
semper deprehendo: non est ergo temere nata Vulgata
editio, ut quidam scioli stulte et imprudenter clamitant.
Ludovicus de Dieu, vir linguarum cognitione insignis, in
notis ad Evangelia, ubi versionem Syriacam, Arabicam,
etc., cum Vulgata et Erasmi, maxime vero cum
Bezae versionibus confert, praefat. ita de Vulgatae Auctore
scribit: Si Vulgatum interpretem, quisquis is tandem fuerit,
doctum immo doctissimum virum fuisse asseram, non me
peccasse judicavero; suos habet naevos fateor, habet et suos
barbarismos, sed quin passim ejus fidem judiciumque admirer,
etiam ubi barbarus videtur, negare non possum. Hinc
saepe inter varias lectiones Vulgatam reliquis praefert, et
contra Bezam defendit, etc. Tandem illustriss. Grotius
praefatione annotationum suarum in Vet. Test. rationem
reddens, cur ad Vulgatum, quasi textum, notas suas referat,
dicit se Vulgatum interpretem semper plurimi fecisse,
non modo quod nulla dogmata insalubria continet, sed etiam
quod multum habet in se eruditionis, quamquam in dicendi
genere satis horridus. Ex his testimoniis satis clare constat
Protestantium doctissimos, licet Vulgatam in thronum
 authentias non ponant, nec fontibus aequent, nec ab omni
errore immunem statuant, haud tamen eam contemnere,
sed ei honorem debitum deferre, ob causas quas jam
declaravimus. Hactenus Brianus Waltonus, quem scimus
eruditum fuisse ac prudentem virum. Clamitet ergo Clericus
cum imperitis et sciolis Vulgatum interpretem, hoc
est, Hieronymum, ejusque translationem stulte et imprudenter
reprehendat abjiciatque; mihi sufficit cum doctissimis
omnium aetatum Scriptoribus judicium, fidem, ingenium
et eruditionem Hieronymi admirari, laudare atque
defendere.