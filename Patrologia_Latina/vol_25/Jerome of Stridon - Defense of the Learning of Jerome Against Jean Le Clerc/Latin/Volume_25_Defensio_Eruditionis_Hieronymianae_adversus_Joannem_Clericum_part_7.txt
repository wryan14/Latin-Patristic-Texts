CAPUT II.
De sinceritate et utilitate editionis novae Operum S. Hieronymi,
deque imperitia ac malevolentia Quaestionum Hieronymianarum
Joannis Clerici. 
Dudum e tenebris prodierant in lucem opuscula haud
pauca Joannis Clerici tam critica quam miscellanea, ubi
saepius occurrunt disceptationes viris doctis contumeliosae,
atque sapienti lectori graves et molestae: saeculo autem
praesenti ineunte prodierunt ejusdem auctoris Quaestiones
Hieronymianae in quibus totum pectoris virus, iram scilicet
et odium effudit in nos nostramque novam editionem
 S. Hieronymi. Neque vero caeterorum criticorum morem
secutus, eventilare voluit apices solummodo Clericus noster,
litterasve calumniari editionis nostrae; sed eam evertere
funditus, auctorisque memoriam e vivis tollere si potuisset.
Quantum enim Martianaeum opera sua sollicitari studuerit,
testis est admonitio praefixa Quaestionibus Hieronymianis,
qua litteratorum omnium invidiam, immo charissimorum
sodalium in me singulare odium sese concitaturum speravit:
quinetiam praepositorum meorum prudentiam et
auctoritatem interponere blandiendo curavit, ut sic tandem
editione Hieronymiana mihi interdiceretur. Et sane si
Clerico nostri praebuissent assensum, prorsus nihil abfuisset,
quin essem miserrimus omnium editorum et scriptorum
hujus temporis.
Tantarum autem irarum dum causam inspicio, non aliam
suspicor praeter susceptam Hieronymi defensionem, et eruditionis
ejusdem exornatum a me tropaeum. Nec magnus
sum in ea re opinator, cum Clericus ipse mecum consentiat,
suam Quaestionem 7 ita exorsus: Jam diximus nullam
nobis controversiam futuram fuisse cum Martianaeo, si
modicas laudes in Hieronymum contulisset. Capitis itaque
causa mihi est quod, Hieronymum ad coelum laudibus levaverim,
et ejus opuscula contra Clericos objurgatores amaverim
 defensitare. Sed audiamus oratorem ipsum criminosum
argumenta dicentem criminis mei.