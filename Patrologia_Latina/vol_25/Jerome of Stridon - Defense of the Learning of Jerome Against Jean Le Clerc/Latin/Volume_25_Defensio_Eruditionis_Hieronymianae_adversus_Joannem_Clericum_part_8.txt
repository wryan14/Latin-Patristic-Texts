LECTORI S. P. D. JOANNES CLERICUS.
Nemo non laudavit industriam ac eruditionem monachorum
Benedictinorum e congregatione S. Mauri, qui
in Gallia egregias editiones Patrum aliquot Latinorum
et Graecorum emiserunt; nemo non optavit eos, pulcherrimo
instituto pergere Bibliothecas nostras ditare. Placuit
praesertim bonis atque eruditis omnibus, Patres illos
ab iis ita illustratos praefationibus et notis, ut ab omni
contumelia erga recentiores abstinerent; donec Joan.
Martianaeus sodalium suorum aequitatem et prudentiam
minime imitatus coeperit Hieronymum edere, atque in
prooemiis, notisque eruditissimorum virorum et Romanae
Ecclesiae addictorum (ne exceptis quidem sodalibus
Benedictinis) et eorum qui secessionem ab ea Ecclesia
fecerunt, famam lacerare. Tum vero plerique omnes
 harum rerum periti atque imperiti, certatim conquesti
sunt acerbitatem nimiam et loco quidem alieno, in viros
doctos effusam; qua usque adeo delectatus est, ut convicia
e primi voluminis prolegomenis resecta, jussu, ut
videtur, praefectorum eruditi ordinis, aliquot post annis,
ira minime placata, reposuerit initio secundi: quod audio
vehementer etiam illis displicere. Ego autem, in quem
nominatim invectus est, et quidem acerrime, nec uno
loco, coepi expendere quid novi haec editio ferret, animadvertique
hominem minime versasse quid ferre recusarent,
quidve valerent humeri. Qua de re admonere
volui hoc opusculo, et rempublicam litterariam et ordinem
Benedictinorum, ut videat ne quid fama sua capiat
detrimenti, si ejusmodi hominem patiatur diutius contaminare
scripta Hieronymi, contumeliosis illis et parum
doctis assumentis. Eadem opera multa de Hieronymo
ipso dixi, ex quibus liquebit male facere eos, qui usque
adeo despicantur prae eo recentiores criticos, ut quasi
caecos illi collatos habeant. Si haec prosint ad confirmanda,
augendaque bonarum sacrarumque adeo litterarum
studia, erit quamobrem gaudeam. Eo certe animo
a me scripta sunt. Sin minus, animi saltem hujus mei me
numquam poenitebit. Vale.
Noluit Clericus noster sine ulla praemunitione orationis
 invehi in suum Martianaeum, quem vehementer dolet editorem
fuisse Hieronymi minime parcentem hereticis sanctissimo
doctori semper infensissimis. Verum praetermissis
omnibus quorum Clerici non interest, nec reipublicae litterariae
(quorum non meminit malus dolus, nisi ad suscitandum
pressuram vinculis meis) quid pro se conqueratur
diligentius inspiciamus. Ego autem, inquit, in quem nominatim
invectus est, et quidem acerrime, etc. Fateor, Clerice,
consideratius tecum loqui nolebam, quam tu in Hieronymum
non uno loco invectus es. Tua est acerbitas nimia
verborum meorum, quando quidem eam accepi a
Pentateucho tuo Mosaico, ut lectorem commonui in meis
annotationibus, quas parum doctas vocare studes, quia te
imperitum probant in omnibus. Revolve igitur Commentarium
meum in librum de Nominibus Hebraicis, tom. II
editionis nostrae, ubi haec eadem de te scripta leguntur.
Ex his perspicue apparet, inquam, quam dispar fuerit Hieronymi
diligentia, quam dispar ingenium et studium in rebus
sacris, illi quod nunc ostentant Critici hujus temporis.
Sed cum hoc dixero, invidiae statim me insimulant, aut
amarulenti Scriptoris famam inurunt imperiti, quasi vitium
cum persona mutetur; et quod Clerico impune liceat contra
Hieronymum, mihi pro Hieronymo non liceat adversus
Clericum, novorum sensuum et dogmatum assertorem.
Huic accusationi, si quando evenerit, nihil habeo quod opponam
 in hac Apologia, praeter verba sancti Doctoris, cujus
gratia eam suscepi: Veritas, inquit, amara est, rugosae
frontis ac tristis, offenditque correctos . . . . Veritas in nobis
sit et sinceritas, et amaritudo illico consequetur. Ita ille
lib. I adversus Pelagianos.
Inde sunt notae et assumenta mea contumeliosa et parum
docta, quibus contaminavi scripta Hieronymi; inde
acerbitas nimia, quam conqueritur Clericus cum suis imperitis.
At cum tanta sit apud correctos veritatis amaritudo,
quanta nobis erit in mendaciis et contumeliis Joannis Clerici?
Felle profecto amarior mihi semper fuit falsitas, et
omni acerbitate intolerabilior. Haec tamen in Critico nostro
saepius dominatur; nec alium scio Scriptorem qui tot ac
tantis gaudeat mendaciis. Coepi, inquit, expendere quid
novi haec editio ferret, animadvertique hominem minime
versasse, quid ferre recusarent, quidve valerent humeri.
At quomodo dicis te expendisse editionem meam, qui
prooemium tomo I praefixum necdum legisti? Aut si expendendo
legisti, quare dissimulas versasse me, quid ferre
recusarent, quidve valerent humeri? Attentius igitur expende
ac perpende verba isthaec prooemii mei: Nobis vero
S. Hieronymi divinam Bibliothecam, antehac ineditam, utilitati
publicae procurandam suscipientibus, tot tantaque incumbunt
 maximarum rerum momenta, ut magnitudo operis
impositi non solum cervices premat, sed ante sub fasce ruendum
sit, quam levandum. Quis enim non pertimescat, etc.
Vide nunc quanta sint mendacia in ipso limine Quaestionum
tuarum Hieronymianarum, cum manifestum sit versasse
me quid ferre possent humeri; te autem neque id animadvertisse,
neque expendisse, quamvis idipsum Lectori
mendax ingerere non pertimescas.
Sed jam non equidem de te, verum de prudente et aequo
lectore quid dixerim, animadverte: Sed magna nos spes
ista tenet apud aequum lectorem; veniam scilicet nobis facilius
indulgendam, sicubi in rebus sponte sua obscurioribus,
et a nemine adhuc tentatis, illius desiderio non usquequaque
satisfecimus: vel certe si nonnihil aliquando scribentibus
exciderit, quod oculatiores diligentioresque haud effugisset.
Hac exspectatione in primis provocati quaedam emittimus
 Prolegomena, etc. Haec et similia praefatus in causa aequum
et bonum habebam, ut peccatis meis indulgeres, si aliquid
aequi bonive a Joanne Clerico impetrare potuissem. Nulla
sane apud imperitum spes me tenebat impetrandi veniam,
quia jamdiu audiveram te nimis iracundum in reprehensores,
et in omnem adversarium saevire.
Pergamus tandem, ut ex posteriore prooemii nostri sermone
doceamus, objurgatorem editionis novae mendacem
esse ac imperitum: expendens enim quid novi ferret haec
editio, praeter temeritatem meam et indocta assumenta,
nihil notatu dignum invenit, de quo universam litteratorum
hominum rempublicam ordinemque Benedictinorum
admonere voluerit. At prius est nostrum prooemium admonitione
Joan. Clerici, quia prius antidotum, postea venenum:
novi namque quid ferat editio nostra, generatim
his verbis commonemus tam litterariam rempublicam,
quam ordinem Benedictinorum: Hac exspectatione in primis
provocati quaedam emittimus Prolegomena in elucidationem
divinae hujus S. Hieronymi Bibliothecae, quae ante
nostram aetatem clausa et ignorata bene multa patefaciet;
scriptorum ac librorum errores ab animis removebit; sacrisque
Voluminibus in Latinum, cum e Graeco, tum ex
Hebraeo conversis ab Eusebio Hieronymo, Ecclesiam Christi
ditabit. Dona hujusmodi pro nihilo ducit Clericus noster,
 quia nihil aliud habet quod agitet in mente, praeter temeritatem
meam, et acerbitatem in eum effusam. Verum
inter multa maledicta quae in me passim emisit, veritate
tandem superatus, isthaec scribere compulsus est Quaestione
9, pag. 291. Non possum non laudare consilium Martianaei
de edendis Hieronymi versionibus, quemadmodum
exstant in antiquissimis libris sine mutationibus, quae
postea in iis factae sunt, eoque ordine, quo inveniuntur
iisdem in libris, non omissis antiquis distinctionibus, quae
in iis cernuntur. Videmur enim nobis videre eas versiones,
quales e manu Hieronymi prodierunt, aut certe quam minime
fieri potuit, immutatas. Habemus hic confitentem
reum, quem peragere necesse est, ut exsulet tandem e
republica sacra litteraria, et suis etiam sordeat cum imperito
libro Quaestionum Hieronymianarum.