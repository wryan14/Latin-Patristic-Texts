§ UNICUS. De imperitia singulari I quaestionis Joannis
Clerici. 
Totam I quaestionem Hieronymianam absolvit Joan. Clericus
in meae eruditionis vituperatione, ut probet peritiam
linguae Latinae, Graecae et Hebraicae defuisse Martianaeo ad
feliciter edendum Hieronymum. Quam longe vero aberraverit
a proposito suo, sequentes responsiones docebunt:
neque enim quod volebat argumentis comprobare potuit,
 sed imparem sese ostendit ad judicium ferendum de nova
nostra editione, aptissimum autem ad prodendam propriam
acerbitatem ac imperitiam; cum recte factis pro gratiarum
actionibus convicia reponat, et quae Latine, Graece,
atque Hebraice veritati congruenter a me explicata leguntur,
eadem ipse traducat imperite in mei contemptum.
Primam itaque quaestionem proponit in hujusmodi inscriptione
et epigraphe: Quid postuletur in eo, qui Hieronymum
edere atque illustrare aggrediatur? Cui consequenter
subjungit: Ut quaestioni huic satisfaciamus, ante omnia
duplex auxilii distinguendum est genus; quo instructum
eum esse oportet, qui Hieronymum edere atque
illustrare cum laude velit. Prius liceat externum vocare,
quod situm sit in copia manuscriptorum codicum, cum
quibus editiones antiquiores comparentur, atque expendantur.
Hoc se pulcherrime instructum fuisse dictitat passim
Joannes Martianaeus, qui coepit edere Lutetiae Opera
Hieronymi, quorum primum volumen publicam lucem vidit
anno 1693. Qua in re, fidem ei derogare nolim. Verum
de eo auxilii genere hic agere non constitui, cum non
possim Bibliothecas visere, in quibus manuscripti illi codices
Hieronymi asservantur. Posterius auxilium internum
dici queat, atque ad sex potissimum capita revocari; quorum
primum est, ut non tam Hieronymi, quam veri amans
 sit ejus operum editor; secundum, ut sat eruditus Latine
sit, satisque exercitatus in lectione veterum, ut eum
scriptorem probe intelligere possit; tertium, ut sit Graece
doctus, ita ut facile assequatur Graeca admista operibus
Hieronymi, et quae ex ea lingua transtulit cum Graecis
exemplaribus, si necesse sit, contendat: quartum, ut
Hebraicam linguam teneat, sine cujus cognitione judicium
nullum ferre potest de iis, quae de eadem lingua passim
habet Hieronymus: quintum, ut ejus translationem, et
Septuagintaviralem, Graecarumque aliarum recentiorum
Fragmenta, cum Hebraico codice non oscitanter contulerit:
sextum denique, ut tractandis manuscriptis sit assuetus,
exercendisque omnibus periti critici muneribus longo
usu tritus. Si sex hisce dotibus instructus sit editor Hieronymi
Benedictinus monachus, iisque, ut par est, utatur,
erit cur ei omnes, qui eum Scriptorem posthac legent,
 gratias habeant atque agant, quod ei recudendo operam
dare voluerit. At si ei desint, ne universus quidem ordo
Benedictinorum, quamquam in eo sunt nunc multi docti
viri, impedire poterit quominus eruditi dicant dolendum tot
manuscriptos codices esse in manibus hominis, qui iis recte
uti nesciat, ac male facere ordinis praefectos, qui curam
edendi Hieronymi non transferant ad alium peritiorem.
De sex hisce dotibus pernecessariis editori operum
S. Hieronymi, Clerico assentiuntur ad unum omnes. Sed
iis criticus editionis novae debet esse instructus aeque ac
editor ipse: et si hujusmodi auxilia in objurgatore nostro
desiderari possunt, planum erit atque manifestum omnibus
studiosis, non Martianaeum editorem, sed Clericum
imperitissimum fuisse criticum editionis ejus. Haec non
longam desiderant orationem, cum in singulis capitibus
nonnulla sufficiant nobis rerum exempla.
I. Implicatus adeo est ac rudis Clericus in exercendo
munere periti critici, ut ignoret in re praesenti quodnam
sit auxilium externum, quodnam autem internum
et insitum. Vocat enim auxilium externum, quod vocare
debuerat in editione operum S. Hieronymi, praecipuum
et internum, copiam videlicet manuscriptorum
 codicum, quos editor peritus comparare debet
atque conferre cum libris editis, seu antiquioribus editionibus.
Nam quis nesciat ad restitutionem librorum et instrumentorum
antiquorum, auxilium praecipuum et quasi
interius petendum esse ab auctoritate ac fide vetustiorum
manuscriptorum codicum: peritiam vero editoris adjumentum
esse requisitum quidem, sed tamquam externum minusque
praecipuum? Quod hac ratione velim persuasum
Clerico nostro; veram nempe procurari posse saepius librorum
veterum restitutionem ex sola manuscriptorum
codicum contentione cum editis libris; quam indubitabilem,
absque tali primo auxilio, totus criticorum chorus
procudere non posset, nec consequi conjectura. Discat
proinde ab editore Hieronymi criticus Clericus, quodnam
sit vel internum, vel externum auxilium ad restitutionem
pervetustissimi Scriptoris.
II. Vitium est solemne eorum (inquit Criticus) qui
antiquos scriptores edere aggrediuntur, mirum in modum
scriptores quos edunt extollere, ut eadem opera persuadeant
lectori se utilissimum laborem subiisse, ac esse cur
sibi propterea gratiae agantur. Fatetur postea, non modo
homines e trivio, sed et virum summum Des. Erasmum
praeivisse monacho Benedictino, atque immodicas laudes
 in Hieronymum contulisse.
Si vitium est solemne apud editores non amantes veri
rectique extollere quos edunt, scriptores, certe vitium est
solemnius apud aemulos et calumniatores detrahere de
laudibus scriptorum quorum sapientiae fama nequaquam
eos delectat. Verum errans est ac vaga disputatio isthaec
Clerici, quem alibi docui immodica convicia contulisse in
Hieronymum; me vero nec pares adhuc ejus virtutibus
laudes addidisse. Sed ad capita singularia redeamus, et
audiamus quid de Martianaeo loquatur Joannes Clericus.
Secundam dotem, inquit, editoris operum Hieronymi,
si quis quaerat in Martianaei stylo, hoc est, peritiam linguae
Latinae, facile animadvertet bonum virum parum versatum
esse in veterum scriptorum lectione; cum ejus oratio, barbarismis
scatens, nullum plane melioris sermonis Latini
gustum homini inesse ostendat. Ne Hieronymum quidem
ipsum imitatur, nisi in iis quae vitanda potius sunt: quemadmodum
facere solent discipuli, qui vitia praeceptorum,
potius quam virtutes, imitantur. Haec adeo manifesta sunt,
ut Prolegomena, Commentarios ac Notas Martianaei obiter
legentibus illico sese ingerant omnibus, qui non sunt linguae
Latinae prorsus imperiti. At forte dixerit aliquis, in
 hujusmodi scriptis minime postulari sermonis elegantiam,
aut puritatem ad normam aevi Augusti exactam. Quod nec
ipse diffiteor, at postulari tamen barbariem, aut gratam
esse nemo dixerit, praesertim ubi ea non aguntur, quae
nonnisi verbis ecclesiasticis exprimi queant . . . . . . Nec dicas
bonum virum stylum elegantiorem esse aspernatum, nec
quicquam praeter perspicuitatem sectatum; lecta enim
quavis pagella, intelliges hominem omni ope niti ut, si
non Ciceronem, at certe Hieronymum imitetur, sed frustra.
Legis tantum Breviarii stylum, locutionibus Hieronymianis
vi in orationem intrusis, subinde incrustatum; sed ita
tamen, ut in eo aedificio multo plus sit luti, quam marmoris.
Deinde infelicem Criticum passim animadvertis, quod
est Latini sermonis non satis intellectui necessarium consectarium.
Totum disputationis criticae caput absque ulla argumentatione
aut exemplis absolvere, non est periti critici; sed
garruli et inepti conviciatoris: generalis enim ac vaga disputatio
de mea imperitia linguae Latinae, urbanus est malevolorum
sermunculus; non demonstratio sermonis barbari
aut Breviarii styli. Potuissem ergo jure meo uti, et
 animi perduellis criminationem magna solum voce, nec
alia re probabilem prorsus contemnere: sed reddamus
Clericum inter imperitos linguae Latinae; et orationem
ejus scatentem barbarismis aliquot notemus exemplis.
Ridet nos quaest. 10, pag. 350 et 351, insulsus Criticus,
et in Latinitatem meam his verbis insultare voluit: Quis
non incipiat bene velle eximio illi Scholiastae, qui ejusmodi
hominibus os occludit? nam linguam quidem occludere
quid sit nescio, nisi forte Benedictinus noster, cum
loquitur, soleat linguam ore emittere, quam retrahat claudatque
intra labia, cum taceat. Sed misso joco, qui Tragoediae
non convenit, audiamus reliqua:
Scurrilis ille lepos militis nostri gloriosi magnam prae se
fert imperitiam linguae Latinae. Nescit quid sit occludere
linguam; et dum tragoedias agit in nugis, profitetur se non
legisse Plautum, cujus haec sunt verba in Milite Glorioso,
act. tert., 10:
Quippe si rescivere inimici consilium tuum, tibi,
Tuopte consilio occludunt linguam, et constringunt manus,
Atque eadem quae illis voluisti facere, faciunt tibi.
 Hic est sermo meus barbarismis scatens, hic stylus Breviarii
mei Plautini, o Clerice, qui jocularium in malum
penitus incidisti, dum occasionem praebes notandi in perpetuum
imperitiam tuam, ac Latinitatis meae excultam
diligentiam; nam si Musae Latine loquerentur, Plautino
sermone loquerentur. Ergo, velis, nolis, constat nunc Martianaeum,
tuum bonum virum, magis esse versatum in veterum
Scriptorum lectione, quam sit Clericus ejusdem
Martianaei hostis ac Criticus calumniator.
Aliud imperitiae suae subministrat argumentum ejusdem
quaestionis 10 pagina 380, dum ait: Cap. XI, 28,
Numerorum, ita Latinus Interpres, narrato afflatu Eldadi
et Medadi, inducit Josuam loquentem: Domine mi, Moyses,
prohibe eos. Scholiastes Anonymus habet ad marginem:
h. Reclude eos. De qua annotatiuncula ita Martianaeus:
Hebraice chelaem, quod Chaldaeus vertit, esarinun,
etc. Nihil igitur obstat, quin Scholion illud vere sit Hieronymianum.
Sola vox recludere, sensu claudendi, debuit
docere Monachum nostrum Scholion non esse Hieronymi,
qui non ita barbare loquebatur, noveratque recludere purius
loquentibus esse aperire. Attamen in versione Scripturae
ea voce sic usus est, quia barbariem vetustioris versionis
 ubique non emendavit. Sed in scholio ita non esset
locutus, praesertim cum frequentius significet prohibere,
quam claudere.
Dixi aliud subministrari nobis in hoc capitulo argumentum
imperitiae Clericanae; sed intelligo argumentum
genera multa imperitiae et indicia complexum: etenim
imperitia singularis est in qualibet periodo hujusce difficultatis.
1o Manifesta est ex eo quod ait, solam vocem recludere,
sensu claudendi, debuisse monachum suum docere,
Scholion non esse Hieronymi: quia verbum illud recludere,
sensu claudendi, vere est Hieronymianum et ipsi maxime
proprium. 2o Probari potest de vetustioris Latinae versionis
exemplaribus, aliisque translationibus. 3o Evidentissime
demonstrat nullum esse in critico nostro judicium, dum asserit
Hieronymus purius locuturum in scholio quodam et
annotatiuncula, quam in divinarum Scripturarum translatione
Latina. Tria haec mendaciorum et imperitiae genera,
rebus ipsis manifesta nunc facio
Apud Hieronymum usurpatam esse vocem recludere,
sensu claudendi, non solum in translatione Scripturae, sed
in praefationibus suis et Commentariis, consequentia probant
testimonia. Praefatione in Danielis prophetae versionem
 ex Hebraeo, haec habet Hieronymus: Denique et ego
adolescentulus, post Quintiliani et Tullii lectionem et flores
rhetoricos, cum me in linguae hujus pistrinum reclusissem,
et multo sudore, etc. Commentariorum libro VI, in cap.
XXIX Jeremiae: Cujus officium est discernendi inter prophetas,
qui Spiritu sancto loquantur, qui contrario: et recludi
jubeatur in carcerem, ut mendacii sui poenas luat; et populum
ultra supplantare desistat. Et iterum post pauca: Cur
ausus sit propheta scribere veritatem, et cupit eum recludi
carcere, ne loquatur. Deinde in cap. XXXII: Quod nequaquam
eum in carcere, sed in vestibulo recludi jusserit carceris.
Libro quoque I Commentariorum in Abacuc prophetae
caput I: Et gentes multae lassatae sunt eo tempore quo Vespasiani
et Titi circumdata est exercitibus, et ad diem solemnem
Paschae venientes, urbe quasi carcere sunt reclusi: et
fame et penuria defecerunt. Videat nunc Clericus noster,
an vox recludere docere me debuerit scholion supra positum
non esse Hieronymi; et si in re litteraria potest erubescere,
pudeat ipsum propriae imperitiae, quod rudis adeo
fuerit in veterum scriptorum lectione, ut nescierit verbum
recludere usurpatum etiam esse apud Justinum lib. I:
 Orthanes, inquit, per internuntios quaerit a filia, quae inter
regias peltices erat, an Cyri regis filius rex esset. At illa
nec se scire, nec ex alia posse cognoscere, quia singulae
separatim recludantur.
Secundum imperitiae magnum et imprudens mendacium
existit in verbis Clerici affirmantis Hieronymum in sua
versione Scripturae usurpasse vocem recludere, sensu claudendi,
quia barbariem vetustioris versionis ubique non
emendavit. Sed quomodo audet affirmare Criticus noster
barbariem illi praejudicatam vocis, recludere, non emendatam
remansisse in antiqua Latina versione, ex altera vetustiori
translatione, cum nullum exemplar hujusmodi
vetustioris versionis nec penes se habuerit, nec uspiam
videre potuerit et considerare? Parum est quod dixi; adeo
mendax, adeo imperitus fuit, ut locutiones Hieronymianae
versionis ex Hebraeo non contenderit neque compararit
cum vetustiori Latina e LXX Interpretibus prognata.
Quisquis enim unicum libri Levitici decimum tertium
perlegerit capitulum (quae res non est operosa, nec hominis
perdiligentis), persuasum ipsi erit illico vocem recludere
non esse Interpretis Anonymi Latini et vetustioris,
sed S. Hieronymi vertentis ex Hebraeo. Ubi enim versio
nostra retinet verbum recludet: ibidem LXX translatio
 retinet vocem Graecam ἀφοριεῖ, id est, segregabit. Sic versu
4 mox recitati capituli, et consequenter versu 5, 11, 21,
26, 31, 50 et 54. Vocem itaque Graecam ἀφοριεῖ cum nequeat
Latine reddi recludet, etiam apud imperitissimos hominum
clericos, consectarium est numquam lectam fuisse in
vetustiori versione Latina e Graecis verbis expressa, et
ab Hieronymo emendata, si ita placet imperitis.
Deinde multi interpretes Latini utuntur cum Hieronymo
voce recludere, sensu claudendi. Ita Pagninus et Arias
Montanus, Latinus interpres Chaldaeus, et nonnumquam
Syrus quoque Latinus. Quos omnes si voluerit Clericus
Latinae linguae imperitos dicere, non mirum mihi fuerit,
quod Scholiasten Canonis Hebraei putidum et barbarum
saepius appellarit. Haec interim de voce recludere barbara
apud Clericum, usitata tamen et usurpata apud Justinum
historiographum, Hieronymum et alios Interpretes pure
loquentes.
Tertium imperitiae ejusdem conviciatoris argumentum
sumimus ab ultima parte praecedentis difficultatis, ubi
docere nos gestit, Hieronymum in versione quidem sua
usum fuisse voce recludere, qua non uteretur tamen in
aliquo scholio, seu annotatiuncula marginali. Ex quo intelligimus
 quantum sit et exquisitum judicium critici nostri,
qui desideret eloquentiam Latini sermonis in scholiis marginalibus,
in opere autem versionis perfecto eamdem eloquentiam
non requirat. Quod quam sit absonum a consuetudine
virorum doctorum, et abhorreat ab officio Interpretis
optimi, Hieronymus ipse docere poterat Clericum, si ejus
opuscula attentius legisset.
Audiant igitur studiosi omnes, non criticum nullius
judicii, sed sanctum doctorem hunc in modum praecepta
tradentem Latinae versionis, epist. ad Sunn. et Fretell. In
eodem, inquit, in Valle Lacrymarum. Pro quo dicitis in
Graeco scriptum esse κλαυθμῶνος, id est, plorationis. Sed sive
ploratum, sive planctum, sive fletum, sive lacrymas dixerimus,
unus est sensus. Et nos hoc sequimur, ut ubi nulla est
de sensu mutatio, Latini sermonis elegantiam conservemus.
Et infra in eadem epistola. Eadem igitur interpretandi
sequenda est regula, quam saepe diximus, ut ubi non sit
damnum in sensu, linguae in quam transferimus εὐφωνία et
proprietas conservetur. Si ei praecepto paruisset Clericus
noster criticus, non absurde peccasset et pueriliter, monens
Hieronymum barbarismis scatere in versione Scripturae:
in scholiis autem et annotationibus, Latini sermonis elegantiam
 conservasse.
Frigidum alterum adversus Latinitatem meam procudit
argumentum, quod ego praepostero ordine hic replico,
cum scriptum legatur pag. 379 et 380 ante praecedens jam
confutatum: sed barbarismos styli mei malui diluere, antequam
tricarum Grammaticalium disceptationibus implicarer.
Objicit itaque Clericus monitum Cassiodori de Orthographia
Antiquorum libros describentium, et monita monitis
copulat effuse in nos exsultans his verbis: Si ei praecepto
paruisset monachus noster Benedictinus, aut putidus ille
scholiastes, quem quasi Hieronymum nobis obtrudere
initio conatus est, uterque non peccasset pueriliter ad cap.
VI, 8, Numerorum. Scripserat Hieronymus: Omnis dies
separationis suae sanctus erit Domino. Scholiastes quidem
barbarus, qui nescivit omnis esse accusativi casus, aeque
ac dies, ad marginem notavit, esse in Hebraeo omnibus
diebus, quasi aliud significaretur vocibus omnis dies! Politissimus
vero monachus simile eruditionis suae specimen
hic edit, cum in ima pagina haec habeat; Manuscripti libri
hunc versiculum duobus vel tribus modis legunt. Plures sic
habent. Omnes dies separationis suae, etc. Alii vero: Omnis
 dies separationis, etc. Regius denique legit cum vulgata
Latina: Omnibus diebus separationis, etc. Variantes autem
hujusmodi lectiones complectitur Canon Hebraicae veritatis.
Quasi vero essent hae variae lectiones, cum ultima sit mera
depravatio, secunda vero et prima prorsus eadem. Adeat
hac de re Editor Hieronymi virum, quo a multis annis
Romana purpura doctiorem non induit, Henricum intelligo
Norisium, Dissert. 4, ad Cenotaphia Pisana, cap. 3, unde
discet accusativos plurales tertiae declinationis, quorum
genitivus pluralis in IUM desinit, promiscue terminatos in
ES, EIS et IS.
Scriptoris effuse petulantis verba sunt isthaec, in quibus
multa imperitiae suae specimina nobis edidit. Putidos nos
et barbaros habet, quia variantes lectiones, quae vere variae
sunt ac diversae in versiculo octavo capitis sexti Numerorum
annotavimus. Sed ut ordine suo decurrat nostra confutatio
ad fidem librorum, meminerit lector studiosus
annotationum mearum in divinam Bibliothecam sancti Hieronymi,
hujus maxime cap. I Josue, 14: Vos autem transite
armati ante fratres vestros, omnes fortes manu, etc. Monebam
enim ante annos plurimos prudentem et curiosum
lectorem, de varietate hujusmodi lectionis, et dicebam:
Septuaginta legunt in singulari, omnis fortis manu: quod
 Canon Hebraicae veritatis; ms. Bibliorum codex Regius, et
unus Corbeiensis, imitantur: etsi in mss. omnis, et fortis,
facile scribi potuit, pro omnes et fortes, quia Veteres I pro
E scribebant saepius.
Id a me scriptum legebatur septem annis ante editum
librum QQ. Hieronym. Unde isthaec commemoratio quasi
exprobatio est Clerici immemoris beneficii. Docueram
enim eum et variantes Scripturae lectiones et Orthographiam
Antiquorum, quam ego non ex monito Cassiodori,
sed e quotidiana lectione et usu perpetuo mss. codicum
vetustissimorum apprime fueram edoctus. Imperite igitur
et pueriliter adire nos jubet magistrum purpuratum Grammaticae,
cum ante monitum ejus magistri in hac parte fuerimus
omnium sapientium et insipientium.
De varietate autem lectionis versiculi Numerorum quid
dicam? Condoctior sum quam noster in republica litteraria
comicus, qui concentum ignorat omnium editorum Scripturae
sacrae. Adeat igitur hac de re criticus Clericus Biblia
Polyglotta Briani Waltoni; adeat Thomae James Bellum
Papale, unde discet omnes dies, omnis dies, omnibus diebus,
varias esse lectiones; et quidem majoris momenti, quam
sint permultae a docto Waltonio collectae de manuscripto
 Alexandrino codice. Neque vero necesse est, ut varia sit
aliqua lectio, sensum variari semper; modo diversis verbis
fuerit concepta et explicata. Sic in Polyglotiis ad versum 14
capituli I Gen. notatur haec varia lectio Graeca, εἰς φαῦσιν ἑπὶ τῆς γῆς; et in ms. Alex., εἰς φαῦσιν τῆς γῆς, ad illuminationem
super terram; et, ad illuminationem terrae. Capite quoque
tertio, v. 9, ἐν μέσῳ τοῦ παραδείσου; ms. Alex., ἐν μέσῳ τῷ παραδείσῳ,
id est, in medio paradisi; et in medio paradiso. Vociferetur
nunc Clericus putidum esse scholiasten et Criticum
infelicem, qui hujusmodi lectiones varias annotavit in
Graecis; aut si aliquando resipiscere voluerit, veniam precetur
insignis temeritatis, propriae imperitiae, et insitae
cupiditatis carpendi caeteros omnes scriptores.
At quis non miretur aestum critici nostri affirmantis,
Omnibus diebus separationis suae sanctus erit Domino,
meram esse depravationem versiculi 7 cap. VI libri Numerorum?
Nusquam tuta fuit in Joanne Clerico fides; sed
nunc fidei perfidum se probat omnibus; cum audeat nimia
confidentia asserere lectionem omnium purissimam et
integerrimam, meram esse depravationem. Consulat itaque
lector prudens ac religiosus hunc Scripturae versiculum in
libris authenticis, et mirabilem inveniet concentum in contextu
 sacro, et in cunctis sacris Interpretibus. Hebraeus
enim legit hoc modo: Omnibus diebus Nazaraeatus sui
sanctus ipse Domino. LXX Interpretes: Omnibus diebus
voti sui sanctus erit Domino. Chaldaeus: Cunctis diebus quibus
fuerit Nazaraeus, etc. Textus et versio Samaritanorum:
Omnibus diebus Nazaraeatus sui, etc. Syrus interpres:
Omnibus diebus abstinentiae suae sanctus est Domino: similiter
et Arabs. Vulgata denique cum caeteris, Omnibus
diebus separationis suae, etc. Hunc Scripturae et interpretum
omnium concentum vocat Joann. Clericus meram
depravationem. Judicium ergo hujus rei penes sit oculos
virorum doctorum et Christianorum.
Jam si talione vellem remordere Latinitatem Joannis
Clerici, quantam hujus linguae imperitiam ex ejus opusculis
merito redigerem? Sed quas partes mihi sumpsissem,
eas praeoccupavit responsio Critica Scriptoris eruditi, qui
multam segetem barbarismorum et soloecismorum, id est,
peccata et vitia critici nostri collegit de pulvere Harmoniae
ejusdem Evangelicae. Ad Patrem igitur Lepineul ire jubeo
Joan. Clericum, ut sermonis Latini gustum hauriat potius
ab optimo Grammatico, quam stylum barbariei plenum
 more solito consectetur, veniamque petens in praeteritum,
unum illud praecipue roget: num pure loquenti excidere
possit haec Latina phrasis, Legis tantum Breviarii stylum?
ex qua locutione laudem sibi parere, Martianaeo autem
imperitiae famam inurere voluit.
III. Postquam Latinitatis meae diligentiam expugnare
tentavit criticus imperitus, Graecanicam similiter peritiam,
qualiscumque sit in me, nullam esse sibi persuasit, cunctisque
suadere conatur consequenti verborum serie:
Tertium, in edendo Hieronymo, subsidium petendum ex
Graeca lingua, ex qua multa passim aspersit, et multa etiam
transtulit. Haec vero neque satis intelligi possunt, neque
virgula censoria ubi opus est notari, nisi ab homine ita ejus
linguae perito, ut subinde Lexici auxilio non indigeat.
Quam linguae peritiam minime profecto assecuti ii videntur,
qui verterunt ἀντὶ φοινίκων τὰ βαΐα σύρουσι, coram palmis
ramos palmae trahunt, ut obiter monuimus Artis Criticae,
part. III, sect. 1, cap. 13, n. 25. Sed et alia multa posthac
clariora rei indicia in lucem proferemus.
Ipse quidem Hieronymus, ut demonstrabimus, ubi ad
eam quaestionem deventum fuerit, Graecae linguae peritus
non fuit; at ejus lapsus deprehendi nequeunt, nisi a peritiore;
quod tamen ab ejus Interprete fieri necesse est, et
 interdum in apertioribus nonnullis peccatis, ne quid dissimulem,
factum est a Martianaeo, sed multo frequentius
factum oportuit.
Ex peritia autem cum Latinae, tum Graecae linguae
lectioneque optimorum Scriptorum, quas postulari contendimus
ab editore ac illustratore Hieronymi, constat eruditio
illa philologica, quam Erasmus ei prorsus necessariam
esse judicavit. Quare merito existimavit sibi excusandum
esse, quod ab humanioribus litteris nondum satis paratus
primum aggressus esset Hieronymianas epistolas illustrare . . .
Haec diligenter Martianaeo expendenda fuerunt;
quamvis enim studio Erasmi, ne de Mariano Victorio loquar
expurgatum acceperit Hieronymum innumeris vitiis,
quoniam tamen utriusque laborem ad priscos codices exigere
aggressus est, et de utroque judex sedere, non multo
minus eruditione critica instructum prius esse eum oportuit,
quam Erasmum. Quod, ut opinor, perpauci sibi
persuadebunt, qui praefationes, commentarios et notas
hominis legerint.
Nullum hoc loco exemplum imperitiae meae objicit Clericus,
praeter verba Graeca ἀντὶ φοινίκων, etc., quae satis docte
interpretata ei nequaquam videntur. De qua iterum indocta
 interpretatione monet nos Quaest. 9, pag. 318. Paulo
post, inquit, observat Martianaeus inserta fuisse verbis
Hieronymi haec Graeca, ἀντὶ φοινίκων τὰ βαΐα σύρουσι, quae perabsurde
vertit, coram palmis ramos palmae trahunt, cum
debuerint verti pro dactylis ramos palmae trahentibus, ut
ostendimus dudum Artis Criticae part. III, sect. I, cap. 13.
Scire vix potuissem, quae sit illa Ars Critica acerbi
Recitatoris Clerici, nisi Parisinum Litteratorum Diarium
ante paucos menses perlegissem, et in eo dissertationem
Domini Carel, qui verba Graeca mss. nostrorum tertius
restituere conatur; sed conjecturis suis tantummodo, non
veterum librorum fide auctoritateque. De versione igitur
perabsurda Graecorum verborum in Arte Critica Clerici,
haec habet D. Carel in Diario Gallico: On convient avec
M. le Clerc, que le mot grec φοίνιξ signifie également le
palmier et les dattes qui en sont le fruit; mais il n'en est
pas de même du verbe σύρειν, qui ne signifie jamais vellere ou
decerpere, comme M. le Clerc le traduit, mais toujours
trahere. De plus, la suite du discours de S. Jérôme ne
permet pas de donner à ces paroles le sens que M. le
Clerc leur donne. S. Jérôme veut détourner son ami
Sophronius de traduire en Grec, et pour les Grecs, la
 version latine des Psaumes qu'il venait de faire sur l'Hébreu,
parce que ce serait faire une chose inutile; ce
serait porter du bois à la forêt, in silvam ligna ferre;
ce serait donner une version grecque aux Grecs qui en
avaient déjà plusieurs autres qu'ils estimaient avec raison:
en un mot, ce serait, dit S. Jérôme, faire connaître
mon ignorance aux savants de cette nation, en leur donnant
moyen de comparer ma version avec celles qu'ils
ont déjà, Et doctissimos quoque viros testes imperitiae meae
facere volueris. S. Jérôme ne peut donc pas en cet
endroit, comparer sa version aux fruits, et celles des
Grecs à des branches stériles; ce serait dire tout le contraire
de ce qu'il prétend, et tomber dans une contradiction
manifeste.
Ita de Arte Critica Joannis Clerici si ego scripsissem,
non illico assensum verbis meis praebuissent eruditi omnes,
saltem aemuli mei: verum quis fidem non habebit viro
 erudito, qui verba Graeca et verborum Clericanam versionem
inspexit ac expendit? Liquet itaque ex ejus observatione,
Joan. Clericum imperitum esse linguae Graecae, cum
verbum σύρειν sit interpretatus vellere et decerpere. Deinde
exploratum nobis est atque manifestum ex eadem observatione
Domini Carel, tantam esse in Clerico mentis caecitatem,
ut non modo absurde interpretetur verba inserta Hieronymianis;
sed ipsum etiam Hieronymum absurdissimum faciat
ac parum sibi constantem virum.
Nunc veniamus ad objectationem critici nostri, qui propriae
imperitiae ac stultitiae famam mihi inurere voluit in
eorumdem verborum Graecorum interpretatione. Sed hujus
rei judicium habendum est ex meae annotationis verbis,
non ab imperito scriptore qui simultatem exercet. Hic
igitur est contextus praefationis Hieronymi ad Sophronium
suum, tom. I, col. 837 et 838: