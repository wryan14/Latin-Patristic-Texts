ANNOTATIONES
IN FRAGMENTUM INCERTI SCRIPTORIS
DE CANONE SS. SCRIPTURARUM.
(L. A. Murator. Antiqq. Ital. medii aevi, t. III. col. 854. Galland. Bibl. Vett. PP. t. II, p. 208. Routh. Reliq. scr. t. IV, p.
3. Ever. Stoch. Comment. de libr. N. T. § 63, p. 199. Freindaller. Comment. Linc. 1802. Kirchnoser. Quellensamm
lung zur Geschichte der Neutestamentlichen canons. Zurich. 1842. p. 1, 2.) 
 Primus Muratorius veterrimum hoc edidit fragmentum,
in quo de canone Novi Testamenti agitur.
Is vero in Antiquitatum Italicarum medii Aevi, tomo III.
Mediol. 1740, de codice msto, ex quo idem desumptum
est, haec praemisit: «Sed quando coepimus vulnera
rimari litteris inflicta, dum rudia saecula decurrerent,
ne hoc quidem dissimulandum est,
imperitissimos et indoctissimos homines crebrius
quam antea fuisse adhibitos ad exscribendos codices,
quos propterea erroribus ac sordibus ad
nauseam usque repletos intueare. Ex his non paucos
prae manibus habui, et exemplum afferre juvat,
quod non uno nomine, nisi mihi facile blandior,
lucem exposcere videtur. Asservat Ambrosiana Mediolanensis
bibliotheca membranaceum codicem, e
 Bobiensi acceptum, cujus antiquitas pene ad annos
mille accedere mihi visa est. Scriptus enim
fuit litteris majusculis et quadratis. Titulus praefixus
omnia tribuit Johanni Chrysostomo, sed immerito,
p. 851.» Tum vero caeteris tractatibus, qui
in codice continentur, memoratis, pergit vir cl. ita
scribere: «Ex eodem ergo codice ego decerpsi fragmentum
antiquissimum, ad canonem divinarum
Scripturarum spectans. Nulli diligentiae peperci,
ut ejus auctorem detegerem, simulque rescirem
num hactenus editum fuerit. Nisi me fefellerunt
oculi, aut complurium librorum defectus, quem
non semel doleo, nusquam deprehendi evulgatum,
 ac propterea spes mihi superest fore ut libentius
a lectoribus accipiatur, ac praecipue quod antiquitatem
redoleat summe venerabilem.»
Deinde ostendit opinari se Muratorius tribuendum
esse fragmentum Caio, ecclesiae Romanae presbytero,
qui floruit saeculo exeunte secundo. Idem censuit
quoque cl. Gallandius in prolegomenis tomi II Bibliothecae
suae Patrum, p. 23, et propterea quod
Miltiadis, vel ut hic scribitur nomen, Miltiadis, haeretici
cujusdam mentionem injecit fragmenti auctor,
istud idem excerptum vult Gallandius pertinere ad
disputationem quam adversus Proculum seu Proclum
Cataphrygarum sectatorem Caius composuit. Anonymus
enim scriptor apud Eusebium lib. V Hist.,
c. 16, seu supra in vol. meo II, p. 73, sub ipsum initium
 operis, quod adversus Cataphrygas contexuit,
haeresim nominat Miltiadis. Quod tamen Gallandii
argumentum, etiamsi de lectione Miltiadis, cujus
loco Alcibiades nonnulli volunt reponere, satis constiterit,
haud satis valeret ad hocce fragmentum
Caio vindicandum. Porro Muratorianae de Caio conjecturae
opposuerat sese V. D. Everardus Stoschius,
qui ipse in Commentatione de Librorum Novi Test.
Canone, Francof. ad Viadrum edit. anno 1755,
fragmentum post Muratorium repetivit. Ait enim in
§. 63, p. 199, argumenta quae ad conjecturam
suam commendandam idem affert Muratorius, ei
parum probabilitatis conciliare: «Quod enim Caius
 Epistolam ad Hebraeos rejecerit tamquam non canonicam,
id ipsi cum pluribus aliis, Irenaeo e. g. et
Hippolyto, immo teste Eusebio lib. VI, c. 20, et Hieronymo
de Viris Ill. c. 60, cum pluribus aliis
Romanae ecclesiae doctoribus commune fuit. Et
quod Hermas temporibus auctoris fragmenti, Pastorem
conscripsisse dicatur, id ad alium quemcumque
qui ea aetate vixit applicari potest.»
Dum vero clarus vir Stoschius §§. 61 et 62
abjudicanda haec Caio censet, propterea quod idem
Caius apud Eusebium lib. III. Hist., c. 28, Apocalypsin
Joannis Cerinthi esse existimet, quam quidem
auctor fragmenti pro libro canonico habet, id meminisse
debemus, verba Caii utrum ad Apocalypsin
S. Joannis pertineant, adhuc sub judice esse; qua de
 re cum nos ad ejus fragmenta aliquid annotavimus,
in vol. II Reliquiar., pag 16, tum vero cl. Freindallerus
fragmenti hujus nuperus editor, de quo mox
memorabo, disseruit, §§ 9 et 10. Aliud insuper est
argumentum contra Caium a Stoschio ita propositum:
auctorem fragmenti vel penitus ignoravisse, vel saltem
non animadvertisse, Epistolas Pauli dudum ante
visam et editam a Joanne apostolo Apocalypsin
scriptas fuisse, qualis quidem error et incogitantia difficulter
de Caio, quem Eusebius H. E. VI, 2. ἄνδρα λογιώτατον, et cujus commentationem contra Proclum
Photius cod. 48, σπουδαίαν διάλεξιν vocat, concipi
possit. Sic ille; hoc vero παρὰ τὸν χρόνον dumtaxat,
ἁμάρτημα foret, quod interea oportere ita existimari
negarent cum Epiphanio in Haer. LI, cap. 12 et cap.
 36, illi eruditi qui, ut notat ipse quoque vir clarus,
Apocalypsin Joannis ad Claudii Augusti tempora referunt.
Cons. et Thomae Newtoni Bristoliensis episcopi
Dissert. in Prophetias, Anglica lingua conscriptas,
vol. III, § 24, c. 1, atque J. D. Michaelis Praelectt.
de Libb. N. T. sect. ult. Et mihi quidem majorem
moveret scrupulum naevus fine hujus fragmenti inventus,
ubi positum videtur, Basilidem esse Cataphrygum,
si diis placet, constitutorem; etenim, si ita
legendus et construendus locus, vereor ne ignorantiae
crassae in hoc auctore argumentum inde ducendum
foret.
Quamquam vero vir cl. haec Caii fuisse nolit, quocum
sentit tum cl. Keilius in additamentis ad Fabricianae
Biblioth. Graec., vol. VII, pag. 285, tum alii viri
 docti, quos ibi commemoravit Keilius, eidem tamen
Stoschio probabile admodum videtur fragmentum
omnino esse antiquissimum, et circa saeculi secundi
finem aut tertii initia conscriptum; ad quam quidem
sententiam firmandam multas ille rationes, easque
quam valentissimas, subjecit. Et in ea sententia conveniunt
scriptores, quod sciam, omnes, qui breve istud
commemoraverint. Has autem Stoschii rationes
ad S. Scripturae libros singulos qui in fragmento
nominantur, deinceps afferam, utpote quae antiquitatem
ejus non tantum muniant, sed etiam ipsum egregie
illustrent. Neque aliter de aetate scripti ante Stoschium
judicaverat celeb. Moshemius, qui in Comment.
de Rebus Christianorum ante Constantinum M.
 ad saec. primum, § 54, p. 164, de eodem haec posuit:
«Auctor ignotus est. Muratorius Caium, presbyterum
Romanum, esse putat, qui occidente saeculo
secundo floruit. Hoc quidem dubium est: illud
vero ex ipso libello certum, saeculo eum secundo
et illo quidem tempore quo Hermas in vivis fuit,
scripsisse. In hoc igitur magni pretii fragmento
haec de Herma scripta leguntur: Pastorem vero nuperrime
temporibus nostris in urbe Roma Herma conscripsit,
sedente cathedra urbis Romae ecclesiae Pio
episcopo, fratre ejus.» Haec Moshemius. Itaque, aut
prope abesse videtur auctor a medio saeculo secundo,
quando ad exitum quidem perductus fuerat Pii episcopatus,
aut certe constat illum ante finitum saeculum
sua scripsisse, etiamsi de vera aetate opusculi
 Pastoris appellati aliter statuatur. Qui vero factum
sit ut cl. Lardneri diligentiam hoc fragmentum, a
nemine omnium, ni fallor, rejectum aut improbatum,
effugerit, id nescire me fateor, cum diu antequam
illud Lardneri de Fide Hist. Evangelicae plane egregium
opus denuo typis ab ipso mandaretur, fragmentum
cum orbe erudito communicatum fuisset.
quum vero ponendus sit auctor inter scriptores qui
primi omnium, excepto Papia, de evangelistis ipsis
vel commemoraverint, vel ipsorum scripta nominatim
adduxerint, fieri non potest quin primus hic librorum
Novi Testamenti catalogus curis nostris dignus
censeatur. Est tamen ab eo omissa, quod multam
moveat admirationem, epistola et semper et ab
omnibus recepta, prior illa S. Petri, de cujus auctoritate
 nemo a temporibus usque Polycarpi atque Papiae
dubitavit. Istaque facta est omissio ab auctore,
qui tres ex septem ἀντιλεγομέναις scripturis agnovit,
dum nullum interea librum νόθον, uno fortasse excepto,
in canonem Novi Testamenti admisit. De altero
naevo illo circa Basilidem haereticum apud eum existente
jam dixi.
Nuperrime vero, cum dixissem ad pag. XXI praefationis
operis mei, hoc fragmentum de canone distulisse
me in medium adducere, propterea quod novissima
ejusdem editio nondum ad manus pervenisset
meas, transmissa ex Germania mihi est opella a viro
nobili peregre agente, quae ante Lincii prodierat
anno 1802, cum Commentatione Francisci Freindaller,
canonici et theol. professoris publ. Is quidem
 nullam usquam Stoschiani libri de Canone commemorationem
fecit, contraque Caio presbytero fragmentum
vindicandum esse statuit, ubi tamen in § 8,
ad pag. 13, haec habet: «Est vero simillimum Collationem
Caii cum Proclo graece esse habitam conscriptamque.
Talem quippe eam legere Eusebius,
Photius, ac Theodoretus, qui lib. III Fabularum
haereticarum eamdem κατὰ Πάτροκλον inscripsit.
Addo quod Valesius, momentis haud spernendis,
Proclum hunc e ducibus sectae Montanisticae, Graecum
Asiatem fuisse arguat. Graece itaque cum homine
Graeco Caius contulerit Attamen fragmentum
nostrum latinae potius originis stylum sapit.
Cui quidem difficultati ea solummodo ratione occurreris,
 si latinitate illico donatam hanc disputationem,
aut ab ipsomet Caio in Romanorum gratiam
latine simul dixeris exaratam. Quae utraque
profecto conjectura a veritate haud absona est. Sic
enim pleraque S. Irenaei opera in latina versione
antiquissima, nec non alia generis hujus quamplurima
ad nos usque pervenere.» Haec Freindaller.
Interea ego ex vestigiis satis claris deprehendisse
mihi videor hominem, qui graece scripserit, post haec
latina verba latentem, eo indicio quod eadem ita
graecissant, ut etiam ex illa lingua versa esse videantur.
Pergit Freindaller, ad § 13, ita scribere,
postquam monuit in § 11 Caium hunc, consentientibus
Valesio et Ruinarto, eum esse de quo ad calcem
Actorum S. Polycarpi legitur: Acta haec Caius descripsit
 e manuscriptis Irenaei, Polycarpi discipuli, cui coaevus
fuit; atque idcirco non credendum esse virum
cum Irenaeo diu versatum Apocalypsin Joannis apostoli
contempsisse. «Quod si momenta,» inquit ille,
suppeterent, unde securi videremur, pertinere hoc
fragmentum ad eamdem cum Proclo Disputationem
unde suum mutuatus est Eusebius, quodque Caii
esse non disputatur, tum profecto hae nostrae pro
eodem vindiciae usque ad exploratam penitus assurgerent
certitudinem. Memoratus quidem ipsemet
loco citato Muratorius faventem quamdam huic
sententiae rationem jam protulit, dum ex impudenti
adversariorum in supponendis novis scripturis
temeritate ansam arripuisse Caium, conjicit, de
librorum N. T. canone, quod in fragmento fit,
 agendi. Cui commodissime id quoque adjici poterit,
vel in fragmento ipso quoddam contextus cum
disputatione quadam indicari vestigium, quod acutissimi
 viri effugisse oculos profecto mirandum
est. Auctor nimirum facta de epistola Pauli ad Romanos
ejusque argumento mentione, verba haec
subdidit: De quibus singulis necesse est a nobis disputari.
Cum praeterea nullibi caeteroquin in fragmenti
hujus integro argumento quidpiam occurrat
disputationi tali dissonum, immo universa potius
conciliari eidem quam optime valeant, quid nos
ultra morabitur, quominus hoc veneratione dignissimum
antiquitatis ecclesiasticae monumentum
denuo revindicemus Caio veteri, cui tot illud
rationes vindicant, iis quae ex adverso stant,
sufficienter, quod arbitror, solutis.» Haec ille
quidem.
«Age vero,» ait Muratorius, «jam proferamus
 fragmentum ipsum e vetustissimo codice Ambrosiano
decerptum, atque illud eruditorum omnium
examini subjiciamus, nullum demendo ex erroribus
quibus librariorum imperitia scripturam saturavit
atque foedavit, quamquam nihil ii obstent
quominus pretium rei intelligamus.» Sic ille; ita
et cl. Stoschius fragmentum cum omnibus mendis
atque erroribus exhibuit; sicuti fecit Gallandius in
tomo II Bibliothecae suae PP. ubi in Caii Fragmentis
illud collocavit. Utinam corrigendi officium viri eruditi
in se suscepissent. Cum vero factum id non
fuerit, nisi quod in nonnullis locis, quorum facilior
est emendatio, cl. Freindaller, fragmentum membratim
tractans, veram scripturam reposuit; τὴν στάρταν
ego adeptus sum, quam priores illi adhuc ornandam
 reliquerant. An boni quid ex his litteris tam
foede immutatis expiscari potuerim, aliorum judicium
esto.
 
