 ANONYMI
LIBER DE REBAPTISMATE.
NON DEBERE DENUO BAPTIZARI QUI SEMEL IN NOMINE DOMINI JESU CHRISTI
SINT TINCTI. (C,G,S) 
   I. Animadverto quaesitum apud fratres quid potius
observari oportet in personam eorum qui in haeresi
quidem, sed in nomine Dei nostri Jesu Christi sint
tincti; postmodum inde digressi, et suppliciter ad
Ecclesiam Dei advolantes, totis praecordiis poenitentiam
agerent; et erroris sui damnationem nunc demum
intelligentes auxilium salutis ab ea implorarent;
utrum vetustissima consuetudine ac traditione ecclesiastica,
post illum quod foris quidem sed (2) in nomine
Jesu Christi Domini nostri accceperuut Baptisma,
tantummodo imponi eis manum ab episcopo ad
accipiendum Spiritum sanctum sufficeret, et haec
manus impositio signum fidei iteratum atque consummatum
 eis praestaret: an vero etiam iteratum Baptisma
his necessarium esset, tamquam nihil habituris
si hoc quoque adepti ex integro non fuissent,
perinde ac si numquam baptizati in nomine Jesu
Christi forent. Ideoque nonnulla super hac nova quaestione
scripta aut rescripta esse jactabantur, quibus
utraque pars ad destruenda aliena summo studio nitebatur.
In quo genere quaestionis, ut mihi videtur,
nulla omnino potuisset controversia aut disceptatio
emergere, si unusquisque nostrum contentus venerabili
Ecclesiarum omnium auctoritate et necessaria
humilitate nihil innovare gestiret, cum locum contradictioni
non quemlibet animadverteret. Namque
 omne quod et anceps et ambiguum et in diversis sententiis
prudentium ac fidelium virorum constitutum
est, si contra priscam et memorabilem cunctorum
emeritorum sanctorum et fidelium solemnissimam
observationem judicatur, damnari utique debet, cum
in re olim composita et ordinata quodcumque est illud
quod contra Ecclesiarum quietem atque pacem
in medium producatur nihil (praeter) discordias et
simultates et schismata allaturum: ubi nullus alius
fructus reperiatur nisi hic solus, ut unus homo, quicumque
ille est, magnae prudentiae et constantiae esse
apud quosdam leves homines inani gloria praedicetur,
et haereticorum stupore praeditus, quibus hoc
unicum perditionis solatium est si non soli peccare
videantur, errores et vitia universarum Ecclesiarum
 correxisse apud simillimos sui et compares celebretur.
Haereticorum enim omnium hoc studium atque
propositum est, sanctissimae matris nostrae Ecclesiae
ejuscemodi et plurimas quantas calumnias nectere,
et invenisse aliquid quod ei crimini vel etiam leviter
dari posset summam gloriam ducere. Quod cum nullum
sanae mentis fidelium tenere, vel maxime nullum
omnino in quocumque clero constitutum, ac multo
magis episcoporum, audere deceat; monstri simile
est ipsos episcopos talia scandala cogitare et turpitudinem
matris Ecclesiae, si quam putant in hoc negotio
esse, contra praeceptum legis et omnium Scripturarum
nimis irreverenter cum ipsa ipsorum turpitudine
et periculo non vereri detegere, quamquam
nulla sit in hoc nisi in errore ipsorum illorum turpitudo
 Ecclesiae. Itaque deterius delinquitur ab hominibus
ejusmodi, si id quod in observatione antiquissima
ab iis tamquam non recte fiat reprehenditur,
et ab his qui ante nos fuerunt, tum etiam a nobis
recte observatum esse et observari manifeste ac fortiter
ostendatur; ita ut etsi paribus argumentis ex
utraque parte congrederemur, tamen quia non poterat
id quod innovabatur sine dissensione fratrum et
damno ecclesiastico consistere, utique non debeat
contra fas, quod aiunt, et nefas, id est contra bonum
et aequum, Ecclesiae matri quasi macula temere infligi,
eisque qui hoc attentarent audaciae hujus atque
impietatis ignominia merito deberet adscribi. Sed
quoniam non est in nostra potestate ut secundum
praeceptum Apostoli (I Cor. I, 10) idipsum dicamus
 omnes, neve sint in nobis schismata; tamen in quantum
possumus connitimur hujus tractatus statum demonstrare,
et turbulentis hominibus ut vel nunc suum
negotium agere incipiant persuadere, consecuturis
plurimum etiam nobis, si hoc quoque consilio sano
 tandem voluerint adquiescere. Et ideo quaecumque
sanctarum Scripturarum ad hanc partem pertinentia
sunt capitula necessario in unum congeremus, et quae
videntur esse diversa aut varia, quantum poterit,
manifeste inter se conglutinabimus, et utilitatem ac
commodum singulorum pro mediocritate nostra examinabimus,
ut accendi in Ecclesia formam et consuetudinem
saluberrimam atque pacificam universis
fratribus insinuemus.
  II. Igitur aggredientibus tractatum salutaris et novi,
hoc est spiritalis et evangelici Baptismatis, in primis
occurrit notissima omnibus praedicatio celebrata
atque coepta ab Joanne Baptista, qui aliquantum desciscens
a lege, id est Moysis antiquissimo baptismate,
et viam novae et verae gratiae praesternens, et
 baptismate quod interim exercebat aquae et poenitentiae
sensim aures Judaeorum praeveniebat et occupabat
spiritalis Baptismatis futuri annuntiatione,
adhortans eos et dicens: Qui post me venit fortior
me est, cujus ego non sum dignus corrigiam
calceamenti solvere. Ipse vos baptizabit in Spiritu
sancto et igni (Matth. III, 11; Marc. I, 7; Luc.
III, 16; Joan. I, 27). Propter quod nobis quoque
hujus sermonis orsus hinc incipere debebit.
Nam et Dominus hanc eamdem vocem Joannis post
suam resurrectionem in Actis Apostolorum confirmans,
praecepit eis ab Hierosolymis non discedere, sed
expectare illam promissionem Patris quam audistis a
me: quia Joannes quidem baptizavit aqua, vos autem
baptizabimini Spiritu sancto, non post multos hos dies
 (Act. I, 4, 5). Itemque Petrus eadem verba Domini
percensuit, rationem pro se apud Apostolos reddens
dicendo: Cum autem inciperem loqui ego, irruit Spiritus
sanctus super eos, sicut et super nos in principio; et
recordatus sum sermonem Domini sicut dicebat: Joannes
quidem baptizavit aqua, vos autem baptizabimini
Spiritu sancto. Si ergo aequale donum dedit eis sicut et
nobis credentibus Dominum Jesum Christum, ego quis
eram, qui possem prohibere Domino (Act. XI, 15-17)?
Et iterum: Viri fratres, scitis quia a diebus antiquis
in nobis Deus elegit per os meum audire Gentes verbum
Evangelii, et credere: et qui corda novit Deus testimonium
perhibuit, dans eis Spiritum sanctum sicut et nobis
(Act. XV, 7, 8). Ac propterea hujus sententiae quae
sit vis et potestas, considerare debemus. Ait enim
 Dominus eis qui postmodum baptizari haberent, quia
crederent baptizandos esse, non quemadmodum a
se in aqua in poenitentiam, sed in Spiritu sancto. De
qua praedicatione cum utique nemo nostrum possit
ambigere, manifestum est qua ratione homines in
 Spiritu sancto baptizati sint. Nam et proprie in ipso
solo sancto Spiritu baptizati sunt qui crediderunt,
quia Joannes discrevit et dixit, dicens se quidem in
aqua baptizare, venturum autem qui in Spiritu sancto
baptizet gratia et virtute Dei sunt et hoc et occulta
largiente et operante, nihilominus autem etiam
in Baptismate spiritus et aquae, praeterea etiam in
Baptismate spiritus in sanguine proprio uniuscujusque,
sicut declarant nobis sanctae Scripturae, quarum
per singula quaeque eorum quae enarrabimus afferemus
perspicuas probationes.
  III. Ad quae forte tu, qui novum quid inducis, continuo
impatienter respondeas, ut soles, dixisse in
Evangelio Dominum: Nisi quis denuo natus fuerit ex
aqua et Spiritu, non potest introire in regnum coelorum
 (Joan. III, 3, 5). Ex quo manifeste apparet, illi Baptisma
solum prodesse, cui possit etiam Spiritus sanctus
inesse: super ipsum enim Dominum, cum baptizaretur,
Spiritum sanctum descendisse, factumque
ejus atque dictum pariter congruere, nec alia ulla
ratione mysterium istud posse consistere. Cui responso
nemo nostrum adeo ita insanus reperitur aut contumax,
ut audeat contra fas aut contra verum contradicere;
scilicet rebus integris et omni modo ita
in Ecclesia gerundis et secundum disciplinae ordinem
perpetuo a nobis observandis. Sed si in eodem Novo
Testamento haec quae in isto negotio deprehendimus
adunata, nonnumquam reperiantur quodam modo
divisa ac separata et proinde disposita atque si sint
singula; videamus utrum possint esse aliquando etiam
 singulariter solitaria, quasi non sint mutila, sed
tamquam integra atque perfecta. Nam cum per manus
impositionem episcopi datur unicuique credenti
Spiritus sanctus, sicut Apostoli circa Samaritanos
post Philippi Baptisma manum eis imponendo fecerunt,
et hac ratione Spiritum sanctum in eos contulerunt
(quod ut fieri posset, ipsi pro eis oraverunt;
nondum enim super quemquam eorum descenderat
Spiritus, tantum autem baptizati erant in nomine
Domini Jesu) Dominus quoque noster post resurrectionem,
cum insufflasset et dixisset Apostolis suis:
Accipite Spiritum sanctum (Joan. XX, 22), ita demum
largitus eis Spiritum sanctum.
  IV. Cum ita invenitur, quid tibi, frater, videtur?
Si quis non ab episcopo baptizatus, ita ut si in
continenti etiam manus ei imponatur, priusquam tamen
 accipiat Spiritum sanctum fuerit defunctus,
 utrum censeas salutem percepisse eum, nec ne: quoniam
quidem et ipsi Apostoli et discipuli, qui etiam
alios baptizabant, qui etiam a Domino baptizati,
non statim Spiritum sanctum acceperint qui nondum
erat, quia Jesus nondum fuerat clarificatus
(Joan. VII, 39): sed post resurrectionem ejus nec modicum
intervallum temporis quo id gestum est, intercesserit.
Sicuti et cum baptizati sunt a Philippo Samaritani,
donec Samariam rogati ab Hierusalem Apostoli
descenderent ad illos, ut eis manum imponerent
et Spiritum sanctum per manus impositionem
in eos conferrent: quoniam illo intervallo temporis
aliquis eorum non adeptus Spiritum sanctum,
morte potuit intercipi, et defraudatus gratia Spiritus
sancti defungi. Quod hodierna quoque die non potest
 dubitari esse usitatum et evenire solitum, ut plerique
post Baptisma sine impositione manus episcopi
de saeculo exeant, et tamen pro perfectis fidelibus
habentur. Sicuti Aethiops eunuchus cum rediret ab
Hierusalem et legeret prophetam Esaiam et haesitarat,
suggerente Spiritu, audita veritate a Philippo
diacono credidit et baptizatus est (Act. VIII): et cum
ascendisset de aqua, Spiritus Domini rapuit Philippum,
et non vidit eum jam nunc amplius eunuchus. Abibat
enim viam suam gaudens quoniam, ut animadvertis,
imposita ei manus non est ab episcopo ut Spiritum
sanctum acciperet. Quod si hoc admittis et salutare
esse credis, nec opinioni omnium fidelium refragaris,
necesse est confitearis, proinde autem atque
que hoc latius tractatu procedit, etiam illud aliud
 latius posse consistere: id est, ut per solam manus
impositionem episcopi, quia Baptisma in nomine
Jesu Christi Domini nostri praecessit, possit alio
homini poenitenti atque credenti etiam Spiritus
sanctus tribui; quoniam eos qui in Christum credituri
essent, Scriptura sancta praedixit: Oportere
in Spiritu baptizari: ita ut et hi quoque non videantur
minus aliquid habere quam illi qui perfecti sunt
christiani, ne necesse sit quaeri quale illud baptisma
fuerit quod in nomine Jesu Christi sunt consecuti.
Nisi forte in illo quoque superiore tractatu
circa eos qui tantummodo in nomine Christi Jesu
baptizati fuerint, statuas etiam sine Spiritu sancto
posse salvos fieri, aut non hac sola ratione, sed si
per manus impositionem episcopi Spiritum sanctum
consuesse praestari, aut etiam non episcopum dicas
 Spiritum sanctum solitum esse largiri.
   V. Quod si ita est, et potest aliquid horum eveniens
salutem homini credenti non praeripere, tu
quoque ipse annuis quoniam modo dimidiatum
et non ut contendis, consummatum mysterium
fidei, qua necessitas intervenit, salutem adimere non
posse credenti et poenitenti homini. Aut si dicis hujusmodi
hominem salvum non posse fieri, omnibus
episcopis salutem adimimus, quos ita periculis quam
certissimis astringis ut omnibus hominibus qui sub
cura eorum agunt, et hac atque illac dispersis regionibus
ipsorum infirmantur, per semetipsos subvenire
debeant; quia caeteri homines minores clericis qui
periclitantur, hoc idem praestare non possint: ne
sanguis eorum qui vacui de saeculo exisse videbuntur,
de manu episcoporum necesse habeat requiri.
Porro autem, ut non ignoratis, credentibus hominibus
 invenitur Spiritus sanctus a Domino datus sine
Baptismate aquae, sicut Actis Apostolorum continetur
in hunc modum: Adhuc loquente Petro verba haec,
irruit Spiritus sanctus super omnes qui audiebant verbum:
et obstupefacti sunt qui erant ex circumcisione fideles
quotquot simul venerant cum Petro, quia et super
Gentes donum Spiritus sancti effusum est. Audiebant
enim eos loquentes linguis suis, et magnificabant Deum.
Tunc respondit Petrus: Numquid aliquis aquam prohibere
potest ut non baptizentur isti qui Spiritum sanctum
acceperunt sicut et nos? Et praecepit eos baptizari
in nomine Jesu Christi (Act. X, 44-48). Sicut etiam idem
Petrus postmodum de eisdem Gentibus plenissime
docuit nos dicens: Et nihil discrevit inter nos et ipsos,
fide emundatis cordibus eorum (Act. XV, 9). Atque hoc
 non erit dubium in Spiritu sancto homines posse sine
aqua baptizari, sicut animadversis baptizatos hos
prius quam aqua baptizarentur, ut satisfieret et Joannis
et ipsius Domini praedicationibus: quandoquidem
et sine manus impositione Apostolorum et sine lavacro,
quod postea adepti sunt, gratiam repromissionis acceperint:
et sic paulo ante emundatis cordibus eorum,
Deus per fidem ipsorum etiam remissionem peccatorum
simul eis largitus sit, ut hoc solum eis Baptisma
subsequens praestiterit, ut invocationem quoque nominis
Jesu Christi acciperent, ne quid eis deesse videretur
ad integritatem ministerii et fidei.
  VI. Quod etiam e contrario latere tractatus hujus
sunt consecuti ipsi illi discipuli Domini nostri, super
quos jampridem baptizatos postremo die Pentecostes
 supervenit Spiritus sanctus, voluntate Dei quidem, non
sua sponte coelo lapsus, sed ad hoc ipsum munus
effusum sedet super unumquemque eorum, cum
justi jampridem, ut diximus, Baptismate Domini
 fuissent baptizati, sicut et ipsi Apostoli, qui tamen
omnes Dominum nocte qua apprehensus est deseseruisse
inveniuntur: et ille ipse qui gloriatus est
perseveraturum se in sua fide Petrus et adversus
ipsius Domini praedictum obstinatissime repugnavit,
postremo tamen tum ipsum negavit; ut hac ratione
ostenderetur nobis quae medio tempore quoquo
modo contraxerant delicta, eadem haec in eis fide
postmodum sincera per Baptisma Spiritus sancti
non dubie esse dimissa. Nec ulla, ut puto, alia ex
causa Apostoli his quos in Spiritu sancto alloquebantur,
praeceperant ut in nomine Christi Jesu baptizarentur,
nisi quia virtus nominis Jesu super
quemcumque hominum Baptismate invocata, ad salutem
assequendam non modicam praerogativam ei
qui baptizaretur praestare posset, sicuti Petrus in
 Actis Apostolorum enarrat dicens: Nec enim aliud
est nomen sub coelo quod datum est hominibus, in quo
oportet salvos fieri nos (Act. IV, 12). Sicut etiam apostolus
Paulus aperit ostendens quia Deus exaltavit
Jesum Dominum nostrum, et donavit illi nomen ad
hoc ut sit super omne nomen; ut in nomine Jesu
omnes genua curvent coelestium et terrestrium et
infernorum, et omnis lingua confiteatur quia Dominus
est Jesus in gloria Patris (Philip. II, 9-11). Et ille
in quo cum baptizaretur, invocatum esset in nomine
Jesu, licet in aliquo errore consequeretur, tamen
quandoque non prohiberetur rectum sapere, et errorem
suum corrigere, et ad Ecclesiam et ad episcopum
venire, et sinceriter confiteri Jesum nostrum
coram hominibus; ut tunc cum ab episcopo ei manus
 imponeretur, etiam Spiritum sanctum acciperet,
nec invocationem illam pristinam nominis Jesu amitteret,
quam nemini nostrum licet damnare, quum
haec nuda et singularis si in errore sit constituta,
non posset ad salutem praestandam sufficere: ne hac
ratione etiam Ethnicos et haereticos abutentes nomen
Jesu, credamus ad salutem sine vera re atque integra
posse pervenire. Quam tamen invocationem nominis
Jesu correctione erroris et agnitione fidei veritatis,
et abscisa omni labe praeteritae conversationis,
mysterio Dei circa ejusmodi homines rite perpetratam,
locum quem habitura non erat, obtinere, et
postremo in fide recta et ad integritatem signi praestandam
non obesse, supplemento ejus quod deerat
accedente, perquam utile est credere, et tot annorum
 totque ecclesiarum itemque Apostolorum et episcoporum
auctoritati cum bona ratione acquiescere:
cum sit maximum incommodum ac dispendium sanctissimae
matris Ecclesiae, adversus prisca consulta
 post tot saeculorum tantam seriem nunc primum
repente ac sine ratione insurgere. Nec enim
propter aliud Petrus qui jam fuerat baptizatus,
et quid sentiret de Domino ab ipso Domino erat interrogatus,
et veritate revelationis Patris coelestis in
cum collocata, quod Dominus noster non solum Christus,
verum etiam Filius Dei vivi esset confessus
(Matth. XVI, 16), postmodum eidem Christo praedicanti
de sua passione refragatus esse monstratus est,
et propterea Satanas dici ostensus est (Ibid. v. 3);
nisi quia futurum erat ut quidam, tametsi variantes
in sententia propria et claudicantes aliquando in fide
atque doctrina, cum in nomine Jesu baptizarentur,
tamen si intervallo quodam temporis recorrigere id
potuissent, non propterea a salute exciderent, sed
 quandoque resipuissent, integram spem salutis poenitendo
obtinerent; praesertim cum Spiritum sanctum
quo baptizari unusquisque hominum debet, acciperent,
aliquid tale designassent; sicuti non solum Petrum
hoc passum esse in Evangelio deprehendimus,
verum universos quoque discipulos, quibus jam Baptizatis
postea Dominus ait, quia vos omnes scandalizabimini
in me (Marc. XIV, 27); qui omnes, ut animadvertimus,
correcta fide sua post resurrectionem
Domini in Spiritu sancto sunt baptizati: ut non immerito
hodie quoque credamus homines correctos a
pristino errore, in Spiritu sancto posse baptizari, qui
cum aqua baptizarentur in nomine Domini aliquod
scabram habuissent fidem; quoniam multum interest
utrum in totum quis non sit baptizatus in nomine
 Domini nostri Jesu Christi, an vero in aliquo claudicet
cum baptizatur Baptismate aquae, quod minus
est, dummodo postea constet in veritate sincera fides
in Baptismate spiritus, quod non dubie majus est.
VII. Nec aestimes huic tractatui contrarium esse
quod dixit Dominus: Ite, docete Gentes, tinguite eos
in nomine Patris et Filii et Spiritus sancti. (Matt.
XXVIII, 19). Quia cum hoc verum et rectum et omnibus
modis in Ecclesia observandum sit, et observari
quoque solitum sit, tamen considerare oportet
quod invocatio nominis Jesu non debet a nobis
futilis videri propter venerationem et virtutem ipsius
nominis: in quo nomine virtutes omnes solent
fieri, et nonnumquam aliquae etiam ab hominibus
extraneis. Caeterum quo pertinent illa verba Christi,
 qui negaturum se esse dixit, nec nosse eos qui
sibi in die judicii dicturi essent: Domine, Domine,
nonne in tuo nomine prophetavimus, et in nomine
tuo daemonia ejecimus, et in nomine tuo virtutes magnas
fecimus, respondendo eis etiam cum jurejurando
quia numquam cognovi vos; discedite a me qui operamini
iniquitatem (Marc. XIV, 27); nisi ostenderetur
nobis nonnumquam etiam ab his qui operarentur
iniquitatem, posse per nimiam virtutem nominis
Jesu etiam haec fieri? idcircoque debet invocatio
 haec nominis Jesu quasi initium quoddam mysterii
Dominici commune nobis et caeteris omnibus accipi,
quod possit postmodum residuis rebus impleri;
alias non profutura talis invocatio cum sola permanserit,
quia post mortem ejusmodi hominis non potest
ei quidquam omnino adjici, vel suppleri aut
in aliquo prodesse die judicii, cum illi a Domino
nostro quae supra memoravimus coeperint exprobrari
qui tamen universi hodie ut sibi his modis subveniant
quibus supra ostendimus, non possunt ab ullo
hominum tam dure tamque crudeliter prohiberi.
VIII. Sed ad haec, ut soles, contradices, opponendo
nobis tunc cum baptizarentur integre ac
recte discipulos ac non ut hos haereticos esse baptizatos:
quod ex persona ipsorum et ejus qui baptizavit
 illos, sumas necesse est. Et ideo nos ad
propositionem hanc tuam non ut accusatores discipulorum
Domini respondemus, sed sicuti compellimur;
quia necesse est ubi et quando et quemadmodum
unicuique nostrum salus sit praestita, rationibus
investigemus. Namque natum esse Dominum
nostrum et Christum esse eum multis rationibus a
discipulis ejus non immerito credi videbatur, quod
ex tribu Juda, quod ex genere David, quodque in
civitate Bethleem fuisset natus; et quod pastoribus
ab Angelis, quoniam Salvator illis natus esset eodem
momento fuisset annuntiatus; quod in oriente
visa ejus stella sollicitissime fuisset a magis requisitus
et adoratus, et illustribus donis et insignibus
muneribus honoratus; quod puer admodum in templo
 sedens cum legis doctoribus, prudenter et cum
admiratione omnium disputasset; quod cum baptizaretur,
ita ut nulli alii contigerat, coelis apertis
descensione Spiritus sancti et super eum mansione,
testimonio etiam Patris sui itemque Joannis Baptistae
fuisset clarificatus; quod supra humanam mediocritatem
corda et cogitationes universorum intelligeret,
quod languores et vitia et valetudines cum
potestate maxima curaret atque sanaret, quod remissiones
peccatorum cum evidenti probatione praestaret,
quod daemonia jussu expelleret, quod leprosos
verbo mundaret, quod aquam in vinum convertendo
convivium nuptiale admirabili laetitia amplificaret,
quod caecis visionem restitueret aut indulgeret, quod
doctrinam Patris cum omni fiducia assereret, quod
 in loco deserto de quinque panibus quinque
millia hominum saturaret, quod reliquiae atque buccellae
plusquam duodecim cophinos impleret, quod
mortuos pro sua pietate passim suscitaret, quod
ventis et mari ut quiescerent imperaret, quod
super mare pedibus ambularet, quod virtutes omnes
omnino perficeret.
  IX. Quibus rebus et hujusmodi compluribus
factis ad claritatem ejus pertinentibus consequens
esse videbatur ut quemadmodum Judaei de Christo
 sentiunt, quod tamen de Jesu Christo Domino nostro
non credunt, ut etiam ipsi existimarent, ut
talis et tantus nulla obita morte in aeternum perseveret,
et regnum Israel et totius orbis in perpetuum
quod non corriperetur possideret. Unde
etiam Judaei ausi fuerunt eum rapere et in regnum
unguere: quod quidem necesse habuit ille superfugere:
ac propterea discipuli ejus arbitrabantur
quod nulla alia ratione vitam aeternam his praestaturus
esset, nisi primum ipse vitam hanc temporalem
cum illa aeterna in se ipso continuasset. Denique
cum conversarentur in Galilaea, dixit eis
Jesus: Incipit Filius hominis tradi in manus hominum,
et interficient eum, et post triduum resurget
(Marc. IX, 30). Et contristati sunt nimis, quia, sicuti
 diximus, longe diversum prius animis ac mente
conceperant. Denique hic fuit etiam Judaeorum sermo
contradictionis adversus eum, cum se ipse quidem
doceret eos et futura annuntiaret; illi autem dicerent:
Nos audivimus a lege quia Christus manet in aeternum:
et quomodo tu dicis quia exaltari oportet filium hominis
(Joan. XII, 34)? Itaque fuit discipulorum eadem
haec praesumptio de Christo, prorumpente in istum
sermonem incredulitatis suae Petro ipso duce ac
principe Apostolorum. Cum enim a Domino simul
cum caeteris fuisset interrogatus quidnam sentiret
de ipso, id est quem esse eum existimaret; et primo
veritatem confessus fuisset, dicens esse eum Christum
Filium Dei vivi (Matth. XVI, 16 et seq.); et propterea
beatus ab illo judicatus esset quod hoc non
 carnaliter, sed per Patris coelestis revelationem
assecutus esset: idem tamen, ubit coepit Jesus ostendere
discipulis suis quia oporteret eum Hierosolymam
ire, et multa pati a senioribus et sacerdotibus
et scribis, et interfici et post diem tertium resurgere;
nihilominus ille verus Christi confessor post
pauculos dies assumpto eo coepit illum corripere
dicens: Propitius sis tibi, non erit istud (Ibid. 22,
23); ita ut propterea audire a Domino commeruerit,
Vade post me, Satanas, scandalum mihi es; ob hoc quod
non saperet ea quae sunt Dei, sed ea quae sunt hominum.
Quae increpatio adversus Petrum magis magisque
eluxit apprehenso Domino, cum a muliercula
conterritus diceret: (Matth. XXVI, 70 et seq.) Nescio
quid dicas, neque novi te. Et iterum cum hoc idem
 diceret addhibito jurejurando, et tertio devotans
et jurans affirmaret, quoniam non nosset hominem,
 et non semel, sed saepius eum negasset: quod consilium
ei quoniam usque ad passionem Domini perseveraturum
erat, multo prius a Domino palam factum
est, ut nos quoque id non ignoremus. Denique post
resurrectionem Domini unus e discipulis ejus Cleopas,
cum esset moestus secundum errorem omnium
condiscipulorum suorum, ipsi Domino tamquam
alicui ignoto referens quod contigerat, sic locutus
est dicens de Jesu Nazareno, qui fuit propheta potens
in factis et dictis in conspectu Dei et universi
populi, quomodo hunc tradiderunt sacerdotes et
principes nostri in damnationem mortis et cruci
eum fixerunt: nos autem sperabamus quod ipse
erat redempturus Israel (Luc. XXIV). Juxta quae,
omnes quoque discipuli asseverationem quoque mulierum
 quae post resurrectionem viderant Dominum,
judicaverunt deliramenta; et quidam ipsorum viso
eo non crediderunt, sed dubitaverunt; quique tunc
non interfuerunt omnino non crediderunt, nisi postmodum
ab ipso Domino omnibus modis fuissent objurgati
atque increpati: quoniam mors eos ita offenderat,
ut putarent eum non resurrexisse, quem
crediderant mori non debuisse; quia contra opinionem
ipsorum semel mortuus fuisset. Itaque quod
ad ipsos discipulos pertinet, neque integram neque
perfectam fidem habuisse his modis quibus retulimus
inveniuntur; et quod multo gravius est, sicut
in Evangelio cata Joannem scriptum est, etiam alios
baptizabant (Joan., III, 22).
  X. Praeterea quid dicturus es de his qui plerumque
 ab episcopis pessimae conversationis baptizantur:
qui tamen tandem, cum Deus voluerit, in sceleribus
suis convicti, etiam ipso aut prorsus etiam communicatione
privantur? Aut quid statues de eis qui ab
episcopis prave sentientibus aut imperitioribus fuerint
baptizati? quando non ad liquidum et integre vel etiam
aliter quam oportet in traditione sacramenti fuerint
locuti; certe aut interrogaverint quid, aut interrogantes
a respondentibus audierint quod minime ita interrogari
aut responderi debet: quod tamen non valde illam
nostram rectam fidem laedat, sed non tam ornate ut tu
et composite, isti quoque simpliciores homines mysterium
fidei tradant. Dicturus es enim utique pro tua
singulari diligentia, hos quoque denuo baptizandos
esse, cum maxime eis res desit aut obstet quominus
 inviolabile illud divinum mysterium fidei intemeratum
possint accipere. Sed enim virorum optime reddamus
 et permittamus virtutibus coelestibus vires
suas, et dignationi divinae majestatis concedamus
operationes proprias, et intelligentes quantum in ea sit
emolumentum, libenter ei acquiescamus. Et ideo cum
salus nostra in Baptismate spiritus, quod plerumque
cum Baptismate aquae conjunctum est, sit constituta,
siquidem per nos Baptisma tradetur, integre et solemniter
et per omnia quae scripta sunt assignetur,
atque sine ulla ullius rei separatione tradatur; aut
si a minore clero per necessitatem traditum fuerit,
eventum expectemus ut aut suppleatur a nobis aut
a Domino supplendum reservetur; si vero ab alienis
traditum fuerit, ut potest hoc negotium et ut
admittit, corrigatur: quia Spiritus sanctus extra
Ecclesiam non sit, fides quoque non solum apud
 haereticos, verum etiam apud eos qui in schismate
constituti sunt sana esse non possit. Idcircoque poenitentiam
agentibus correctisque per doctrinam veritatis
et per fidem ipsorum, quae postea emendata
est purificato corde eorum, tantummodo Baptismate
spiritali, id est manus impositione episcopi et
Spiritus sancti subministratione, subveniri debeat;
signum quoque fidei integrum hoc modo et hac
ratione tradi in Ecclesia merito consuevit; ne invocatio
nominis Jesu quae aboleri non potest, contemptui
a nobis videatur habita: quod utique non
oportet; quamquam talis invocatio, si nihil eorum
quae memoravimus secutum fuerit, ab operatione
salutis cesset ac vacet. Dicente enim Apostolo
unum esse Baptisma (Ephes. IV, 5), necesse est
 invocatione nominis Jesu perseverante; quia non
potest a quoquam hominum quae semel invocata est
auferri, si eam contra decretum Apostolorum geminare
ausi fuerimus nimietate praestandi immo superaddendi
Baptismatis studio: si ille qui ad Ecclesiam
revertitur nolit denuo baptizari, futurum est ut defraudemus
Baptismate spiritali eum quem putamus defraudandum
non esse baptismate aquae.
  XI. Quid autem statues in personam ejus verbum
audientis qui forte apprehensus in nomine
Christi statim confessus, ac priusquam baptizari
aqua permitteretur ei, fuerit punitus; utrum perisse
eum pronuntiabis quia non est aqua baptizatus,
an vero aliquid extrinsecus patrocinari ad salutem
existimabis, licet non sit aqua baptizatus? Quod
 perisse eum existimabis, obviam tibi veniet sententia
Domini dicentis: Quicumque me confessus fuerit coram
hominibus, confitebor illum et ego coram Patre meo
qui in coelis est (Matth. X, 32): quia nihil interest
utrum hic verbum audiens an fidelis sit qui confitetur
Domino, dummodo ipsum Christum quem
confiteri oportet, confiteatur; quia Dominus pari
vice confitendo et ipse confessorem suum apud
Patrem, honore eum martyrii sui, ut pollicitus
est, exornet. Quod utique non debet latius accipi,
quasi possit usquequaque porrigi, quia potest
 Christi nomen etiam haereticus aliquis qui tamen
ipsum Christum negat, confiteri; quia in alium
Christum credit, cum Christus confiteatur quod ei
prodesse minime possit: siquidem Dominus non se
ipsum in confessionem a nobis coram hominibus
deduci oportere dixit, quod sine ipso et sine venerando
nomine ejus non potest fieri. Et ideo integrum
ac sincerum et incontaminatum et inviolatum
utrumque debet consistere confitenti, nullo
delectu habito ipsius confessoris, sive ille justus,
sive peccator, perfectusque Christianus, an vero
etiam nunc imperfectus, qui summo discrimine suo
Dominum confiteri non timuit. Nec est hoc contrarium
superiori tractatui: quia illic quidem tempus
superat ad corrigenda quae multa vel prava sunt,
 et quoniam quaedam concessa sunt ipsi tantummodo
nomini Domini nostri, martyrium autem nonnisi in
ipso et per ipsum Dominum possit consummari; et
idcirco neque Christum sine ipsus nomine quis possit
confiteri, neque nomen Christi sine ipso Christo ad
confessionem cuiquam possit patrocinari.
  XII. Quapropter totus discernendus est tractatus
hic, ut possit manifestior fieri. Namque invocatio
nominis Jesu ideo tantum patrocinari potest, si rite
suppleta postea fuerit, quia et Prophetae et Apostoli
ita praedicaverunt. Ait enim Jacobus in Actis
Apostolorum: Viri fratres, audite: Simon exposuit
quemadmodum primum Deus visitaverit accipere ex
gentibus populum nomini suo; et huic consonant
sermones prophetarum, sicut scriptum est: Post
 haec revertar, et reaedificabo tabernaculum illud
David quod cecidit; et quae demolita sunt ejus reaedificabo,
et denuo erigam illud; uti exquirant residui
hominum Deum, et omnes gentes super quas
invocatum est nomen meum super eas, dicit Dominus
faciens haec (Act. XV, 13-17). Itaque et residui
hominum, id est quidam Judaeorum, et omnes gentes
super quas invocatum est nomen Domini, possunt et
necesse habent requirere Dominum, quia ipsa invocatio
nominis praebet eis occasionem vel etiam
imponit necessitatem requirendi Dominum, cum
quibus praecipiunt Scripturas sanctas, sive universas,
sive quasdam, tamen audentius de veritate tractare
quam cum gentibus, super quos non est invocatum
nomen Domini Jesu Filii Dei vivi, sicuti nec super
 Judaeos, qui veteres tantum Scripturas recipiunt. Et
ideo utriusque hujus generis homines, id est Judaei
et Gentiles, plene ut oportet credentes pari modo
baptizantur. Haeretici vero jam baptizati aqua in
nomine Jesu Christi, tantum in Spiritu sancto baptizandi
sunt: et in Jesu, quod nomen solum datum
est sub coelo in quo oporteat salvos fieri nos,
merito mors contemnitur; quoniam si sic perseverent,
salvi esse non possunt, quia non requisiverunt
Dominum post invocationem nominis ejus super
 eos, sicut et illi qui in eos Christus qui forte
credere noluerunt, de quibus Dominus ait: Cavete
ne quis vos in errorem inducat. Multi enim venient
in nomine meo dicentes: Ego sum Christus: et multos
in errorem inducent (Matth. XXIV, 4, 5-11). Et iterum
ait: Tunc si qui dixerit vobis: Ecce hic Christus, aut
hic; nolite credere. Surgent enim pseudochristi et
pseudoprophetae, et dabunt signa magna et portenta,
ita ut errent, si fieri potest, etiam electi (Ibid. 23,
24). Quas virtutes non dubie tunc illi sub nomine
Christi facient. In quo nomine videntur quidam
etiam modo quasdam virtutes facere, et falso
prophetare. Sed certum est eos, quod ipsi non sint
Christi, propterea ad Christum non pertinere;
quemadmodum etiam si quis desciscat a Christo,
inhaerens solo nomini ejus, qui non multum adjuvatur,
 immo magis hoc nomine etiam oneratur,
licet fuerit antea fidelissimus aut justissimus, aut
clero aliquo honoratus, aut confessionis dignitate
praeditus. Hi enim omnes negando verum Christum,
introducendo aut sequendo alium, cum sit nullus
omnino alius, nihil spei aut salutis sibi relinquunt:
non aliter quam illi qui coram hominibus negaverunt
Christum, quos negari necesse est a Christo,
non habita ulla ratione ipsorum ex praecedenti
conversatione eorum aut sensu aut dignitate;
proinde atque ipsi ausi sunt Christum, id est
salutem suam abrogare, damnati per hujus modi clausulam,
quia manifestissime a Domino dictum est:
Quicumque me negaverit coram hominibus, negabo
eum et ego coram Patre meo qui in coelis est
 (Matth. X, 33): ut verbum hoc, Quicumque, etiam
in clausula confessionis plenissime nobis ostendat,
quod nulla conditio ipsius confitentis obesse possit;
licet negator ille antea vel haereticus fuerit vel audiens
aut audire incipiens, qui nondum baptizatus
sit, vel de haeresi ad veritatem fidei conversus,
vel ab Ecclesia digressus et postea reversus sit;
et tunc cum rediret, priusquam ei manus ab
episcopo imponeretur, apprehensus confiteri Christum
coram hominibus necesse habuerit, sicut iterum
neganti Christum nulla propria vetus dignitas
potest ad salutem patrocinari.
  XIII. Quodcumque enim in homine ultimum in
hac specie deprehensum fuerit, in illo quis nostrum
judicari necesse habebit, abolitis et obliteratis
 omnibus quae prius gessit. Et ideo cum in
martyrio tanta sit mutatio rerum in momento temporis,
ut in re perquam veloci possint mutari
universa; nemo sibi blandiatur qui occasionem amiserit
gloriosae salutis, si forte se ab ea excluserit
propria sua culpa: sicuti et illa uxor Loth, quae
similiter in angustiis rerum contra praeceptum Angelorum
 tantummodo post se respexit, et tumulus
salis facta est. Qua ratione etiam ille haereticus
qui confitendo Christi nomen trucidatur, nihil
postea potest corrigere, si quid de Deo aut de
Christo male senserit, cum in alium Deum vel
in alium Christum credendo semetipsum fefellit,
confessor non Christi, sed solitario Christi nomine;
quando et Apostolus consequenter dicat: Et
si corpus meum tradidero, ita ut exurar igni, dilectionem
autem non habeam, nihil proficio (I Cor.
XIII, 3). Quia hoc facto nihil proficit qui non habet
dilectionem ejus Dei et Christi, qui per Legem et
Prophetas et in Evangelio in hoc modo praedicatur:
Diliges Dominum Deum tuum in toto corde tuo et in tota
anima tua et in tota cogitatione tua, et diliges proximum
tibi tamquam te. In his enim duobus praeceptis tota Lex
 pendet et Prophetae (Deut. VI, 5; Matth. XXII, 37-40).
Sicut et Joannes Evangelista dicit: Et omnis qui
diligit, ex Deo natus est, et cognoscit Deum; quia
Deus dilectio est (I Joan. IV, 7-8). Sicuti et Deus
ait: Ita enim dilexit Deus mundum ut Filium suum
unicum daret, ut omnis qui in eum crederet non
periret, sed haberet vitam aeternam (Joan. III, 16).
Ut manifeste appareret eum qui hanc diligendi nos
et diligendi a nobis dilectionem in se non habeat,
inani confessione et passione nihil proficere quam
ut ipsa apparet et constat haereticum esse qui in
alium deum credat sive Christum alium accipiat,
quam quem Scripturae Novi et Veteris Testamenti
manifeste praedicant, quae Patrem omnipotentem
creatorem omnium et Filium ejus sine obscuritate
 annuntiant. Eveniet enim eis ut alii ab alio Deo
salutem exspectanti: tunc demum contra opinionem
suam a Christo Dei Patris omnipotentis creatoris
Filio quem blasphemaverunt, in poenam aeternam
damnentur, cum judicare Deus coeperit absconsa
hominum secundum Evangelium per Christum Jesum;
eo quod in ipsum non crediderint, licet ipsius nomine
abluti sint.
  XIV. Et usque adeo omne illud haereticorum baptisma
intercedente aliquo intervallo temporis corrigi
potest, si quis supervixerit et fidem correxerit, ut
Deus noster in Evangelio secundum Lucam ad discipulos
suos locutus est dicens: Habeo autem aliud
baptisma baptizari (Luc. XII, 50). Item secundum
Marcum ad filios Zebedaei eadem ratione dixerat:
 Potestis bibere calicem quem ego bibo; aut baptismate
quo ego baptizor, baptizari (Marc. X, 38)? quod
sciret homines non sulum aqua, verum, etiam sanguine
suo proprio habere baptizari: ita ut et solo
hoc Baptismate baptizati fidem integram et dignationem
sinceram lavacri possint adipisci et utroque
 modo baptizari, aeque tamen unum baptisma
salutis et honoris pariter et aequaliter consequi.
Quod enim dictum est a Domino, Habeo aliud
Baptisma baptizari, hoc in loco non ut secundum
Baptisma, ac si sint duo Baptismata, significat,
sed alterius quoque speciei Baptisma ad eamdem
salutem concurrens donatum nobis esse demonstrat.
Quas utrasque species ab ipso Domino nostro primum
initiari et sanctificari oportebat, ut nobis
quoque alterutra sive utraque species unum hoc duplex
salutiferum atque honorificum Baptisma praestaret;
et viae quaedam unius Baptismatis sic nobis
patefierent, ut aliquando impune aliqua illarum
deesset, sicut in verbum audientibus martyribus
impune aquae Baptisma deest, quos tamen certi sumus,
 si quid laxamenti habeant, etiam aqua solitos
baptizari: itemque illis qui legitimi sunt fideles
effecti, impune deest Baptisma sanguinis
proprii; quia baptizati in nomine Christi, redempti
sunt protiosissimo sanguine Domini, cum utraque
haec ex uno atque eodem fonte procedant flumina
Baptismatis dominici, ut omnis qui sitit veniat et
bibat, sicut Scriptura dicit: Flumina de ventre
ejus currebant aquae vivae (Joan. VII, 38). Quae flumina
primum apparuerunt in Domini passione, cujus de
latere perforato lancea militari sanguis et aqua manavit,
ut emitteret duo flumina diversae speciei, sed
tamen ejusdem ac singulare latus, ita ut impleatur
Spiritu sancto quicumque credens biberit ex utroque
flumine. Haec enim de fluminibus his loquens
 ostendebat Dominus significans Spiritum sanctum
quem accepturi essent qui credituri erant in illum.
Nondum autem erat Spiritus, quia Jesus nondum
erat clarificatus (Ibid., 39). Igitur dicens quemadmodum
generari potest Baptismi quod Apostolus
unum esse praedicat, utique manifestum est illa
ratione, quia diversae sunt species unius atque
ejusdem Baptismatis ex uno vulnere profluentis in
aquam et sanguinem; cum illic duo sint de quibus
locuti sumus Baptismata aquae, id est unius atque
ejusdem species, cum unum esse debeat Baptisma
uniuscujusque species, sicut plenius sumus locuti.
  XV. Et quoniam videmur omne Baptisma spiritale
trifariam divisisse, veniamus etiam ad probationem
 narrationis propositae, ne videamur proprio
 sensu et temere hoc fecisse. Ait enim Joannes
de Domino nostro in Epistola sua nos docens:
Hic est qui venit per aquam et sanguinem, Jesus
Christus, non in aqua tantum, sed in aqua et sanguine.
Et Spiritus est qui testimonium perhibet, quia
Spiritus est veritas; quia tres testimonium perhibent,
Spiritus et aqua et sanguis. Et isti tres unum sunt
(I Joann. VI, 8). Ut ex illis colligamus, et aquam
praestare (Spiritum) solitum, et sanguinem proprium
hominibus praestare Spiritum solitum, et ipsum quoque
spiritum praestare Spiritum solitum. Nam cum
effundatur aqua sicuti et sanguis, spiritus etiam
effusus sit a Domino super omnes qui crediderunt,
utique et aqua et nihilominus proprio sanguine, tunc
deinde et Spiritu sancto possunt homines baptizari. Ait
 enim Petrus: (Act. II, 17, 18) Sed hoc est quod dictum
est per Prophetam: Erit in novissimis diebus, dicit Dominus, effundam spiritum meum super omnem carnem, et
prophetabunt filii eorum et filiae eorum, et juvenes visiones
videbunt, et seniores somnia somniabunt. Et quidem
super servos et super ancillas effundam de spiritu meo.
Quem Spiritum in Veteri Testamento, non quidem
passim nec effuse, sed communicatum cum aliis, aut
etiam sponte insiluisse in quosdam homines, vel induisse
illos vel fuisse super eos deprehendimus, sicuti
Moysi de septuaginta presbyteris a Domino dictum
esse animadvertimus: Et auferam spiritum qui super te
est, et imponam super eos (Num. XI, 17). Propter quod
etiam secundum pollicitationem suam Deus ab alio
ex spiritu qui super Moysen fuerat, imposuit super
 illos, et prophetaverunt in castris: Quod Moyses, ut
homo spiritalis, ita contigisse gaudebat, licet ab
Jesu filio Nave ut huic rei intercederet invito suadebatur,
et idcirco non fuisse permotus. Porro autem
in libro Judicum, item in Regnorum libris animadvertimus
super plerosque aut fuisse spiritum Domini
aut insiluisse in eos, tamquam super Gothoniel, Gedeon,
Jepthe, Samson, Saul, David et caeteros alios.
Quod usque adeo ita se habet, ut Spiritus sancti
sponte accedenti ab eis libertatem ac facultatem manifestissime
nos Dominus docuerit dicens: Spiritus
ubi vult spirat, et vocem ejus audis, et nescis unde veniat
aut quo vadat (Joan. III, 8). Ita ut idem Spiritus etiam
super indignos quoque sui nonnumquam inveniatur
 esse; non utique otiose nec sine ratione, sed necessariae
 alicujus operationis gratia, sicuti super Saul fuit,
super quem factus est Spiritus Dei, et prophetavit.
Quamquam posteriore tempore postquam recessit ab
eo Spiritus Domini, et postquam angebat eum spiritus
malignus a Domino, quoniam tunc ad hoc postremus
venerat post nuntios quos ante assidue praemiserat
ut interficeret David: qui idcirco inciderunt in chorum
Prophetarum et prophetaverunt, ne id quod jussi
fuerant perficere possent aut vellent. Quod admirabili
ratione per voluntatem Dei spiritum qui super
illos omnes fuit, credimus operatum esse. Qui spiritus
implevit etiam Joannem Baptistam adhuc ab
utero matris suae, et incubuit super eos qui cum
Cornelio centurione erant priusquam baptizarentur
aqua. Ita dum cohaeret Baptismati hominum, Spiritus
 sanctus aut antecedit aut sequitur, vel cessante
Baptismate aquae, incumbit super eos qui credunt,
dat nobis consilium quod aut ex integro rite Baptisma
servare, aut forte dato a quocumque in nomine Jesu
Christi Baptismate supplere id debeamus, custodita
nominis Jesu Christi, sicuti plenissime exposuimus,
sanctissima invocatione, custodita praeterea tanti
temporis, tot virorum, veneranda nobis consuetudine
et auctoritate.
XVI. Quoniam autem prima pars disputationis
hujus videtur explicata, etiam sequentem ejus propter
haereticos debemus attingere: quia perquam necessarium
est eum tractatum qui semel in manus
incidit non praeterire; ne forte eos qui sunt simpliciores
ex fratribus, aliquis haereticorum versutia sua
 audeat attentare. Nam quia Joannes dixit nos baptizandos
esse in Spiritu sancto et igni (Matth. III, 11;
Luc. III, 16), eo quod addiderit dicens et igni, idcirco
quidam desperati homines ausi sunt usquequaque
pravitatem suam porrigere, et propterea homines
versutissimi quaerunt quomodo sanctitatis Baptisma
ita corrumpant ac violent ut etiam evacuent; qui
originem jam exinde trahunt a Simone mago multiformi
perversitate per varios errores eam exercentes.
Cui Simoni Petrus in Actis Apostolorum dixit: Pecunia
tua tecum sit in perditionem, quia gratiam Dei
existimasti per pecunias posse possideri. Non est tibi
portio neque fors in sermone hoc. Cor enim tuum non
est rectum coram Deo (Act. VIII, 20, 21). Et agunt
isti haec omnia, dum fallere cupiunt eos qui sunt
simpliciores aut curiosiores: et tentant nonnulli illorum
 tractare se solos integrum atque perfectum,
non sicuti nos mutilatum et decurtatum Baptisma
tradere, quod taliter dicuntur assignare, ut quam
mox in aquam descenderunt, statim super aquam
 ignis appareat. Quod si aliquo lusu perpetrari potest,
sicut affirmantur plerique hujusmodi lusus Anaxilai
esse, sive naturale quid est, quo pacto possit hoc
contingere, sive illi putant hoc se conspicere, sive
maligni opus et magicum virus ignem potest in aqua
exprimere: illi tamen talem fallaciam et stropham
praedicant perfectum Baptisma esse; quod fideles
homines si coacti fuerunt accipere, utique non dubitabitur
eos id quod habuerant amisisse; perinde ac
si quis sacramento miles dicto, desertis suis castris,
in hostium diversissimis castris longe aliud sacramentum
velit dicere, hac ratione constat eum vetere
sacramento exauctoratum esse.
  XVII. Item si hujusmodi homo rursus ad te redeat,
utique haesitabis utrum habeat Baptisma necne;
 et tamen oportebit te huic quoque poenitentiam
agenti quibuscumque modis potueris subvenire. Est
autem adulterini hujus, immo internecini baptismatis,
si quis alius auctor, tum etiam quidam ab eisdem
ipsis haereticis propter hunc eumdem errorem confictus
liber qui inscribitur PAULI PRAEDICATIO. In
quo libro contra omnes Scripturas et de peccato
proprio confitentem invenies Christum, qui solus
omnino nihil deliquit, et ad accipiendum Joannis
Baptisma pene invitum a matre sua Maria esse compulsum:
item cum baptizaretur, ignem super aquam
esse visum; quod in Evangelio nullo est scriptum:
et post tanta tempora Petrum et Paulum post collationem
Evangelii in Hierusalem et mutuam cogitationem
et altercationem et rerum agendarum dispositionem,
 postremo in Urbe quasi tunc primum invicem
sibi esse cognitos: et quaedam alia hujuscemodi
absurde ac turpiter conficta: quae omnia in illum
librum invenies congesta. Qui autem non ignorant
Spiritus sancti qualitatem, intelligunt quod dictum
est de igni, de ipso Spiritu dictum esse. Nam in
Actis Apostolorum secundum hanc eamdem promissionem
Domini nostri (Act. II), ipso die Pentecostes
cum descendisset Spiritus sanctus super discipulos
ut in illo baptizarentur, visae sunt insidentes super
singulos linguae quasi ignis, ut constaret eos Spiritu
sancto et in igne baptizatos, hoc est, eo Spiritu qui
esset sive ignis sive quasi ignis: qualis ignis fuit qui
in rubo ardebat et rubum non comburebat, qualisque
est ille ignis qui est Angelorum spiritus, sicut Scriptura
dicit: Qui facit Angelos suos spiritus, et ministros
 suos ignem ardentem (Psal. CIII, 4). Cui cum
similis aut socius aut particeps fueris, poteris nullum
ignem timere, nec illum quidem qui antecedens
Domino in die judicii conflagrabit totum orbem terrae
 (Psal. XCVI, 3), absque eis qui baptizati sunt in Spiritu
sancto et igni.
XVIII. Et hominibus quidem Spiritus perseverat
hodie invisibilis, sicut Dominus dicit: Spiritus ubi vult
spirat, et nescis unde veniat vel quo vadat (Joan. III,
8). Sed in principio mysterii fidei et spiritalis Baptismatis
hic idem Spiritus manifeste visus est et super
discipulos insedisse quasi ignis: item, coelis apertis,
descendisse super Dominum columbae similem; quoniam
pleraque, immo pene omnia quae essent futura
manifesta sunt: quae tamen modo essent invisibilia
nihilominus, nunc quoque oculis et incredulitati
hominum vel ex parte, vel aliquando, vel in figura
sunt monstrata ad corroborandam et confirmandam
fidem nostram. Sed nec illud omiserim quod Evangelium
 merito praedicat. Ait enim paralytico Dominus
noster: Bono animo esto, fili, dimittuntur tibi peccata
(Matth. IX, 2): ut ostenderet fide mundari corda ad
remissionem peccatorum consequendam. Quam remissionem
peccatorum consecuta est etiam illa quae
erat mulier peccatrix in civitate; cui Dominus ait:
Dimittuntur tibi peccata (Luc. VII, 48, 50). Et cum
coepissent qui simul discumbebant, apud semet ipsos
dicere: Quis est hic qui peccata dimittit? quod et circa
paralyticum acerbius Scribae et Pharisaei obmurmuraverant,
 ait ad mulierem Dominus: Fides tua te
salvam fecit, vade in pace. Ex quibus universis ostenditur
fide emundari corda, Spiritu autem ablui
animas: porro autem per aquam lavari corpora,
sanguine quoque festinantius perveniri per compendium
ad salutis praemia.
  XIX. Puto nos plene exsecutos praedicationem
Baptistae Joannis, unde sermonem sumus exorsi,
qui dixit ad Judaeos: Ego quidem vos baptizo aqua in
poenitentiam. Qui autem post me venit fortior me est,
cujus ego non sum dignus solvere corrigiam calceamenti.
Ipse vos baptizabit in Spiritu sancto et igni (Luc. III,
16). Arbitror autem et apostoli Joannis doctrinam
nos non inepte disposuisse, qui ait quia tres testimonium
perhibent, spiritus et aqua et sanguis, et isti
 tres unum sunt (I. Joan. V, 8). Nisi fallor autem,
etiam illud explanavimus quod Dominus noster ait:
Joannes quidem baptizavit aqua, vos autem baptizabimini
in Spiritu sancto (Act. I, 5). Praeterea existimo
nos non infirmam rationem reddidisse consuetudinis
causam. Tueamur tamen, etsi posteriore loco id
facimus, ne qui putet nos unico articulo praesentem
altercationem suscitare. Quamquam haec consuetudo
etiam sola deberet apud homines timorem Dei habentes
et humiles, praecipuum locum obtinere.