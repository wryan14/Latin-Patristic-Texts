1
00:00:00,000 --> 00:00:07,727
S. HIERONYMI
EPISTOLA IX. AD PAULAM ET EUSTOCHIUM
De assumptione beatae Mariae Virginis.

2
00:00:07,727 --> 00:01:45,311
I. Cogitis me, o Paula et Eustochium, imo charitas
Christi me compellit, qui vobis dudum tractatibus
loqui consueveram, ut novo loquendi genere, sanctis
quae vobiscum degunt virginibus, Latino utens eloquio,
exhortationis gratia, sermonem faciam de Assumptione
beatae et gloriosae semper Virginis Mariae,
more eorum qui declamatorie in Ecclesiis solent loqui
ad populum: quod utique genus docendi, necdum
attigeram. Sed quia negare nequeo quidquid
injungitis, nimia vestra devictus dilectione, experiar
quae hortamini affectu infantium, more balbutientium,
qui quaecumque audierint, fari gestiunt, cum
necdum possint ad plenum verba formare: maxime,
quia propter simpliciores quasque id me depromere
compellitis, ut habeat sanctum collegium vestrum
sermone Latino, quibus se occupet laudibus eadem
die, quibusve divinis vacet lectionibus: praesertim
cum et eadem in multis festivitatibus, multorum
sanctorum Patrum studia, miro cuderint eloquio,
quae de hac quidem uberius ubique in Scripturis divinis
praedicata leguntur. Quid enim aliud sonant
Evangelia, nisi Dominum nascentem ex Maria virgine? et omnia ejus incrementa, quousque fuit in
mundo dumtaxat, divinis efferunt praeconiis. Porro
ab exordio sancti Evangelii Gabrielem archangelum
colloquentem Mariae didicistis, et deinceps reliqua
omnia plenius legistis. Ad praesepe quoque, o Paula,
te teste, nato puero inter crepundia novi partus, et
querelas nescii ploratus, pro fescenninis, Gloria in
excelsis Deo, et in terra pax hominibus bonae voluntatis:
multitudinem angelorum cantantium audivisti,
et radiantem stellam vidisti. Pastoribus insuper
evangelizantibus credidisti. Magos praeterea tria deferentes
munera, in visione beatis oculis conspexisti:
ipsa eadem munera bene intelligendo votis omnibus
fide Deo obtulisti. Nam et cum eisdem magis Deum
puerum in praesepio adorasti. Sed forte conquesta
me delatorem, qui te prodiderim, clamabis.

3
00:01:45,311 --> 00:02:25,295
Ad quod ego: Si celatum esse volebas teste conscientia,
mihi narrare ante praesepium, ubi plurimum
lacrymata es, non debueras: quod ut verum fatear,
Christi praeconia, etiamsi voluero adjuratus, neque
tuas laudes omnino tacere queo. Idcirco tuae te interrogent
filiae, quas lacte nutris: tu ea melius reserabis,
quae nescio si per speciem aliquam, aut certe
in spiritu vidisti. Unde vos, o filiae, pulsate matrem
precibus, pulsate ad ostium invitantis amici: si quomodo
tandem vobis aperiantur, quae reserata sunt
matri. Verumtamen de his quid plura dicam? Omnia
Salvatoris gesta, et beatae Mariae obsequia, necnon
actus vitae ex Evangelio didicistis. Et nunc quid superest,
ut ab aliquo doctorum requiratis?

4
00:02:25,295 --> 00:03:54,695
II. De Assumptione ejusdem tamen beatae Dei genitricis
semperque Virginis Mariae, qualiter assumpta
est, quia vestra id deposcit oratio, praesentia absens
scribere vobis curavi, quae absentia praesens devotus
obtuli, ut habeat sanctum Collegium vestrum in
die tantae solennitatis munus Latini sermonis, in quo
discat tenera infantia lactis experiri dulcedinem, et
de exiguis eximia cogitare: qualiter favente Deo, per
singulos annos tota haec dies expendatur in laudem,
et cum gaudio celebretur: ne forte si venerit in manus
vestras illud apocryphum, De Transitu ejusdem
Virginis, dubia pro certis recipiatis: quod multi
Latinorum pietatis amore, studio legendi charius amplectuntur:
praesertim cum ex his nihil aliud experiri
possit pro certo, nisi quod hodierna die gloriosa
migravit a corpore. Monstratur autem sepulcrum
ejus cernentibus nobis usque ad praesens in vallis
Josaphat medio, quae vallis est inter montem Sion
et montem Oliveti posita: quam et tu, o Paula, oculis
aspexisti, ubi in ejus honore fabricata est Ecclesia
miro lapide tabulata: in qua sepulta fuisse (ut
scire potestis) ab omnibus ibidem praedicatur: sed
nunc vacuum esse mausoleum cernentibus ostenditur. Haec idcirco dixerim, quia multi nostrorum dubitant,
utrum assumpta fuerit simul cum corpore,
an abierit relicto corpore. Quomodo autem, vel quo
tempore, aut a quibus personis sanctissimum corpus
ejus inde ablatum fuerit, vel ubi transpositum:
utrumne resurrexerit, nescitur: quamvis nonnulli
astruere velint eam jam resuscitatam, et beata cum
Christo immortalitate in coelestibus vestiri. Quod et
de beato Joanne Evangelista ejus ministro, cui virgini
a Christo Virgo commissa est, plurimi asseverant:
quia in sepulcro ejus (ut fertur) nonnisi
manna invenitur: quod et scaturire cernitur. Verumtamen
quid horum verius censeatur, ambigimus.

5
00:03:54,695 --> 00:05:16,680
Melius tamen Deo totum, cui nihil impossibile est,
committimus, quam ut aliquid temere definire velimus
auctoritate nostra, quod non probemus: sicuti
et de his, quos cum Domino (Evangelio teste) resurrexisse
credimus. Sed utrum redierint in pulverem
terrae, certum non habemus, nisi quod legimus:
Quia multa corpora sanctorum qui dormierant, surrexerunt,
ac venerunt in sanctam civitatem, scilicet,
Jerusalem, et apparuerunt multis (Matth. XXVII, 52,
53). De quibus profecto nonnulli doctorum senserunt,
et etiam in suis reliquerunt scriptis, quod jam
in illis perpetua sit completa resurrectio. Fatentur
enim quod veri testes non essent, nisi et vera eorum
esset resurrectio. Unde et beatus Petrus dixisse
legitur, cum de David loqueretur in testimonium:
Et sepulcrum, inquit, ejus apud nos est (Act II 23):
quasi non sit ausus dicere, quod ipse, aut corpus
ejus apud nos est: sed tantum sepulcrum quo conditus
fuerat: hinc aiunt resurrexisse et eum cum
caeteris sanctis: et ideo vacuum remansisse mausoleum,
ut hunc beatae Mariae cernitur. Quod sane factum,
et de aliis quibuslibet locis Scripturarum affirmare
conantur: quod hi jam cum Christo regnent
resuscitati in aeterna societate. Quod (quia Deo nihil
est impossibile) nec nos de beata Maria Virgine factum
abnuimus, quamquam propter cautelam (salva
fide) pio magis desiderio opinari oporteat, quam inconsulte
definire, quod sine periculo nescitur.

6
00:05:16,680 --> 00:06:58,367
III. Unde de his ex quibus certi sumus, tantisper
loquamur ad exhortationem vestram qualicumque
sermone, ad aedificationem et laudem nominis Dei:
ut et religio conservetur pro famulatu, et devotio
augeatur pro affectu: quoniam haec est Virgo, quae
sola interemit universam haereticam pravitatem:
sola post Deum quae nos confirmet in omni veritate,
suisque commendet meritis, et precibus auxilietur,
ut et ipsi digni inveniamur in ejus laudibus. Quod
si quaeritur post ascensionem Domini quid egerit,
unum pro certo est, quia Virgo sancta corpore ac
mente permansit: quam sane angelus Gabriel, ac si
coelestis paranymphus, intactam custodivit. Et Joannes
apostolus, atque evangelista, cui Christus eam
de cruce commisit, virgo virginem servavit, suisque
ei deservivit obsequiis: non quod eximius ille sanctorum
chorus apostolorum deseruerit eam, inter
quos post resurrectionem intrans et exiens, familiarius
contulit de Christi Incarnatione: tanto siquidem
verius, quanto ab initio plenius per Spiritum sanctum
cuncta didicerat, et perspexerat oculis universa:
licet et apostoli per eumdem Spiritum sanctum omnia
cognoverint, et in omnem edocti pervenerint
veritatem. Quam sane beatam Virginem, etsi omnes
venerati sunt discipuli, eique famulabantur affectu
dilectionis, Joannes tamen amplius ac specialius usque
in finem vitae, qui sibi commissam accepit in
suam, quasi matrem filius: cui benignus magister
de cruce: Mulier, inquit, ecce filius tuus; ad discipulum
autem: Ecce mater tua (Joan XIX 26 27);
ut virgo virgini cohaereret et deserviret officiosissime
cura adoptionis. Non enim pudicissima virginitas
alicui discipulorum rectius quam virgini commendatur
ut esset ad invicem grata societas et floridus
aspectus? necnon et venustas conversandi
vernans, alternatim pudicitiarum splendore decoratur. Una siquidem virtus virginitatis in ambobus,
sed altera proportio in Maria: altera quidem, quia
fecundior, sed ipsa.

7
00:06:58,367 --> 00:08:20,087
Ipsa vero, sed altera: quia
etsi ipsa eademque incorruptio, tamen fecunditas
integritatis longe gloriosior quam virginitas. Idcirco
et fecunditas in illa tota deifica est et virginitas. Alioqui
nusquam secundum naturam nascendi virginitas,
ubi fecunditas praedicatur: neque fecunditas, ubi
virginitas integra conservatur. Ideoque totum superexcellit
de illa quae dicuntur: quia sunt divina atque
ineffabilia. Unde virginitas et fecunditas prolis
supereminens novitas est, quamquam humanum cernatur
ex carne quod nascitur. Verumtamen etsi
magnificentior multum virginitas in Maria propter
gratiae excellentiam: una tamen integritas carnis,
et una virtus, quae ad invicem tamquam cognata sociatur. Hinc quoque Joannes, quidquid est quod
Maria genuit; evangelizando, suo commendat eloquio. Verbum, inquit, in principio erat, et Verbum erat
apud Deum, et Deus erat Verbum (Joan I 1). Hoc
quippe Verbum quod erat in principio, et apud
Deum erat, et Deus erat, ipsum genuit beata et
gloriosa Virgo Maria ex se carnem factum. Idcirco
virginitas longe sacratior, et fecunditas (ut ita dicam)
multo ineffabilior, quam suo potuerit ille explicare
eloquio. Verumtamen quanto virginitas cognatior
virginitati, tanto beatus evangelista caeteris
excellentior et vicinior Verbo. Ideo quidquid est
quod Virgo genuit, totum prout potuit homo per
Spiritum sanctum nobis reservavit manifestius et
docuit.

8
00:08:20,087 --> 00:10:03,815
IV. Caeterum ad exemplum humanae vitae, conversatio
ejus post ascensionem Christi generaliter
cum apostolis fuit quousque disperguntur: sicut Lucas
meminit, dicens: Quod regressi quidem a
monte Oliveti, Jerosolymam venerunt, et ascenderunt
in coenaculum, ubi manebant Petrus et Joannes
et Jacobus, et Andreas, Philippus et Thomas, Bartholomaeus
et Matthaeus, Jacobus Alphaei et Simon
Zelotes, et Judas Jacobi: Hi omnes, inquit, erant
perseverantes unanimiter in oratione cum mulieribus et
Maria matre Jesu et fratribus ejus (Actor I 12 14). Ecce Jesu ascendente cum quibus Virgo vacat in
schola virtutum, et meditatur in lege mandatorum
Dei, ut et ipsa sit forma disciplinae Christi, et exemplum
perfectionis virginibus. Conversatur autem cum
testibus sanctae resurrectionis et ipsa testis. Conversatur
cum senatoribus coeli intra curiam paradisi
sub Spiritus sancti disciplina et magisterio totius
divinae majestatis. Invenitur prima beata Maria inter
primas summi regis cohortes, quorum vita jam
non erat de terris, in quibus Christus praeliabatur,
sed de coelis. Hinc ascendisse leguntur in coenaculum,
in quo pascha dignissime celebrabatur: ibi quippe
manebant cum Maria matre Jesu unanimiter aspirati
in charitate, perseverantes in oratione, donec
induerentur virtute ex alto. Coeperant enim jam
orare qui dudum cum Domino conversantes virtutibus
et miraculis pascebantur. Et bene perseverabant
in oratione nihil haesitantes, donec acciperent
munera Spiritus sancti quae poscebant. Quos et vos,
o filiae imitamini, quae in schola Christi permanere
vovistis: perseverate in orationibus unanimiter viventes,
donec intrare possitis gaudia aeternae vitae,
quo beata Virgo feliciter hodie introivit, alternantibus
hymnidicis angelorum choris intra pascua aeternae
viriditatis: ubi una societas civium supernotorum,
ubi dulcis solemnitas angelorum, ubi post labores
et aerumnas felix et suavis refectio animarum.

9
00:10:03,815 --> 00:11:00,191
Hodie gloriosa namque semper Virgo Maria coelos
ascendit: rogo, gaudete: quia (ut ita fatear) ineffabiliter
sublimata cum Christo regnat in aeternum. Regina mundi hodie de terris et de praesenti saeculo
nequam eripitur: iterum dico gaudete, quia secura
de sua immarcescibili gloria ad coeli jam pervenit
palatium. Exsultate, inquam, et gaudete, et laetetur
omnis orbis, quia hodie nobis omnibus ejus intervenientibus
meritis salus aucta est. Vobis quoque diligentibus
eam, honor, et virtus una cum reliquis
sacris virginibus amplior praestatur et gratia. Idcirco,
dilectissimae, laetamini et laudate, quia si
Deum ore prophetico in sanctis suis laudare jubemur,
multo magis eum in hac celebritate beatae
Mariae Virginis matris ejus oportet cum hymnis et
canticis diligentius extollere, et dignis Deo jubilare
praeconiis, ac mysticis honorare muneribus. Nulli
enim dubium, quin totum ad gloriam laudis ejus
pertineat quidquid digne genitrici suae impensum
fuerit, atque solemniter attributum. Ex quo timeo
satis, et valde pertimesco, dum vestris cupio parere
profectibus, ne forte sicut improbus, ita et indignus
laudator inveniar.

10
00:11:00,191 --> 00:12:52,127
V. Profecto cum nec sanctitas vel facundia suppeditet,
ut beatam et gloriosam Virginem Mariam digne
laudare queam: quoniam (ut verum fatear)
quidquid humanis dici potest verbis, minus est a
laude coeli: quia divinis est et angelicis excellentius
praedicata et laudata praeconiis. A prophetis quidem
praenuntiata: a patriarchis figuris et aenigmatibus
praesignata: ab evangelistis exhibita et monstrata:
ab angelo venerabiliter atque officiosissime salutata. Praeterea qualis et quanta esset, ab eodem divinitus
declaratur, cum dicitur: Ave, gratia plena, Dominus
tecum: benedicta tu in mulieribus. Talibus namque
decebat Virginem oppignerari muneribus, ut esset
gratia plena, quae dedit coelis gloriam, terris Dominum,
pacemque refudit, fidem gentibus, finem vitiis,
vitae ordinem, moribus disciplinam. Et bene angelus
ad Virginem Mariam mittitur: quia semper angelis
cognata virginitas. Profecto in carne, praeter carnem
vivere, non terrena vita est, sed coelestis:
Unde in carne angelicam vitam acquirere, majus est
meritum, quam habere. Esse enim angelum, felicitatis
est: esse vero virginem, virtutis: dum hoc
obtinere viribus virgo nititur cum gratia, quod habet
angelus ex natura. Utrumque tamen et esse virginem
et angelum, divini muneris est officium, non
humani: Ave, inquit, gratia plena (Luc I 28); et bene
plena, quia caeteris per partes praestatur: Mariae vero
simul se tota infudit plenitudo gratiae. Hoc quippe
est quod David canit: Descendet sicut pluvia in vellus
(Psal LXXII 6). Vellus itaque cum sit de corpore,
nescit corporis passionem. Sic et virginitas
cum sit in carne, nescit vitia carnis. Coelestis plane
imber in virgineum vellus, placido se infudit illapsu:
tota divinitatis unda se contulit in carnem, quando
Verbum caro factum est: ac deinde per crucis patibulum
expressum, terris omnibus salutis pluviam
effudit, et stillicidia gratiae humanis praestitit mentibus. Dominus, inquit, tecum.

11
00:12:52,127 --> 00:14:46,871
Mira res et jam cum
Virgine erat, qui ad Virginem mittebat Angelum, et
praecessit nuntium suum Deus, sed a Deo non recessit:
nec teneri potuit locis qui omnibus habetur
in locis: et totus ubique est, sine quo nihil totum. Ergo Verbum Patris numquam a Patre discedens,
homo pro nobis fieri dignatus est, secreto suo mysterio,
quod ipse novit: qui quoniam totum suscepit
quod est hominis, homo totus est: et totum retinens
quod Dei est, omnino aliud quam Deus (qui natus
est ex Maria) esse non potuit. Scit enim Deus omnia
et potest. Propterea quia ita est, scivit se ac potuit
in utero Virginis sine sui corruptione miscere atque
unire, ut unus esset Christus Deus et homo, una
persona, unaque substantia. Ob quod Dei genitrix
electa et praeelecta jure ab Angelo salutatur, et praedicatur
gratia plena. Vere plena, per quam largo
sancti Spiritus imbre superfusa est omnis creatura. Et ideo satis eam devotissime primum Angelus veneratur
et salutat. Miratur itaque et ipse qualis aut
quanta sit quam salutat: non enim simplex, fateor,
vel consueta fuit ista salutatio, sed omni admiratione
digna. Siquidem venerationis fuit delatio, oblatio
muneris, famulatus obsequii. Quia etsi in sanctis
patribus et prophetis gratia fuisse creditur: non tamen
eatenus plena. In Mariam vero totius gratiae,
quae in Christo est plenitudo venit, quamquam aliter. Et ideo, inquit, benedicta tu in mulieribus, id
est, plus benedicta quam omnes mulieres. Ac per
hoc quidquid maledictionis infusum est per Evam,
totum abstulit benedictio Mariae. Insuper gratiam refudit
Christi ortus, quam non habuit prius omnis
mundus. Igitur quod natura non habuit, usus nescivit,
ignoravit ratio, mens non capit humana, pavet
coelum, stupet terra, creatura omnis etiam coelestis
miratur: hoc totum est, quod per Gabrielem Mariae
divinitus nuntiatur, et per Christum adimpletur. Qua de causa de tali tantaque loqui, me indignum
fateor: sed et puto quod nemo sit qui praesumat,
nisi qui quanta sint quae panduntur, penitus ignorat.

12
00:14:46,871 --> 00:16:24,719
VI. Tamen etsi ad haec nemo idoneus invenitur,
votis omnibus cessare non debet etiam quilibet peccator
a laudibus, quamvis explere non queat quod
sentit. Unde sermo divinus cum de peccatore ageret
in Psalmis: Sacrificium, inquit, laudis honorificabit
me: protinus addidit: et illic iter est quo ostendam
illi salutare Dei (Psalm XLIX 23): ac si patenter
dicat, Illic iter est laudis ad aeternam laudem sine
fine mansuram: sed nemo apprehendet illud, nisi
ego praemonstravero. Propterea, charissimae, quia
iter salutis nostrae in laudibus est Salvatoris, hortor
vos et commoneo in hac sacra solemnitate genitricis
Dei Mariae, nolite cessare a laudibus. Quod si virgo
es, gaude, quia meruisti esse et tu quod laudas:
tantum cura ut sis, quae digne laudare possis. Quod
si continens et casta es, venerare et lauda, quia non
aliunde constat, ut possis esse casta, quam ex gratia
Christi, quae fuit plenissime in Maria quam laudas. Quod si conjugata certe aut peccatrix, nihilominus
confitere et lauda, quoniam inde misericordia omnibus
profluxit et gratia ut laudent. Et quamvis non sit
speciosa laus in ore peccatoris, noli cessare a laude,
quia inde tibi promittitur venia, unde et omnibus, ut
laudes. Alioqui nisi juxta modulum ingenii nostri
Deum laudare in Sanctis suis studeamus: quomodo
eum, secundum quod canimus, juxta multitudinem
magnitudinis ejus, laudare poterimus? omnino quippe
praetermittendum non est, quod impleturi sumus
quandoque, secundum quod dicitur: Beati qui habitant
in domo tua, Domine, in saecula saeculorum laudabunt
te (Psalm LXXXIII 5). Interdum vero quia
immensus est, quod voce non possumus, nec facundia
valemus, exsequamur votis et medullis cordis:
quia magnus et bonus est atque immensus, tantus
ac talis quantum ac qualem ipse se novit, ore ac
spiritu confiteamur ad justitiam et salutem.

13
00:16:24,719 --> 00:18:04,871
SevenVII. Hinc, rogo, omnes pariter festivitatem gloriosae
semper virginis Mariae devotissime celebremus: quia
haec est dies praeclara, in qua meruit exaltari super
choros angelorum, et pervenire ultra quam nostrae
humanitatis est natura. Ubi non substantia tollitur,
sed gloriae magnitudo monstratur, cum elevatur in
dexteram Patris, ubi Christus pro nobis introivit
pontifex factus in aeternum ad coeli palatium. Haec
est, inquam, dies, in qua usque ad throni celsitudinem
intemerata mater et virgo processit, atque in regni
solio sublimata, post Christum gloriosa resedit. Sic
itaque ubique confidenter sancta Dei canit Ecclesia,
quod de nullo alio sanctorum fas est credere, ut ultra
angelorum et archangelorum dignitatem merito
transcenderit: quia etsi similitudo repromittitur
sanctis, veritas tamen negatur. Hoc quippe privilegium
non naturae est, sed gratiae beatae virginis Mariae,
de qua natus est ipse Deus et homo. Idcirco et
ipsa plus est meritis, et non natura quam virgo et
homo. Unde et si caeterae virgines imitantur illam
usque ad contemptum partus, et Gabrielis novae salutationis
obsequium: deinceps totum divinum est,
quod operatum est in ea, teste angelo: Quia Spiritus
sanctus et virtus Altissimi obumbrabit te. Ante hoc
ipsum sane uterus Virginis, quamvis mundus, quamvis
impollutus et alienus a contagione
peccati, quamvis sanctus: tamen adhuc vilitate
humanitatis induitur: ut ita dicam, ac si lana
candidissima, suoque colore dealbata: ad quam sane
cum accessisset Spiritus sanctus, quasi ipsa eademque
lana cum inficitur sanguine conchylii vel muricis,
vertitur in purpuram: versa est et ipsa sine
coitu in matrem: ut non sit jam amodo quod fuerat,
sed purpura verissima ad indumentum et gloriam
summi regis divinitus aptissime dedicata: ut nulli
deinceps ea uti usu femineo licuerit nisi Deo.

14
00:18:04,871 --> 00:19:14,519
Quippe
(ut ita loquar) beata et gloriosa virgo Maria eo modo,
quamvis dudum incomparabilis esset universis quae
sub coelo sunt virginibus, ut decenter posset in se
suscipere divinitatis admixtionem, salva utraque
natura: tamen cum gratia repletur, cum Spiritu
sancto perfunditur, cum virtute Altissimi obumbratur,
fit pretiosior meritis, celsis sublimior fastigiis,
pulchrior sanctitate, gloriosior suorum praerogativis
meritorum: ita ut nullis jam usibus sit ipsa eademque
mancipanda nisi divinis. Unde, o sanctissimae
virgines, etsi imitari oportet tantam ac talem virginem,
tamque praeclaram venerari: multum tamen
convenit, et ultra angelicam quodammodo dignitatem,
quantum fas est, cum gaudio laudibus eam dignissimis
efferre: quae, ut diximus, non temere per
Christi gratiam super choros angelorum exaltata,
devotissime hodie praedicatur: quia praecessit eam
Dominus et Salvator noster ex ea vera fide genitus
ad coelestia: ut pararet ei, sicut ipse suis repromisit
discipulis, in aethereis mansionibus locum. Hinc quoque
David propheta olim gratulabundus Christo canit:
A summo, inquit, coelo egressio ejus: et occursus
ejus usque ad summum ejus (Psalm XVIII 7). Ascendit
ergo eamdem gloriam resumpturus, licet non
amiserit, quam prius habuerat antequam mundus
fieret. Ascendit et praeparavit huic sanctissimae et
gloriosissimae Virgini locum immortalitatis, ut cum
eo regnare posset in perpetuum.

15
00:19:14,519 --> 00:21:06,959
VIII. Et haec est hujus praesentis diei festivitas, in
qua gloriosa et felix ad aethereum pervenit thalamum. Quae profecto festivitas, sicuti beata Maria incomparabilis
est virginibus caeteris, ita incomparabilis
est omnium sanctorum festivitatibus: et admiranda
est etiam angelicis virtutibus. Propter quod
ex persona supernorum civium in ejus ascensione
admirans Spiritus sanctus, ait in Canticis: Quae est
ista quae ascendit per desertum, sicut virgula fumi ex
aromatibus (Cant III 6)? Et bene quasi virgula fumi,
quia gracilis et delicata, quia divinis extenuata disciplinis,
et concremata intus in holocaustum incendio
pii amoris, et desiderio charitatis. Ut virgula,
inquit, fumi ex aromatibus: nimirum quia multis repleta
est virtutum odoribus: manans ex ea fragrabat
suavissimus odor etiam spiritibus angelicis. Ascendebat
autem Dei genitrix de deserto praesentis saeculi,
virga de radice Jesse olim exorta: sed mirabantur
electorum animae prae gaudio, quaenam esset
quae etiam meritorum virtutibus angelorum vinceret
dignitatem. De qua rursus idem Spiritus sanctus in
eisdem Canticis: Quae est ista quae ascendit, inquit,
quasi aurora consurgens, pulchra ut luna, electa ut
sol, terribilis ut castrorum acies ordinata (Cant VI 9)? Admiratur autem Spiritus sanctus, quia omnes
de ascensu hujus Virginis admirantes facit, quod
quasi novi diluculi aurora rutilans, ascensu suo resplendeat,
multis freta et vallata sanctorum agminibus. Unde dicitur, terribilis ut castrorum acies ordinata. Siquidem terribilis suis facta virtutibus, ut
castrorum acies admodum ordinata: hinc inde angelorum
sanctorum fulta praesidiis: pulchra ut luna,
immo pulchrior quam luna, quia jam sine defectu
sui coruscat, coelestibus illustrata fulgoribus. Electa
ut sol, fulgore virtutum, quia ipse elegit eam sol
justitiae, ut nasceretur ex ea. Ad cujus profecto
exsequias (quantum fas est credere) famulabantur
angeli, et universae coelorum congratulabantur curiae.

16
00:21:06,959 --> 00:22:12,551
Nec mirum, quia honor maternus ejus est, qui
est natus ex ea: quem omnis coelorum ordo veneratur
et adorat super se elevatum cum Patre in sede
majestatis Domini. Legimus enim quam saepe ad
funera et ad sepulturas quorumlibet sanctorum angelos
advenisse, et exsequiis eorum obsequia praestitisse:
necnon et animas electorum usque ad coelos,
cum hymnis et laudibus detulisse: ubi et utriusque
sexus chori commemorantur frequenter auditi, laudesque
cecinisse: interea et quod perspicacius est,
multo nonnumquam lumine eosdem resplenduisse;
insuper et adhuc viventes in carne, ibidem miri odoris
fragrantiam diutius persensisse. Quod si ad recreandam
spem, dilectissimae filiae, et corroborandam
fidem interdum astantium, Salvator noster Jesus
Christus, ob merita suorum amplius comprobanda,
talia et tanta dignatus est exhibere per suos coeli
ministros circa defunctos: quanto magis credendum
est hodierna die militiam coelorum cum suis agminibus
festive obviam venisse genitrici Dei, eamque ingenti
lumine circumfulsisse, et usque ad thronum
olim sibi etiam ante mundi constitutionem paratum,
cum laudibus et canticis spiritualibus perduxisse! Nulli dubium, omnem illam coelestem Jerusalem,
tunc exsultasse ineffabili laetitia, tunc jucundatam
esse inaestimabili charitate, tuncque cum omni gratulatione
jubilasse: quoniam festivitas haec quae nobis hodie
revolvitur annua, illis omnibus facta est continua.

17
00:22:12,551 --> 00:23:49,367
IX. Nec immerito: creditur enim quod Salvator
omnium ipse, quantum datur intelligi, per se totus
festivus occurrit, et cum gaudio eam secum in
throno collocavit. Alias autem quomodo implevisse
creditur quod in lege ipse praecepit: Honora patrem
tuum et matrem tuam (Matth XV 4)? Porro quod
patrem honoraverit, ipse testis est, cum ad Judaeos
ait: Ego gloriam meam non quaero: est qui quaerat
et judicet: sed ego honorifico Patrem meum, et vos
inhonorastis me (Joan VIII 49 50). De matre vero
Evangelista: Cum rediret veniens, ait, Nazareth, erat
subditus illis (Luc II 51). Sed alia est natura, qua
Deus Pater secundum se honoratur, alia qua idem
parentibus subditur. In utraque tamen unus idemque
Christus recte creditur: eo quod Verbum caro
factum est, et habitavit in nobis, unus Emmanuel,
quod est, nobiscum Deus. Hanc quippe unionem divinitatis
atque humanitatis inconfusam atque indivisam
fides catholica servat: quem sane intelligendo
cognoscit naturalis, atque secundum substantiam
conventio unitatis, ut neque conversio in alterutram
duarum substantiarum partem recipiatur, nec divisio. Sic namque credere, honorare est matrem Domini
quae Deum nobis genuit et hominem: neque
hominem sine Deo, neque sine homine Deum, sed
Deum et hominem unum et verum Jesum Christum. Alioqui Dei genitrix dici non posset, quod multi
haereticorum negare conati sunt, nisi Deum vere genuisset
incarnatum: et propterea duas in Christo
recte confitemur nativitates. Unam videlicet de patre
sine initio, et sine tempore sempiternam et coaeternam
Deo Patri. Alteram de matre cum tempore,
quando miserationem induens et misericordiam,
spontanea voluntate ad nos descendit homo natus
Deus: ac per hoc juxta veritatem et matris gestatur
utero, qui semper Deus agnoscitur.

18
00:23:49,367 --> 00:25:43,344
Hinc etiam
Theotocon eam veraciter confitemur, Dei scilicet
genitricem, necnon et Christotocon: non quod Verbum
carnem secum detulerit, neque olim praefatae
carni copulatum sit: sed tunc quando Verbum caro
factum est ex carne virginis, divinitatis atque humanitatis
substantia in utero ita inconfuse unitur,
ut una persona sit Deus et homo Christus. Ex duabus
siquidem naturis sine confusione alterius, nonnisi
unus invenitur Jesus Dominus manens Deus in
forma Dei, qui semetipsum exinanivit, formam servi
accipiens (Phil II 7): manens unus idemque in
forma servi quam suscepit: totus quippe Deus in
carne Virginis de qua natus est, et totus homo. Hinc quoque Apostolus: In quo habitat, inquit, omnis
plenitudo divinitatis corporaliter (Col II 9). Quapropter,
o filiae, estote prudentes sicut serpentes, et
simplices sicut columbae (Matth X 16): ut ex prudentia
perfectae intelligentiae, annulum fidei vestrae,
et margaritam, pro qua omnia reliquistis, integram
inviolatamque servitis: ne dotem simul et arrham
Spiritus sancti (quod absit) perdatis. Diligentius itaque
procurate, si quomodo simplicitas columbae, quae
fuit in Maria, illaesa inviolataque in vobis custodiatur. De qua Salomon in Canticis quasi in laudem
ejus: Veni, inquit, columba mea, immaculata mea:
Jam enim hiems transiit, imber abiit, et recessit (Cant II 11). Ac deinde inquit: Veni de Libano, veni, coronaberis
(Ibid IV 6 8). Non immerito igitur venire
de Libano jubetur, quia Libanus candidatio interpretatur. Erat enim candidata multis meritorum
virtutibus, et dealbata nive candidior Spiritus
Sancti muneribus, simplicitatem columbae in omnibus
repraesentans: quoniam quidquid in ea gestum
est, totum puritas et simplicitas , totum veritas et gratia fuit,
totum misericordia, et justitia, quae de coelo prospexit:
et ideo immaculata, quia in nullo corrupta. Circumdedit enim virum in utero, sicut Hieremias
sanctus testatur, et non aliunde accepit.

19
00:25:43,344 --> 00:26:55,584
Faciet, inquit,
Dominus novum super terram, et mulier circumdabit
virum (Hier IX 32). Vere novum et omnium
novitatum supereminens novitas virtutum, quando
Deus (quem ferre non potest mundus, neque videre
aliquis ut vivere possit) sic ingressus est hospitium
ventris, ut corporis claustrum nesciret: sicque
gestatus, ut totus Deus in eo esset, et sic exivit
inde, ut esset (sicut Ezechiel fatetur) porta omnino
clausa. Unde canitur in eisdem Canticis de ea:
Hortus conclusus, fons signatus, emissiones tuae paradisus
(Cant IV 12). Vere hortus deliciarum, in quo
consita sunt universa florum genera et odoramenta
virtutum: sicque conclusus, ut nesciat violari neque
corrumpi ullis insidiarum fraudibus. Fons itaque signatus
sigillo totius Trinitatis: ex quo fons vitae manat,
in cujus lumine omnes videbimus lumen. Quia,
juxta Joannem, Ipse est qui illuminat omnem hominem
venientem in hunc mundum (Joan I 9). Cujus profecto
emissio uteri, supernorum civium omnium est
paradisus. De isto namque ventris agro patriarcha
Isaac longe odorans, aiebat, dicens: Ecce odor filii
mei sicut odor agri pleni, cui benedixit Dominus (Gen.
XXVII, 27): quamvis putent parum intelligentes,
quod priores sancti minus de Christo intellexerint
mysterium Incarnationis, cum et ipsi eadem salvati
sint gratia.

20
00:26:55,584 --> 00:28:38,807
X. Unde constat tempus non praejudicasse sacramento
uniti hominis ac Dei: ita ut jam esset in illo
per unitatem personae ab initio saeculi, qui nondum
erat natus de Maria Virgine: quod multis Scripturarum
declaratur indiciis. Unde Dominus ad Judaeos:
Antequam Abraham fieret, inquit, ego sum. Quibus
utique verbis ostendit se qui loquebatur, in eo semper
fuisse mysterio unitatis. Quam ut commendaret,
Antequam Abraham fieret, inquit, ego sum (Joan. VIII,
58). Nam, Abraham antequam fieret, humanitatis est
brevitas. Ego autem sum, aeternitas naturae declaratur:
in qua nimirum aeternitate jam se fuisse qui loquebatur,
per sacramentum suae incarnationis insinuat. Quod apostolus Judas volens apertius dilucidare:
Jesus, inquit, populum ex Aegypto salvans: secundo
eos, qui non crediderunt, perdidit (Jud I 5). Et alibi Paulus: Neque tentemus Christum, sicut quidam
eorum tentaverunt (I Cor X 9): non quod jam
esset Jesus aut Christus natus ex Maria: sed quia
in illo unico Filio Dei jam unitas personae commendabatur,
quae occulta erat in mysterio. Quod et alibi
evidenter Paulus: Qui elegit nos, inquit, ante mundi
constitutionem in ipso (Eph I 4): quia profecto quidquid
Deus fecit ab initio, Christus fecit totum per
unitatem sacramenti. Et ideo jam Jesus erat in
filio, qui populum educebat, et Christus in eo qui
tentabatur: quoniam semper per sacramenti unitatem
in Deo fuisse non dubitatur. Alioqui nisi ita credideris,
aut Christus Deus non erit omnino, aut
contra prophetam Deus recens esse videbitur. Sed
ne talibus quatiamur calumniis, scrutandae sunt
Scripturae, in quibus unitas in Christo commendatur
personae, quoniam non praejudicat tempus, ne unus
semper dicatur. Hinc quoque beatus Petrus loquens
de patribus, ait: Per gratiam Domini nostri Jesu
Christi credimus salvari, quemadmodum et illi (Act XV 11).

21
00:28:38,807 --> 00:29:58,488
Namque illos Dominus solus ducebat: et
non erat cum eis Deus alienus: unde nec nobiscum
Deus recens: quia unus idemque est qui et eorum
ductor fuit, et noster per passionem carnis suae Redemptor:
unus siquidem sua in carne, unus in sacramento,
atque unus in spiritu: nec admittit ratio,
ut alius filius hominis, alius filius Dei intelligatur. Qui nec tempore praescribitur, nec passione separatur:
sed totus Deus in Christum, et Christus in
Deum transit, ut quidquid Dei filius est, Christus dicatur;
et quidquid in carne Christus pertulit, id
Deus pertulisse recte credatur: alioqui si ad rationem
respicias et ad sensus humanos, nequaquam ita
hactenus potuerunt inter se convenire deitas et humana
conditio: convenerunt tamen in Christo, et
unus est ex ambobus Emmanuel. Unde mihi videtur
quod altitudinem tanti mysterii diligenter intelligere
et videre non potuerunt, qui aut duos filios certe,
aut aliud Christum, quam Dei filium existimavere. Quapropter nec nos hominem seorsum colimus, quod
nefas est, nec adoramus; sed Deum magis incarnatum,
qui proprium sibi corpus animatum univit, ita
ut Deus Verbum caro fieret: et non in alium quemlibet,
sed in semetipsum caderet unitas, qui unus et
verus Dei filius semper erat. Idcirco non alium quam
eumdem, ipsumque Dei filium et colimus et adoramus. Qui nihil ipse pro assumpto homine est auctus,
nihilque quod Verbum caro factum est, imminutus,
vel immutatus est: et ideo unus idemque semper
cum Deo Patre Filius adoratur, non novus, non recens
ex tempore, non alienus a natura, vel genere.

22
00:29:58,488 --> 00:31:50,160
XI. Quod si tibi novum videtur, quod pro te hominem
assumpsit: noveris quod hoc semper cum eo et in
ejus consilio fuit ut sic fieret: et nunc quando plenitudo
temporis venit, id factum est quod in Christo
semper factum fuit. Talibus quippe priores sancti
divinitus afficiebantur odoramentis, talibus inspirabantur
de Christo praesagiis, quod nasciturus esset
in mundo, in quo esset omnium salus et benedictio
aeternae haereditatis. Istae siquidem sunt fidei vestes:
istae quibus priores sancti vestiebantur: istae quas
Rebecca, immo Spiritus sanctus secum domi habuit,
quibus induit Jacob filium suum. Alias autem nisi a
Spiritu sancto servatae domi et prolatae essent, quid
miri odoris in eisdem pater Isaac hauriret, ita ut diceret,
cum praesensisset vestimentorum fragrantiam:
Ecce odor filii mei, sicut odor agri pleni, cui benedixit
Dominus (Gen XXVII 27)? Sed forte dicturus est aliquis:
Quid ad Rebeccam Spiritus sanctus pertinet, cum
multis in locis personae pro Deo figurate accipiantur? Verumtamen et spiritus in Hebraeo RUA feminino
genere dicitur, non quod sexus in Deo monstretur:
immo ne forte suspicetur, sub regula trium linguarum,
Spiritus sanctus diverse accipitur: in Hebraeo scilicet,
ut dixi, feminino genere legitur: in Graeco vero, ne
sexus in eo credatur, πνευμα neutro invenitur: et
in Latino masculinum esse decernitur. Qui nimirum
Spiritus sanctus bene per Rebeccam intelligitur: et
ideo totum est in mysterio quod geritur, ut per vestimentorum
fragrantiam Christus annuntietur: quem
nos omnes quicumque baptizati sumus induimur, in
quo benedixit nos non qualicumque, sed omni (ut
ait Apostolus) benedictione spirituali in coelestibus
(Eph I 3). Unde et angelus Mariae loquens, a benedictione
exorsus ait: Benedicta tu in mulieribus, et
benedictus fructus ventris tui (Luc I 28). Cujus profecto
in spiritu longe odorem trahens pater Isaac
benedicebat filium, in quo coelestis omnis benedictio
mundo effloruit.

23
00:31:50,160 --> 00:32:58,824
Et bene ab eo plenus ager dicitur,
quia plena gratia virtutum virgo Maria pronuntiatur:
de cujus utero credentibus fructus vitae effulsit. Et nos (inquit evangelista) omnes de plenitudine ejus
accepimus (Joan I 16), gratiam pro gratia. Quapropter
obsecro vos, o filiae, talem ac tantam gratiam
ne in vacuum recipiatis, quae est in Christo Jesu, in
quo est Deus et homo, sic unitus in una eademque
persona, ut legatur quam saepe in Scripturis divinis
homo Deo coaeternus protper unionem substantiae:
ac deinde Deus homini videatur compassus, cum
nec initialis sit homo, nec passibilis Deus, tamen
sic unitus est Deus suo corpori, ut nullam patiatur
fieri inter Deum et hominem humana opinione distantiam:
ne forte (quod absit) alius filius Dei, et
alius filius hominis credatur: praesertim quia Scriptura
divina sic connectit et concorporat Deum et hominem,
ut nec in tempore hominem admodum quis
a Deo, nec in passione possit ab homine Deum discernere. Unde si ad tempus respicias, invenies quidem
pro certo semper filium hominis cum filio Dei. Si ad passionem, invenies semper cum filio hominis
eumdem Dei filium ita unitum et individuum, quantum
ad vocem Scripturae pertinet, ut nec homo separari
a Deo tempore, nec ab homine Deus valeat passione.

24
00:32:58,824 --> 00:34:35,135
XII. Siquidem (ut haec apertius intelligatis) ipsius
Christi verba discutite: Nemo ascendit, inquit, in coelum,
nisi qui descendit de coelo, filius hominis qui est
in coelo (Joan III 13). Quis, quaeso, est qui loquitur? Christus utique. Ubi, rogo, tunc erat, quando haec loquebatur? In terra scilicet. Et quomodo se de coelo
antequam nasceretur descendisse testatur? Etiam et
cum loquitur, in coelo se esse fatetur, eumdemque se
filium hominis dicit; cum utique de coelo, nisi Deus
descendere non potuerit: et cum in terris loquitur,
nonnisi unus idemque Christus fuit. Et haec est mira
et admirabilis novitas, immo omnium novitatum supereminens
novitas unitatis. Quam nisi diligenter,
prudens virgo, ab exordio sancti Evangelii animadvertas,
magis errare in omni Scriptura videberis divina,
quam intelligere veritatem. Constat igitur
unum eumdemque Christum secundum utrasque
formas operatum, humanitatis scilicet ac divinitatis, ac
per hoc duas exercuisse operationes. Operata est enim
utraque forma vel natura cum alterius communione
quod proprium habuit: Verbo siquidem operante
quod Verbi est, et carne exsequente quae carnis
erant: communicante ei siquidem Verbo in eadem
operatione, dum et idem Deus atque homo in una
substantia vel persona, sine divisione aut commixtione
creditur, et praecognita una identitas praedicatur. Verumtamen Deus Verbum est, et non caro,
quamquam carnem rationabiliter animatam assumpserit:
hancque sibi unione naturali et
secundum substantiam connivit. Similiter et caro est
animata, et non Verbum: licet Verbi Dei caro conspecta
sit ac visa. Unde et Joannes: Quod fuit ab initio,
et quod audivimus, inquit, et vidimus et perspeximus,
et manus nostrae tractaverunt de verbo vitae
(I Joan I 1): cum profecto nemo Deum verum videre
aut tractare possit manibus, nisi per sacramentum
sibi uniti hominis. Quae nimirum unitio tam mira est,
ut discerni nequeat.

25
00:34:35,135 --> 00:36:07,344
Alioquin quod fuit ab initio
Verbum, quomodo recte dicitur hoc totum esse quod
apostoli audierant, quod viderant, quod manibus
tractarant: nisi quia Christus unus idemque erat? Ac per hoc quod audierant, quod viderant, quod
tractarant, Verbum vitae erat: et nihil aliud ex
duabus naturis quam unum juxta subsistentiam vel
personam. Hinc est quod unus idemque manens Filius
unigenitus, indisseparatus in utriusque naturis
conspicitur, et quae sunt utriusque substantiae naturaliter
operabatur , secundum unicuique
vel insitam essentialem qualitatem, vel naturalem
proprietatem: quae in naturam haberet
singularem et inconjunctam, non ageret utique. Nunc
autem Emmanuel dum unus est, et in eo ipso utraque,
id est, Deus et homo, quae utriusque naturae
sunt, veraciter gessit, secundum aliud et aliud quae
gesta sunt operans. Ergo secundum quod Deus, ipse
idem egit quae divina sunt: secundum quod homo,
idem ipse quae humana sunt, seipsum volens ostendere
quod Deus idem ipse et homo sit. Et ideo idem
ipse tam quae divina sunt agit, quam quae humana
similiter: et non alius quidem miracula operatus
est, alius perpetravit humana, passionesque sustinuit:
sed unus idemque Christus filius Dei atque
hominis filius, qui divina gessit et humana: siquidem
inseparabiliter atque indivise communes Christus
habuit actiones. Sed intelligendae sunt ipsorum
operum qualitates: contemplandumque semper ad
quae provehatur humilitas carnis, et ad quae inclinetur
altitudo divinitatis: ita ut per omnem textum
sancti Evangelii videatur nihil caro sine Verbo
agere, neque Verbum sine carne quidquam efficere. Unde quod concipit et parit Virgo, sicut non sine
potentia Verbi est, ita non sine veritate carnis quod
nascitur, quod pannorum fasciis jacet involutum, et
in praesepio reclinatur. Porro quod stella duce a
Magis adoratur (Matt II 11), sicut deitatis est: ita
et humanitatis, cum in Aegyptum per fugam ne capiatur,
adducitur.

26
00:36:07,344 --> 00:36:28,128
Sic itaque omnia virtutum opera
consideranda sunt, ut reddamus Deo quae Dei sunt,
et homini quae sunt hominis. Quoniam sicut est
unus qui Lazarum verbo potentiae suae vocat, ut
exeat foras a monumento: sic idem ipse unus est
qui flevit humanitatis affectu. Sic quippe cuncta
oportet considerare: quatenus et plena divinitas in
Christo intelligatur homini unita, et plena humanitas
in Deum assumpta.

27
00:36:28,128 --> 00:37:31,152
XIII. Haec idcirco dixerim tantisper de fide Incarnationis
Christi, charissimae: quia, quod plures
Orientalium circumeunt suis faecibus obvoluti, moneri
debuistis, ne suo obnubilare vos velint obscuritatis
eloquio, vel Graeco turbine Latinam confundere
puritatem. Sunt enim et prudentes virgines,
sunt et fatuae. Et ideo, dilectissimae, imitamini,
quam amatis beatam et gloriosam Virginem, cujus
hodie in terris festa colitis: de qua dicitur: Maria
autem conservabat omnia verba haec (quae de Christo dicebantur,
scilicet), conferens in corde suo (Luc II 51). Conferte ergo et vos in cordibus vestris, charissimae,
quae de ipso eodemque Domino catholice dicuntur:
ut et fidem integram servare possitis, et
matrem ejus debite venerari. Quoniam nullus honor
ejus est alius, nisi cum ille jure honoratur, qui
nasci dignatus est ex ea. Caeterum rogo quaecumque
estis filiae, quaecumque matres, cogitate attentius, et
perpendite diligentius, quibus afficiebatur beata et
intemerata virgo Maria doloribus post Christi ad
coelos ascensum, expletis omnibus quae de ipso erant
ab angelis praedicata, et a prophetis multifarie multisque
modis praesignata, divinis declarata oraculis,
virtutibus exhibita, et quae humanitatis sunt ostensa
praesagiis. Quaeso, si qua sunt in vobis viscera pietatis,
considerate quo cruciabatur amore, quoque desiderio
aestuabat haec virgo, dum revolveret animo
cuncta quae audierat, quae viderat, quae cognoverat.

28
00:37:31,152 --> 00:38:54,407
Puto quod quidquid cordis est, quidquid mentis,
quidquid virtutis humanae, si totum adhibeas, non
sufficiat ut cogitare valeas, quanto indesinenter cremabatur
ardore pii amoris: quantis amovebatur repleta
Spiritu sancto coelestium secretorum incitamentis:
quia etsi diligebat Christum ex toto corde,
et ex tota anima, et ex tota virtute, novis tamen
quotidie inflammabatur praesentia absens desideriorum
affectibus: tanto siquidem validius, quanto divinis
illustrabatur intus visitationibus: quam totam
repleverat Spiritus sancti gratia: quam totam incanduerat
divinus amor: ita ut in ea nihil esset, mundanus
quod violaret affectus, sed ardor continuus,
et ebrietas perfusi amoris. Nam et Christus ab hominibus
est amandus, ex toto corde, et ex tota
anima, atque ex tota virtute quaerendus: maxime
tamen ab ea ardentius, cujus et Dominus erat, et filius. Fortassis ergo prae nimio amore, in loco quo
sepultus dicitur, interdum habitasse eam credimus:
quatenus piis pasceretur internus amor obtutibus. Sic namque locus medius est hinc inde constitutus,
ut adire posset ascensionis ejus vestigia, et locum
sepulturae ac resurrectionis, et omnia in quibus passus
est, loca invisere: non quod jam viventem quaereret
cum mortuis, sed ut suis consolaretur aspectibus. Hoc quippe habet impatiens amor ut quae
desiderat, semper invenire se credat. Ignorat siquidem
judicium, ratione multoties caret, modum
nescit, nec aliud cogitare potest quam quod diligit. Amor non accipit de impossibilitate solatium, neque
ex difficultate remedium. Quae scilicet beata virgo
Maria, quamvis jam in spiritu esset, tamen dum in
carne vixit, carnalibus movebatur sensibus, et ideo
quam saepe locorum recreabatur visitationibus: et
quem genuerat, mentis complectebatur amplexibus. Denique amor Christi, desiderium pariebat!

29
00:38:54,407 --> 00:39:30,047
desiderium
vero gliscens, quasi novis reparabatur ardoribus,
intantum ut credam nonnumquam, quod omnia
etiam et semetipsam transcenderet: quia omnino
amor impatiens, quod amat, non potest non videre. Hinc est, charissimae, quod omnes sancti omnia quae
meruerant, pro parvis duxere, si Dominum quem
amaverant, non viderent: sicuti et venerabilis
beata virgo Maria, non indignum pro innumeris et
immensis beneficiis reddebat interdum obsequium
sanctitatis, dum beneficiorum in terris posita non
poterat videre largitorem: et ideo hodie, dilectissimae,
elevatur super choros angelorum, ut possit
speciem vultumque videre Salvatoris, quem amaverat,
quem cupierat ex toto desiderio cordis.

30
00:39:30,047 --> 00:41:09,935
XIV. Quod si gaudium fit in coelo de quolibet peccatore
converso, multo magis putandum pro tantae
Virginis exaltatione et gloria, quod exsultatio fiat in
supernis: cujus nimirum festivitas, omnium supernorum
civium est gratulatio: praesertim quia ejus
celebritas laus et favor est Salvatoris. Unde credimus,
ut supra dictum est, quod non hunc tantum
diem solemnem ducunt pro ejus honore annuum,
verum etiam continuum et aeternum jucunditatis et
laetitiae ac venerationis obsequio, cum omni colunt
tripudio amoris et gaudii. Nec immerito igitur omnis
illa coelestis civitas congratulatur et veneratur matrem:
cujus super se adorat filium regem: ante
quem tremunt potestates, et curvatur omne genu. De hujus nimirum ad coelos ascensione, multo admirantis
intuitu secretorum contemplator coelestium
in Canticis: Vidi, inquit, speciosam ascendentem,
quasi columbam desuper rivos aquarum. Et vere speciosa
quasi columba, quia illius speciem columbae ac
simplicitatem demonstrabat, quae super Dominum
venit, et docuit Joannem, quod hic est qui baptizat. Et bene, desuper rivos aquarum, quia super aquam
refectionis educaverat eam Dominus et nutriverat
(Psal XXIII 2): ex qua multi deducti rivi, omnem
irrigant terram deliciarum, et infundunt hortum voluptatis,
ex quibus quotidie ita et perfusa beata Dei
genitrix ascendit hodierna die speciosa valde et admirabilis:
cujus odor inaestimabilis erat nimis, et ideo
ineffabilis. Ad cujus profecto fragrantiam odoris,
omnis illa coelestis Jerusalem laeta decurrit, quam
circumdabant flores rosarum et lilia convallium, eo
quod omnes animae martyrio rubricatae, eam aeternae
dilectionis complectuntur amplexibus: et virginitatis
splendore candidatae, ac si lilia in valle humilitatis
enutritae, circumdant eam, venerationis gratia obsequentes. Recte igitur: quoniam beata Dei genitrix et
martyr, et virgo fuit, quamvis in pace vitam finierit.

31
00:41:09,935 --> 00:42:07,847
Hinc quoque quod vere passa sit, testatur Simeon
propheta, loquens ad eam: Et tuam, inquit, ipsius
animam pertransibit gladius (Luc II 35). Ex quo
constat quod supra martyrem fuerit. Alii namque
sancti, etsi passi sunt pro Christo in carne, tamen
in anima, quia immortalis est, pati non potuerunt. Beata vero Dei genitrix, quia in ea parte passa est,
quae impassibilis habetur, ideo, ut ita fatear, quia
spiritualiter et caro ejus passa est gladio passionis
Christi, plus quam martyr fuit. Unde constat, quia
plus omnibus dilexit, propterea et plus doluit, intantum
ut animam ejus totam pertransiret et possideret
vis doloris, ad testimonium eximiae dilectionis. Quae quia mente passa est, plus quam martyr fuit. Nimirum quod ejus dilectio amplius fortis, quam
mors fuit, quia mortem Christi suam fecit. Nunc
autem circumdant eam flores rosarum, indesinenter
ejus admirantes pulchritudinem inter filias Jerusalem
(Cant V 7): in qua posuit rex thronum suum,
quia concupivit ejus speciem ac decorem: fuit enim
plena charitate et dilectione: idcirco sequitur post
eam purpuratorum exercitus, et candidatorum grex.

32
00:42:07,847 --> 00:43:51,071
XV. Quam si diligentius aspicias, nihil virtutis est,
nihil speciositatis, nihil candoris gloriaeque, quod ex
ea non resplendeat. Et ideo bene circumdant eam
flores rosarum, et lilia convallium, ut virtutes virtutibus
fulciantur, et formositas decore castitatis augeatur. Nam omnis splendor et gloria, quanto illustratur
fulgore suo sublimius, tanto apparet praestantior
claritate quorumlibet subjectorum, et eximior
praedicatur. Sic et beata Dei genitrix, cujus plantatio
ac si rosae in Jericho, specialius refulsit, et candor
virginitatis splendidius emicuit, cum circumdata officio
charitatis, submittitur illi sanctorum claritas:
ut ejus amplius splendor et gloria commendetur:
quae super angelorum choros elevata, jam beata
praedicatur, et jam beatissima. Nam angelorum quamvis
celsior natura sit: non tamen gratia major, quia
et ipsi gratuita gratia, ne corruerent, sunt salvati. Unde David, Verbo Domini, inquit, coeli firmati sunt,
et spiritu oris ejus omnis virtus eorum (Psal XXXIII 6). Quod si spiritu oris ejus omnis virtus eorum subsistit:
constat beatam et gloriosam virginem Mariam,
in quam supervenit Spiritus sanctus, et Deus totus
illapsus portatum novem mensibus in utero, ut credendum
est, ampliora promeruisse virtutum privilegia,
et percepisse gratiam ab angelis etiam collaudatam. Unde et si mirabilis est eorum virtus, et
firmitas perpetuitatis: mirabilior tamen in Maria,
quam obumbravit virtus Altissimi: ut ultra omnem
virtutem sit angelicam, quod factum est in ea, et
admirabile cunctis saeculis sacramentum. Ac per
hoc etiam angelis exinde major praestatur gratia,
cum instaurantur ab ea omnia, quae venerantur et
adorant super se Christum regem Dominum natum
ex eadem Virgine. Hinc et Maria cunctis tanto venerabilior,
quanto gratiosior: et quanto virtute Altissimi
extollitur ad sublimia, tanto clarior resultat
in gloria.

33
00:43:51,071 --> 00:45:36,335
Plena siquidem gratia, plena Deo, plena
virtutibus, non potest non possidere plene gloriam
claritatis aeternae, quam plenissime accepit, ut mater
fieret Salvatoris. Quam viderunt omnes filiae Sion, et
beatissimam praedicaverunt, ac reginae laudaverunt
eam: quoniam tantam eam viderunt, quantam nullus
narrando explevit mortalium; quanto magis Deum,
qui talem ac tantam fecit eam, ut ipse fieret per
eam! Unde David: Et homo, inquit, natus est in ea,
et ipse fundavit eam Altissimus (Psal LXXXVII 2). Beata igitur talis ac tanta nativitas, beata et supernorum
civium societas, et admirabilis charitatis eorum
unanimitas: ubi nemo angelorum, nemo archangelorum,
non dico beatae virginis Mariae, verum neque
alicujus sanctorum invidet gloriam: sed totum
in altero unusquisque possidet, quod gratis praestatur
omnibus: ut de omnibus, et in omnibus glorificetur
Deus, honoretur et adoretur ab omnibus: ubi
non sexus, non aetas, non dignitas generis, sed meritorum
qualitas sola discernitur: ubi plurimum
stella a stella differre claritate, quamvis omnes in
suo sint ordine suscitandi. Quod si est alia claritas
solis, et alia claritas lunae, et alia claritas stellarum
(I Cor XV 41): una tamen claritas est, qua illustrantur
omnia. Idcirco beata Dei genitrix, quae adhuc
tantis in terra praedicatur laudibus, non immerito
creditur hodierna die exaltata et glorificata, necnon
et clarificata, quantum novit ille qui eam elegit in
sua sapientia, qua disposuit omnia. Quod si in domo
patris mansiones multae sunt, credimus splendidiorem
matri hodie filium praestitisse, quam sibi olim
aedificavit domum, subnixam columnis septem: in
qua domo nimirum parantur nuptiae Ecclesiarum
Dei, et foederantur terrenis coelestia. In eo namque
utero Virginis, sponso immortali virginitas consecratur,
ut sit totum coeleste commercium.

34
00:45:36,335 --> 00:47:21,863
XVI. Et ideo, charissimae, celebrate solemniter
Virginis festum, quae coelestem vobis vitam in terris
ostendit: quoniam qui non nubent, neque nubentur,
erunt sicut angeli in coelo. Nec mirum si angelis
comparatur virginitas, quae angelorum Domino, foedere
copulatur nuptiarum. Et si quaelibet virginitas
tantum erigitur, ut angelis comparetur, multo magis
beata et gloriosa virgo Maria, quae singulari commendatur
privilegio, et immenso dicatur mercimonio. Idcirco, dilectissimae, amate quam colitis, et colite
quam amatis: quia tunc eam vere colitis et amatis,
si imitari velitis de toto corde quam laudatis. Haec
namque vita vobis de coelo fluxit, quam professae
estis: supra usum naturae haec vita est, quam tenetis:
de coelis venit sponsus, quem sequi cum matre debetis:
nec immerito vivendi usum de coelo quaesistis,
quae vobis de coelo sponsum petistis. Ideo vestra
conversatio in coelis sit semper: quoniam Verbum
Dei quod amatis, non nisi in sinu Patris invenitur. Licet igitur ubique totus sit, et non longe ab unoquoque
nostrum, tamen non nisi casto sursum hauritur
pectore. Prope est enim, inquit Moyses, in corde
tuo et in ore tuo, tantum eum recto si quaesieris corde
(Deut XXXI 11). Unguentum exinanitum est nomen
ejus: propterea, adolescentulae, diligite animo, quod
pro vobis effusum est. Habetis namque, sanctae virgines,
sponsum virginem, virginitatis et castitatis
amatorem, qui matrem virginem ideo elegit, ut ipsa
omnibus esset exemplum castitatis, in qua velut in
speculo refulget forma virtutis. Habetis igitur in ea
magisteria probitatis expressa, quid primum eligere,
quid respuere, quid sequi debeatis. Prima ejus virtus
est fundamentum omnium virtutum et custos, humilitas
ipsa, de qua gloriatur: Quia respexit, inquit,
humilitatem ancillae suae: ecce enim ex hoc beatam me
dicent omnes generationes (Luc I 18). Ergo primum
discendi incitamentum, nobilitas est magistri:
deinde merces laboris optimi, fructus beatitudinis.

35
00:47:21,863 --> 00:49:15,839
Quid igitur nobilius matre Domini, quid splendidius
ea, quam splendor elegit paternae gloriae? Quid castius
ea, quae corpus Christi sine contagione corporis
generavit? et tamen in ea solum humilitatem respexisse
Dominum confitetur, quae custos est caeterarum
virtutum. Collocaverat enim in tuto stationis portu,
sublimia meritorum suorum exercitia: et ideo divinitus
illustratur. Unde Dominus ait: Ad quem respiciam,
nisi ad humilem et quietum, ac trementem sermones
meos (Isa LXVI 2)? Fecit enim quod promiserat,
et respexit humilitatem ancillae suae: unde et
beata jam ab omni saeculo praedicatur. Idcirco et
vos, o filiae, si vere virgines esse vultis, humilitatem
sectamini: et matrem Domini, quae se ancillam vocat,
cordis amore imitari procurate, quae didicit ab
ipso sponso, cui vos devovistis humilitatem, quam
vos ex se docuit. Unde ait idem: Discite a me, quia
mitis sum et humilis corde (Matth XI 27). Non ergo beata
Dei genitrix a filio suo Domino nostro didicit coelos
fabricare, non angelos creare, non miracula deitatis
insignia operari: sed tantum humiliari, caeteraque
virtutum documenta, intra humilitatis custodiam
aggregare. Unde cum ea semper singularum
virtutum pudicitia comes irremota mansit: quia
omnino pudor individuus virginitati esse debet, sine
quo recte castitas vera servari non potest. Numquam
igitur beata virgo Maria sine pudoris sui custode
processit, et ideo si placet vobis, charissimae, talis
ac tanta virgo, placeat et opus virtutis, cujus vita
omnium est disciplina, cujus mores instituta sunt
Ecclesiarum, quae praecessit cunctos, supereminet
universis. Propterea quaecumque virgo sibi ab ea
optat praemium et implorat auxilium, debet imitari
exemplum. Rogo vos, o virgines, rogo et viduae, imitamini
Paulam viduam matrem, exemplar continentiae
et castitatis. Imitamini Eustochium, quam habetis
vobiscum virginem, et formosam perfectae integritatis.

36
00:49:15,839 --> 00:49:58,391
Quod si minus in eis est, quam in matre
Domini, immo quia est, habetis prole fecundam et
virginem perpetuam: quia sicut in comparatione
Dei, nemo bonus, ita et in comparatione matris Domini
nulla invenitur perfecta, quamvis virtutibus eximiis
comprobetur. Unus est Pater noster, qui in coelis
est: unus et magister: una est forma virginitatis
in Maria, cui vos omnes ut imaginem reformetis integritatis,
faciem imprimere debetis in sculpturam
Spiritus sancti. Quoniam haec est hortus conclusus,
fons signatus, puteus aquarum viventium (Cant. IV,
15), ad quam nulli potuerunt doli irrumpere, nec
praevaluit fraus inimici, sed permansit sancta mente
et corpore, multis donorum privilegiis sublimata. Idcirco hanc imitamini moribus, sequimini castitate,
hujus implorate auxilium.

37
00:49:58,391 --> 00:51:32,663
XVII. Quod si me, quia ita loquor, praesumptionis
velit arguere invidorum aliquis, quod vobis scripserim:
arguat charitatem atque dilectionem, quia
rogantibus vobis ne hoc quidem inexpertus judicavi
negandum. Malui enim excipere ruborem pudoris,
quam non exsequi jussionem vestram, quarum precibus
nonnumquam Deus noster obedire videtur;
praesertim cum habeatis vobiscum, quas imitari virtutis
est, cum quibus discere potestis: affectum a me
potius quam magisterium ad laudem hujus diei requisistis. Unde excusare non debui propter observantiam
gravitatis, ne impartirem devotioni vestrae, quae
mandastis. Quod si docere nequivi, saltem ad laudem
tantae virginis exhortari omnino curavi: quatenus
non deessem vobis quem diligitis in die tantae festivitatis,
sed jungerer precibus, jungerer votis, si quo
modo mente ad ea vobiscum elevari merear vestris
suffragantibus meritis, ad quae pervenit beata et intemerata
virgo Maria. Ecce hodierna die ad illum
praeclarum et splendidum thronum angelorum, ipsa
per humilitatem et integritatem carnis ascendit, unde
intemperantia olim eximios archangelorum et superbia
dejecit. Quapropter gaudete, gaudete, inquam,
quia vobis via patefacta est coelorum. Quamvis
enim nobis eadem promittantur: vobis tamen jam
praesto sunt, quae cum angelis incorruptionem servatis. Quae licet de hoc mundo sitis, tamen, favente
Deo, jam in hoc mundo non estis: quia et si saeculum
vos habere meruit, tenere omnino non potuit. Beata
itaque Maria hodie jam ab omnibus gentibus longe
lateque praedicatur: et vobis quae secutae estis exemplum
tantae virginis, beatitudo condonatur coelestis. Quas non illecebrae sollicitant corporis, non colluvio
praecipitat voluptatis, non aestus inflammat incentivae
carnis, immo angelica imitatio delectat in terris:
quorum in futuro aequalitas repromittitur in coelis.

38
00:51:32,663 --> 00:52:51,311
Beatae igitur estis, filiae, sed et beatae viduae, quae
coelibem in Christo vobiscum ducunt vitam: quia secundum
Apostolum liberatae a lege viri, sic permanserunt. Beatior, inquit, erit, si sic permanserit secundum
meum consilium. Puto enim, ait, quod et ego spiritum
Dei habeo: evidenter volens exprimere, quid
intersit inter eam, quae adhuc est juncta lege viro,
et inter eam, quae jam soluta vinculo beatior praedicatur. Quod si utraque beata, quia in Christo, beatior
tamen quaecumque jam soluta est vinculo, et coelestia
sectatur. Ideo viduae semper virginibus bene copulantur,
ut ait Apostolus: Mulier innupta, et virgo, cogitat
quae sunt Domini, ut sit sancta corpore et spiritu
(I Cor IX 34): quodammodo enim magisterium virginitatis,
viduarum gliscit et confortatur exemplis,
quae cum viris castum servaverint connubium, docent
integritatem magis virginibus Deo servandam:
et quod propemodum non inferioris virtutis est a
conjugio abstinere, quod aliquando delectaverit,
quam conjugii delectamenta nescire: In utroque siquidem
gradu fortitudo laudatur, et coelestis vitae
praedicatur virtus. Idcirco cognationem jam cum
Christo uterque ordo sortitur. Unde Dominus: Si
quis, inquit, fecerit voluntatem Patris mei, qui in coelis
est, ipse meus frater, soror et mater est (Matth XXXII 5):
ubi non sexus, non aetas, non conditio discernitur,
sed, qui fecerit, inquit, voluntatem Patris mei, qui in
coelis est.

39
00:52:51,311 --> 00:54:30,192
XIX. Unde quia libera facultas cunctis prestatur,
estote, charissimae, ad id quod vos Christi gratia vocavit,
estote matres Christi ac sponsae, estote sorores
ac propinquae: quia quod carne non potuistis,
gratia totum condonatum est vobis. Et ideo diligite
matrem Domini, quae vobis sponsum genuit immortalem:
cujus et vobiscum soror est ipsa, quia voluntatem
patris fecit, ut esset mater. Propinqua quidem
vobis non carne, sed spiritu: ut unitas commendetur
Ecclesiae, et societas corporis Christi intelligatur. Ex quo Dominus: Volo, Pater, inquit, quia ego
et tu unum sumus, ut et ipsi in nobis unum sint (Joan XXXVII 21). Quae profecto unitas per unum mediatorem
Dei et hominum efficitur. Facite ergo voluntatem
Patris et vos, ut unum esse possitis. Ornate
lampades vestras, occurrite sponso, quia jam ad
ostium pulsat, et matrem, si eam diligitis, sequimini. Intus autem parate et ornate lampades vestras, quia
filiae regis estis. Omnis enim gloria vestra ab intus
sit, et intus habete, quod foris luceat: ne forte inter
has solemnitates priusquam sponsus veniat, vestrae
lampades exstinguantur. Nam celebritas hujus diei,
non nisi accensis lampadibus intus et foris recte colitur. Ideo emendum est oleum dum vacat, ne cum
sponsus venerit, quod absit, vacuae inveniamini. Propterea
quae sursum sunt sapite, ubi beata pervenit
Virgo, et non quae super terram; quia vestra conversatio,
si estis jam quod vovistis, in coelis fore debet. Illuc dirigite mentem, illuc abscondite vitam vestram,
donec pertranseat furor Domini, quo beata
Dei genitrix hodie pervenit: ibi namque habetis sponsum,
ibi pontificem, ibi omnia quaecumque quaesistis. Illuc dirigite mentem, ut cum Christus Virginis filius
apparuerit in fine saeculi, cum ipso et vos appareatis
in gloria. Amen.

