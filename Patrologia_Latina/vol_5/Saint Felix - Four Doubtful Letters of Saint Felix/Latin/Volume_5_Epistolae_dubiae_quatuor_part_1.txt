EPISTOLA I.
AD PATERNUM EPISCOPUM.
De judiciis et accusationibus et defensionibus sacrorum
ordinum. 
I.---Quod detractores et fautores inimicorum ab accusatione
episcopali submoveantur.
II.---Ne minores a majoribus accusationibus impetantur.
III.---In re dubia non judicetur certa sententia de his
 qui adversus clericum causam aliquam habebunt in
provincia.
IV.---Clerici actiones suas exerceant.
V.---Primates in accusatum episcopum quomodo se
gerere debeant.
VI.---Judices Ecclesiae ne absente eo, cujus causa
ventilatur, sententiam proferant, et ne proditoris calumnia
aut vox audiatur.Charissimo atque dilectissimo Paterno coepiscopo,
Felix episcopus in Domino salutem.
Gaudere me plurimum (S. Leo, ep. 31), et exultare
in Domino, dilectionis tuae scripta fecerunt, quibus
evidenter ostenditur. quantum catholicam diligis
fidem, et quantum haereticum detestaris errorem.
 Haeresis quippe est nimis impia, et evangelicae veritatis
inimica, quae non portionem aliquam laedere, sed
ipsa christianae religionis conatur fundamenta convellere.
Quoscumque  enim rapit ad se, non solum
in hoc vitium, sed in multa alia vitia ruere facit: et
ipso suadente antiquo hoste, non solum persecutores
Ecclesiae, sed etiam sacerdotum ejus, fiunt. Una igitur
mente corrigere curemus et insequamur tales, et
ab hoste suo Ecclesiam, ejusque fideles et sacerdotes
Domini, nitamur liberare. Praestabit vires omnipotens
redemptor noster charitati atque justitiae (S.
Greg., ep. 36, lib. IV): praestabit nobis, longe a se
positis, unitatem Spiritus sui ipse, cujus artificio,
quasi in arcae modum, quatuor mundi constructa
lateribus, atque imputribilium lignorum compage, et
bitumine charitatis adstricta est Ecclesia, ut nullius
adversitate Spiritus, nullius venientis extrinsecus tumore
fluctus perturbetur. Sed quemadmodum illius
gudernante gratia, petendum est, ut nulla nos superveniens
exterius unda conturbet, ita ex totis orandum
 est visceribus, frater charissime, ut suae providentiae
dextera cumulum sentinae nobis interioris
exhauriat. Adversarius quippe diabolus, qui contra
humiles saeviens, sicut leo rugiens circuit, quaerens
quem devoret (I S. Petr., V), non jam, ut cernimus,
caulas circuivit , sed ita valide in quibusdam Ecclesiae
necessariis membris dentem figit, ut nulli dubium,
 quia nisi unanimiter, faciente Domino, cunctorum
provida pastorum turba concurrat, omne (quod absit)
citius ovile dilaniet.
I. Quapropter detractores, qui divina auctoritate
eradicandi sunt, et fautores inimicorum, ab episcopali
submovemus accusatione.
II. Similiter ne summorum quispiam (Hadr., col. 19),
minorum accusationibus impietatur, aut dispereat.
III. Neque in re (S. Greg., ep. 30, lib., VIII) certa
 judicetur sententia, nec ullum judicium, nisi ordinabiliter
habitum, teneatur.
IV. Si quis super quibuslibet criminibus clericum
pulsandum crediderit, in provincia, in qua (Hadr.,
col. 8) consistit ille qui pulsatur, suas exerceat  actiones,
nec aestimet eum accusator alibi, aut longius
pertrahendum ad judicium. Illi vero, qui pulsatus
fuerit, si judices suspectos habuerit, liceat appellare
primates.
V. Primates quoque accusatum discutientes episcopum,
non ante sententiam proferant damnationis,
quam apostolica freti auctoritate, aut reum se ipse
confiteatur (An. in const., lib. IX, tit. 40, cod. The.,
11, q. 3, Irritum esse episcoporum), aut per innocentes
et canonice examinatos regulariter testes convincatur.
 Aliter irritam esse censemus et injustam episcoporum
damnationem, et idcirco a synodo retractandam,
ita ut oppressis ab omnibus, in cunctis subveniatur
causis.
VI. Caveant (Conc. Carth., IV, c. 28) judices Ecclesiae,
ne absente eo cujus causa ventilatur, sententiam
proferant, quia irrita erit, qui etiam rationem
pro actione fratrum in praesentia dabunt. Proditoris
vero nec calumnia, nec vox  audiatur. Nemo enim
debitorem amplius potest cognoscere, quam ille qui
injuriam ejusque sustinuit (Cod. The., const. 3, tit.
10, lib. X) nequitiam. Omnes ergo qui in Christo volunt
pie vivere necesse est ut ab impiis dissimilibus
patiantur opprobria, et despiciantur tamquam stulti
et insani (Prosp., sent. 32, ex Aug. in ps. CXXII), qui
praesentia bona perdunt, ut invisibilia et futura acquirant.
Despectio tamen et irrisio talium in ipsos
retorquebitur qui ipsos infestant: quia et abundantia
eorum in egestatem, et superbia transibit in confusionem.
Et quidquid justis adversitatum vel malorum
 irrogatur, non est poena criminis, sed virtutis examen.
Et sicut aurum, quanto plus excoquitur, tanto melius
efficitur: sic justus, quanto plus tribulatur (si ipsam
tribulationem patienter portaverit) multo purior et
charior Deo redditur. Unde ipsa per se Veritas dicit
(S. Matth., V): Beati qui persecutionem patiuntur propter
justitiam, quoniam ipsorum est regnum coelorum.

 De talibus Dominus per Isaiam loquitur, dicens (Isa.,
LXVI): Audite verbum Domini, qui tremitis ad verbum
ejus. Dixerunt fratres vestri, odientes vos et abjicientes
propter nomen meum: Glorificetur Dominus, et videbimus
in laetitia vestra: ipsi autem confundentur. Vox
populi de civitate, vox de templo, vox Domini reddentis
retributionem inimicis suis. Antequam parturiret,
peperit: antequam veniret partus ejus, peperit masculum.
Quis audivit umquam tale? et quis vidit huic simile?
Numquid parturiet terra in die una? aut parturietur
 gens simul, quia parturivit et peperit Sion filios
suos? Numquid ego, qui alios parere facio, ipse non
pariam, dicit Dominus? Si ego, qui generationem caeteris
tribuo, sterilis ero, ait Dominus Deus tuus? Laetamini
cum Jerusalem, et exultate in ea omnes qui diligitis
 eam. Gaudete cum ea universi gaudio, qui lugetis
super eam, ut sugatis et repleamini ab ubere consolationis
ejus, ut mulgeatis et deliciis affluatis ab omnimoda
gloria ejus, quia haec dicit Dominus: Ecce ego declinabo
super eam quasi fluvium pacis, et quia torrentem inundantem
gloriam gentium quam sugetis. Ad ubera
portabimini, et super genua blandientur vobis. Quomodo
si cui mater blandiatur, ita ego consolabor vos, et in
Jerusalem consolabimini. Videbitis, et gaudebit cor
vestrum, et ossa vestra sicut herba germinabunt. Et
cognoscetur manus Domini servis ejus, et indignabitur
inimicis suis. Quia ecce Dominus in igne veniet, et quasi
turbo quadriga  ejus, reddere indignatione furorem
suum, et increpationem suam in flamma ignis. Quia in
igne Dominus dijudicat , et in gladio suo ad omnem
 carnem, et multiplicabuntur interfecti a Domino. Qui
sanctificabantur, et mundos se putabant in hortis post
januam intrinsecus, qui comedebant carnem suillam, et
abominationem, et murem: simul consumentur, dicit
Dominus. Ego autem opera eorum, et cogitationes eorum,
venio ut congregem cum omnibus gentibus et linguis:
et venient et videbunt gloriam meam, et ponam
in eis signum. Et mittam ex eis qui salvati fuerint, ad
gentes, in mari, in Africa, in Lydia  tendentes sagittam
in Italiam, et Graeciam, ad insulas longe, ad eos
qui non audierunt de me, et non viderunt gloriam meam.
Et annuntiabunt gloriam meam gentibus, et adducent
omnes fratres vestros de cunctis gentibus donum Domino,
in equis, et in quadrigis, et in lecticis, et in mulis, et
in carrucis ad montem sanctum meum Jerusalem, dicit
 Dominus: quomodo si inferant filii Israel munus in
vase mundo in domo Domini. Et assumam ex eis in
sacerdotes et in levitas, dicit Dominus: Quia sicut coeli
novi, et terra nova, quae ego facio stare coram me, dicit
Dominus, sic stabit semen vestrum et nomen vestrum.
Et erit mensis ex mense, et sabbatum ex sabbato et veniet
omni scaro, ut adoret coram facie mea, dicit Dominus.
Et egredientur et videbunt cadavera virorum, qui
praevaricati sunt in me. Vermis eorum non morietur, et
 ignis eorum non extinguetur, et erunt usque ad satietatem
visionis omni carni. Quid aliud detrahentes faciunt
(S. Greg., ep. XLV, lib. VIII), nisi in pulverem flant,
atque in oculos suos terram excitant? Et unde plus
detractationis perflant, inde magis nihil veritatis vident?
Tales tamen, frater charissime, portandi sunt
et corrigendi, quia caeci sunt, et duces caecorum (S.
Matth., XV). His, charissime, respondi breviter consultis
tuis, quae te et omnes episcopos regulariter tenere
mandamus. Tuam tamen, frater, monemus prudentiam,
ut pro statu Ecclesiae et sacerdotum ejus, pro
viribus elaborare studeas, et ordinem sanctae romanae
et apostolicae Ecclesiae per omnia teneas, et violari
sanctorum decreta non permittas, sed omnes quoscumque
potueris, instruas, ut fructuosos manipulos
 Domino repraesentes. Vale. Data nonis  junii, Claudio
et Aureliano  viris clarissimis consuribus.