EPISTOLA III.
AD BENIGNUM EPISCOPUM.  
I. Errant qui Filium non videre Patrem contendunt,
eo quod Deum nemo vidit umquam.
II. Errant affirmantes Filium minorem Patre, quia
ille invisibilis, Filius vero visibilis.
Dilectissimo fratri Benigno episcopo, Felix episcopus,
in Domino salutem.Suscipientes fraternitatis tuae epistolas (Zacharias,
ep. V), quibus me requisisti super fidei documentis,
quae ab aliis habebantur aliter, quam rectae fidei contineant
sacramenta, prout Dominus dedit, pro fraternitatis
amore respondere non resultavimus. Semper
enim dubia et majora negotia, terminum ab hac
 sancta sede, a tempore apostolorum, qui eam suis
documentis instruxerunt, accipere consueverunt. Et
ideo tu recte fecisti, quod hujus sanctae sedis consultis
te caeterosque firmari et instrui voluisti.
I.---Continebant enim litterae tuae, fratrumque
tuorum, quod quidam dicunt, Filium non posse proprie
videre Patrem, quia scriptum est: Deum enim
nemo vidit umquam. Et alii fingunt: Ideo minor est
Patre Filius, quoniam Pater illi perhibet testimonium.
Quidam autem garriunt, quod ideo Patre minor est,
 quia invisibilis ipse dicitur (S. Joan., I; S. Matth.,
XVII; S. Marc., IX; S. Luc., IX; I Cor., IV; Colos., I;
I Tim., I), Filius vero visibilis comprobatur. Hi
enim ignorantes divinarum Scripturarum et apostolorum
jura, ex proprio aut adulterino sensu talia
fabricant, et seducere corda fidelium quaerunt .
Nos vero ad ipsius fontis originem redeamus, ex quo
Filium Patrem semper videre potuisse vel posse,
evidentioribus testimoniis Veteris et Novi Testamenti
litteris docemus, Salomone dicente: Est tecum sapientia,
quae novit opera tua, quae adfuit tibi cum faceres
orbem terrarum, et ipsa novit quid sit placitum
coram oculis tuis. Et Dominus in Evangelio: Nemo novit
Filium nisi Pater, neque Patrem quis novit nisi Filius,
et cui voluerit Filius revelare. Et iterum: Nemo Deum
 vidit umquam, nisi unigenitus Filius, qui est in sinu
Patris, ipse narravit. Et iterum Judaeis dixit: Vos non
nostis eum, ego autem novi eum. Quod si dixero,
quia non novi eum, ero similis vobis, mendax. Item
ibi: Qui ex Deo est, hic novit eum: Et iterum: Ego
novi eum, quia ab ipso sum. Ecce docuimus quia videt
semper Filius Patrem. Quomodo adstruunt eum Patrem
non posse videre, in cujus sinu noscitur permanere?
Si sereno sensu divinas recenseas Scripturas,
invenies non solum Patrem Filio testimonium perhibentem,
sed totam simul inseparabilem trinitatem,
ipso Domino protestante, qui ait: Ego sum qui testimonium
perhibeo de me ipso, et testimonium perhibet
de me, qui misit me, Pater (S. Joan., VIII). Et
iterum: Si ego testimonium perhibeo de meipso, testimonium
 meum verum est, quia scio unde venio, et quo
vado (Ibidem). Et de Spiritu Sancto: Cum venerit
Paracletus spiritus veritatis, ille testimonium perhibebit
de me (Joan., XV). Intende, quaeso, intende quoniam,
in quibus una testificationis virtus ostenditur, nullus ab
alio neque potior neque inferior judicatur.
II.---Saepius ista jam diximus, quia secundum  hominis
formam Filius visibilis dicitur, secundum vero
deitatis substantiam invisibilis praedicatur, Paulo attestante
apostolo: O altitudo, inquit, divitiarum sapientiae
et scientiae Dei! quam incomprehensibilia sunt judicia
ejus, et investigabiles viae ejus (Rom., XI)! Et in
Isaia: Cui similem aestimatis eum, cum sit ipse invisibilis
(Isai., XL)? Et item Apostolus: Mihi autem
minimo omnium sanctorum data est gratia haec in gentibus,
 evangelizare investigabiles divitias Christi, et illuminare
omnes, quae sit dispositio sacramenti absconditi
a saeculis, in quibus omnia creavit (Ephes., III).
Item ipse: Qui est, ait, imago Dei invisibilis (Coloss.,
I). Et ad Colossenses: Ego Paulus minister, qui nunc
gaudeo in passionibus meis pro vobis, et suppleo quae
desunt tribulationum Christi in carne mea pro corpore
ejus, quod est Ecclesia, cujus factus sum ego minister
secundum dispensationem Dei in ministerium Christi,
 quod absconditum fuit a saeculis et a generationibus
(Ibidem). Item ibi: Ut consolentur corda eorum in
charitate, in omnes divitias adimpletionis intellectus, in
agnitionem mysterii, quod est Christus, in quo sunt
omnes thesauri sapientiae et scientiae absconditi (Coloss.,
II). Et in psalmo LXXVI: In mari est via tua, et
semitae tuae in aquis multis, et vestigia tua non cognoscentur.
Et in Salomone: Sapientiam Dei praecedentem
omnia, quis investigabit (Eccl., I)? Item ibi: Radix
sapientiae cui revelata est? et astutias illius quis agnovit
(Ibidem)? Item ibi: Disciplina sapientiae cui manifestata
est, et multiplicationem ingressus illius quis intellexit
(Ibidem)? Item ibi: Quoniam mirabilia sunt opera
Domini solius, et gloriosa et absconsa, et opera illius
invisa hominibus (Eccl., II). Ecce sicut Pater invisibilis
 est, ita etiam et Filius invenitur. Quomodo ergo
ab illis, qui hoc dicunt quod mandastis, in eo quod
nobis carnaliter se videri dignatus est, Patre inferior
judicatur? Talibus nolite credere vos, et alios ab
eorum sensu avertere docete. Vos ergo servite Domino
in timore, et exultate ei cum tremore (Psal. II). Apprehendite
disciplinam, ne pereatis de via justa. Haec
vero (24, q. 1. A recta ergo fide) apostolorum est
viva traditio, haec vera charitas, quae praedicanda est,
ac veraciter diligenda ac fovenda, atque fiducialiter
ab omnibus tenenda. Haec sancta et apostolica mater
omnium ecclesiarum (Agath. ep. ad Const. Imp., act.
IV. conc. VI aecumenici), Christi Ecclesia, quae per
Dei omnipotentis gratiam, a tramite apostolicae traditionis
numquam errasse probatur, nec ab haereticis
 novitatibus depravanda succubuit, sed ut in exordio
normam fidei christianae percepit ab auctoribus suis,
apostolorum Christi principibus, illibata fine tenus
manet, secundum ipsius Domini Salvatoris divinam
pollicitationem, qui suorum discipulorum principi in
suis fatus est evangeliis: Petre, inquiens, ecce Satanas
expetivit ut cribraret vos, sicut qui cribrat triticum.
Ego autem pro te rogavi, ut non deficiat fides tua; et
tu aliquando conversus, confirma fratres tuos (S Luc.,
XXII). Consideret itaque vestra excellens prudentia,
quam bonum sit persistere in dispensatione vobis
credita, et in fide recta, atque haereticis et aemulis
Christi repugnare, et numquam a veritatis tramite
declinare. Quoniam Dominus et Salvator omnium,
cujus fides est, qui pro nobis mori non dubitavit, et
proprio nos suo redemit sanguine, fidem beati Petri
 non defecturam promisit, et confirmare eum fratres
suos admonuit: quod apostolicos pontifices, meae
exiguitatis praedecessores, confidenter fecisse, semper
cunctis est cognitum. Quorum et pusillitas mea,
licet impar et minima, pro suscepto tamen divina dignatione
ministerio, pedisequa cupit existere. Vae
enim nobis erit, qui hujus ministerii onus susceptum
habemus, si veritatem Salvatoris nostri Jesu Christi,
quam apostoli praedicaverunt, praedicare neglexerimus.
Vae erit nobis, si silentio veritatem oppresserimus,
quam erogare nummulariis jubemur, id est,
christianos populos imbuere et docere. Quid in ipsius
futuro Christi dicturi sumus examine, si sermonum
 ejus veritatem confundimur praedicare? Quid erit de
nobis, cum de commissis nobis animabus, et de officio
suscepto rationem justus judex Christus Deus
noster districtam exegerit (I Cor., IX; S. Matth., XXV)?
Ideo, fratres, hortor dilectionem vestram (S. Leo. ep.
adv. Manichaeos), obtestor et moneo, ut qua potestis
et debetis, sollicitudine vigiletis, ad investigandos
haereticos, et inimicos sanctae Dei ecclesiae, et a sanis
mentibus, ne pestis haec latius divulgetur, severitate
 qua potestis, pro viribus extirpetis. Quoniam ut habebit
a Deo dignae remunerationis praemium, qui
diligentius, quod ad salutem commissae sibi plebis
proficiat, fuerit executus: ita ante tribunal Domini
de reatu negligentiae se non poterit excusare, quicumque
plebem suam contra sacrilegae persuasionis
auctores noluerit custodire. Data Nonis Februarii,
Claudio et Paterno viris clarissimis consulibus (269
nondum electo Felice).