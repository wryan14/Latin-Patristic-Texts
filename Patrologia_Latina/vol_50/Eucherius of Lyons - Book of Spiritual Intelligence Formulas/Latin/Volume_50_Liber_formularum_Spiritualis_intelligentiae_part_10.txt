CAPUT VIII.
De his quae in usu atque in medio habentur. 
Panis, Christus, vel sermo Dei. In Evangelio:
Ego sum panis vivus (Joan. VI, 41); et alibi: Mittamus
lignum in panem ejus (Jer. XI, 19): id est, crucem
in corpus ejus, et panis quemadmodum doctrinam,
ita et malam significat, ut ibi: Panis absconditus
suavior (Prov. IX, 17). Vinum idem quod supra.
in Salom.: Et bibite vinum quod miscui vobis (Prov.
IX, 5). Vinum etiam securitatem rectitudinis significat,
ut: Infundens oleum et vinum (Luc. X, 34); ut
 per vinum mordeantur vulnera, per oleum foveantur.
Oleum, misericordia, vel Spiritus sanctus. In
psal., In oleo sancto meo linivieum (Ps. LXXXVIII, 21).
In aliam partem: Oleum autem peccatoris non impinguet
caput meum (Ps. CXL, 5), id est, adulatio. Porcina,
peccata. In psalm., Saturatus sum porcina. Azymum,
sinceritas cordis, sine fermento malitiae. In
Apostolo: In azymis sinceritatis et veritatis (I Cor. V,
8). Ovum, spes certa fidelium. Item in malam partem:
Qui comederit de ovis eorum morietur (Isai.
LIX, 5), de improbis et male doctis. Similago, puritas
mentis, et fortitudo charitatis. In Levitico: Si autem
anima offert munus sacrificium Deo, similago sit munus
ejus (Lev. II, 1). Subcineritium humilitatis
oblatio. In Genesi: Festinanter consperge tres mensuras
 similaginis, et fac subcineritios (Gen. XVIII, 6).
Et in malam partem: Factus est Ephraim subcineritius
(Ose. XVIII, 6). Lac, mentis sinceritas. In Epistola
Petri: Rationabiles sine dolo lac concupiscite
(I Petr. II, 2). Item in aliam partem, de rudibus in
Ecclesia: Lac vobis potum dedi, non escam; nondum
enim poteratis (I Cor. III, 2). Hic lac exiguitas sensus.
Lac coagulatum, vitiis concretum. In psal.:
Coagulatum est sicut lac cor eorum (Ps. CXVIII, 70).
Sal, condimentum sapientiae. In Evang.: Vos estis
sal terrae (Matth. V, 13), et habete sal in vobis (Mar. IX,
49). Mel, dulcedo praeceptorum Dei. In psal.: Quam
dulcia faucibus meis eloquia tua, Domine, super mel et
favum ori meo (Ps. CVIII, 103). Item aliter, in Salomone:
Inveniens mel, manduca quod satis est, ne
 forte satiatus evomas (Prov. XXV, 18), id est, altiora
te ne quaesieris (Eccli. III, 22). Fel, amaritudo malitiae.
In psalmo: Dederunt in escam meam fel (Ps.
LXVIII, 22).
Acetum, asperitas corruptae mentis. In psalmo:
Et in siti mea potaverunt me aceto (Ps. LXVIII, 22).
Item acetum, correptio doctorum, unde Salomon:
Acetum in nitro qui cantat carmina corde pessimo
(Prov. XXV, 20). Pix, inquinamentum et nigredo delictorum.
In Salomone: Qui tangit picem, inquinabitur
ab ea (Eccl. XIII, 1). Sicera, confectio quaedam
malitiae et nequitiae. In Evangelio: Vinum et siceram
non bibet (Luc. I, 15). Calix, Domini passio. In psalmo:
Calicem salutaris accipiam (Ps. CXV, 13). Et ipse
Dominus: Pater, transfer calicem hunc a me (Mar. XIV,
 36). Et in malam partem: Calix aureus Babylonis
(Jerem. LI, 7). Merum, sinceritas judicii aut veritatis,
vel calor fidei. In psalmo: Vini meri plenus
mixto (Ps. LXXIV, 9). Fex, ultimum judicii. In psalmo:
Verumtamen fex ejus non est exinanita. Item, illi
qui secure in peccatis quiescunt; unde propheta:
Requievit in fecibus suis (Jerem. XLVIII, 11). Cibus,
sermo vel voluntas Domini. In Evangelio: Meus cibus
est ut faciam voluntatem ejus qui me misit Patris
(Joan. IV, 34). Potus, idem quod supra. In psalmo:
Et torrente voluptatis tuae potabis eos (Ps. XXXV, 9),
id est Spiritu sancto. Et Psalmista: In compungendo
potum meum cum fletu temperabam (Ps. CI, 10). Item
in aliam partem: Non est regnum Dei esca et potus
 (Rom. XIV, 17). Promptuaria, cordis receptacula. In
cantico Deuteronomii: In promptuariis eorum timor.
Pera, victus sollicitudo, et impedimenta saeculi. In
Evangelio: Non peram in via (Matt. 10, 9). Sacculus
thesaurizatio in Deo. In Evangelio: Facite vobis sacculos
qui non veterascant (Luc. XII, 33). Et in aliam
partem: Sacculum communem possideamus (Prov. I,
14), id est, avaritiam. Pecunia, verba divina. In
Evangelio: Oportuit ergo te mittere pecuniam meam
numulariis (Mat. XXV, 27). Et sapientia, unde Salomon:
Sapientia occulta et thesaurus invisus, quae utilitas
in utrisque (Eccl. XX, 32). Vellus, populus. In
psalmo: Et descendit tamquam pluvia in vellus (Ps.
LXXI, 6). Linum, spiritalis fortitudo, vel candor, vel
subtilitas Scripturarum. In Exodo: Porro filiis Aaron
 tunicas lineas parabis (Exod. XXVIII, 30). Item in malam
partem: Non indues vestem ex lana linoque contextam
(Deut. XXII, 11). Utres, vasa humani corporis.
In Evangelio: Vinum novum in utres novos mitti
debet (Luc. V, 38). Farina, opus bonum, vel scientia.
In Evangelio: Abscondit mulier in farinae sata tria
(Luc. XIII, 21). Item in malam partem: vanas cogitationes,
ut propheta: Tolle molam et mole farinam
(Isa. XLVII, 2). Mola, vitae conversatio. In Evangelio:
Duae molentes in mola (Matth. XXIV, 41). Possunt et
duo testamenta lapides molae significare, per quos
labore disserentium triticum veteris Instrumenti in
farinam Evangelii convertatur.
Haec igitur nomina cum in textu sacrae lectionis
occurrunt, ita vel maxime ut exprimuntur apertioribus
 accipienda traduntur, licet in diversas plerumque
significationes pro persona vel tempore vel loco
exeant, atque in figuras locis congruas pro ratione
allegoricae interpretationis erumpant. Nam et abyssus
intelligitur, sicut supra diximus, profunditas
Scripturarum, et item abyssus aquae immensitas: Et
rupti sunt fontes abyssi magnae (Gen. VII, 11). Item
abyssus, ineffabilia judicia Dei. In psalmo: Judicia
tua abyssus multa (Ps. XXXV, 7). Item abyssus, infernus:
Aut quis descendit in abyssum (Rom. X, 7)?
id est, Christum de mortuis revocat. Item abyssus,
corda hominum facinoribus tenebrosa: Abyssus dixit:
Non est mecum (Job XXVIII, 14), id est, sapientia.
Ignis, sicut superius memoravimus, accipitur Spiritus
sanctus, ut Paulus: Deus noster ignis consumens
est
 (Heb. XII, 29). Et iterum, ignis charitas circumsepta
ejus, circumsepta ignis flammae ejus. Ignis,
tribulatio. In Psalterio: Igne nos examinasti, sicut
igne examinatur argentum (Ps. LXV, 10, 11). Item:
transivimus per ignem et aquam. Ignis, ira: Et consumam
eos in igne irae meae, ait Dominus. Ignis, voluptas:
Omnes adulterantur sicut clibanus corda
eorum. Item ignis, mentis malitia; ut: Tunc ignis adversarios
consumit (Heb. X, 27). Item virtus charitatis,
ut: Currus Dei flamma ignis, rotae ejus ignis accensus
(Dan. VII, 9). Umbra, ut indicavimus, significatur
protectio divina. Item umbra aliquando, peccata:
Sedentes in tenebris et in umbra mortis (Ps. CVIII, 10).
Umbra aliquando poena, in Job: Umbra mortis et
 nullus ordo (Job. X, 22). Et quia umbra non longe
est ab ea re cujus est umbra, ita et mors non longe
est a poena quae infert mortem. Umbra aliquando est
delectatio peccatorum; in Job de diabolo: Sub umbra
dormit in secreto calami in locis humentibus (Job
XL, 16). Et rursus species aliquae specie una res multas
significant.
Duo testamenta, eo quod hic duo illi lapides molares
possint significare, memoravimus. Et item duo
testamenta, duo Cherubin, in Exodo (Exod. XXV, 20);
duo animalia, in Habacuc; duae petrae, in Exodo
(Exod. XVII, 6) et in Canticis canticorum (Cant. II,
14), quarum velamento, sponsa et Moyses proteguntur;
duo montes aenei, in Zacharia, de quorum frutetis
myrtinis, et obscura opacitate egrediuntur quadrigae
 cum equis rufis, nigris, albis et variis (Zach. VI, 1).
Sed has tam multimodas significationes in singulis
prosequi nominibus, non solum laboris immensi,
verum etiam impossibile arbitrati sumus. Nunc ergo
ad eum interpretationis modum atque ordinem, quem
paululum pro necessitate disputandi interrupimus,
revertamur.
Cophini, apostoli. In Evangel.: Et tulerunt reliquias
duodecim cophinos fragmentorum plenos (Mat.
XIV, 20). Item in aliam partem: Manus ejus in cophino
servierunt (Ps. LXXX, 7), id est, in servitute,
vel tribulatione, quam Aegyptii intulerunt.
Cathedra, doctrina. In psalmo: et in cathedra seniorum
laudent eum (Ps. CVI, 32). Item in aliam partem:
Et in cathedra pestilentiae non sedit (Ps. I, 1),
 id est, in doctrina haereticorum. Scabellum, humiliatorum
subjectio. In psalmo: Donec ponam inimicos
tuos scabellum pedum tuorum (Ps. CIX, 1). Item, humanitas
Christi, ut in psalmo: Adorate scabellum pedum
ejus (Ps. XCVIII, 5). Statera, aequitas, vel divinae
gubernationis potentia. In Isaia: Et libravit in
pondere montes, et colles in statera (Isa. XL, 12).
Cinis, humanae fragilitatis inanitas. In Salomone:
Quid superbis, terra et cinis (Eccl. X, 9)? Olla, prosapia.
In psalmo: Moab olla spei meae (Ps. LIX, 10),
id est, quod de Ruth Moabitide Christi secundum
carnem prosapia descenderit. Item in aliam partem,
olla, tribulationis excoctio; in propheta: Et vidi ollam
succensam a facie aquilonis (Jerem. I, 13). Lampades,
animae justitia fulgentes. In Evangelio: Et
 paraverunt lampades suas (Matt. XXV, 7). Item, claritas
miraculorum, vel verba praedicatorum, quae stulti
contemnunt, ut Job: Lampas contempta apud cogitationes
stulti (Job XII, 5). Tenebrae delectationes
vel doctrinae pravae, ut in psalmo: In tenebris ambulant
(Ps. LXXXI, 5). Item, occulta judicia Dei, ut in
psal.: Posuit tenebras latibulum suum (Ps. XVII, 12).
Item, castigatio vel adversitas, ut Isaias: Ego Dominus
formans lucem, et creans tenebras (Isa. XLV, 7).
Lucerna, Ecclesia, vel anima. In Evangelio: Sint
lumbi vestri accincti et lucernae ardentes (Luc. XII, 55).
Aliquoties lucernae, opera bona: Sic luceat lumen vestrum,
ut videant opera vestra bona (Matth. V, 16). Modius,
corpus humanum, vel legis littera, vel populus
 Judaeorum. In Evangelio: Nemo accendit lucernam,
et ponit eam sub modio (Matth. V, 15). Item, justum
judicium vel mentis libratio in Dei et proximi aequa
libratione. Unde Moyses: Justus sit tibi modius (Lev.
XIX, 36). Candelabrum, Ecclesia, vel corpus Domini,
aut sancta Scriptura. In propheta: Et vidi a dextris
altaris candelabra duo ardentia (Zach. IV, 2, 3). Mensa,
altare, vel refectio spiritalis. In psalmo: Parasti in
conspectu meo mensam (Ps. XXII, 5). Clavis, adapertio
scientiae spiritalis. In Luca: Vae vobis, legis peritis,
quia tollitis clavem scientiae: ipsi non introistis, et eos
qui introibant, prohibuistis (Luc. XI, 12)! Item claves,
justitiae, misericordiae, pietatisque virtutes. In Evangelio:
Tibi dabo claves regni coelorum (Matth. XVI, 19).
Clavi, timor Dei, ut in psalmo: Confige timore tuo
 carnes meas (Ps. CXVIII, 120). Item clavi, scientiae fortis
doctores, ut Salomon: Verba sapientum ut stimuli
et clavi in altum defixi (Eccl. XII, 11). Serae, repagula
adversus impios divinorum praeceptorum. In
psalmo: Quoniam confortavit seras portarum tuarum
(Ps. CXLVII, 12). Ascia vel dolabrum, pravorum persecutio.
In psalmo: In bipenne et ascia dejecerunt
eam (Ps. LXXIII, 6). Bipennis, geminata afflictio, in
psalmo, ut supra. Framea, anima justi, ut abundent
ergo justi et effundetur framea. Item mors, ut in
psalmo: Erue a framea, Deus, animam meam (Ps.
XXI, 21). Gladius, verbum Dei. Apostolus enim: Gladius
spiritus, quod est verbum Dei (Eph. VI, 17). Item
lingua falsi testis, ut in psalmo: Dentes eorum arma
et sagittae, et lingua eorum gladius acutus (Ps. LVI, 5).
 Navis, Ecclesia. In Evangelio: Navicula multis in
medio mari jactabatur fluctibus (Matth. XIV, 24). Solet
et homo navicula dici, ut nautae cogitationes hominum
gubernantes advertantur. Retia, praedicatio. In
Evangel.: Et mitte retia in capturam (Luc. V, 4). Trabes,
peccatum gravius. In Evangel.: Ejice primum
trabem de oculo tuo (Matth. VII, 5). Festuca, peccatum
levius. In Evangel.: Et videbis tunc ejicere festucam
de oculo fratris tui.
Laquens, dolus. In psalmo: Laqueum paraverunt
pedibus meis (Ps. LVI, 7). Funes, sors, vel haereditas.
In psalmo: Funes ceciderunt mihi in praeclaris (Ps.
XV, 6). Item funes, peccata: Vae qui trahitis peccata
velut funem longum (Isai. V, 18). Et iterum: Funes
peccatorum circumplexi sunt me (Ps. CXVIII, 61). Rota,
 orbis, aut vita humana. In psalmo: Vox tonitrui tui
in rota (Ps. LXXVI, 19). Item: Deus meus pone illos
ut rotam (Ps. LXXXII, 14), id est, volubiles, vel instabiles
effice in malitia sua. Item, utrumque testamentum,
ut est apud Ezechielem (Ezech. I, 16). Spongia,
cava infidelitas Judaeorum. In Evangel.: Illi autem
spongiam plenam aceto, hyssopo circumponentes obtulerunt
ori ejus (Joan. XIX, 29). Scala, sanctorum profectus.
In Genesi: Viditque in somnis scalam stantem
super terram, et cacumen illius tangens coelos, angelos
quoque Dei ascendentes et descendentes super eam
(Gen. XXVIII, 12). Scopae, cura superstitionis per vanam
gloriam. In Evangel.: Et veniens invenit vacantem,
scopis mundatam et ornatam (Matth. XII, 4).
 Stuppae, coetus malignantium per vitia et peccata, ut
propheta: Stuppae collectae synagoga peccantium
(Eccl. XXI, 10). Margarita, doctrina evangelica, vel
spes regni coelorum. In Evangel.: Inventa autem una
pretiosa margarita, abiit, et vendidit omnia quae habuit,
et emit eam (Matth. XIII, 46).
Annulus, signaculum fidei. In Evang.: Et date annulum
in manum ejus (Luc. XV, 22). Item de hoc in
psalmo: Signatum est super nos lumen vultus tui, Domine.
Chlamys, laudis ornatus. In Salomone: Chlamydes
fecit viro suo (Ps. IV, 7), id est, vestimentum,
quod de duobus coloribus, tamquam de duobus testamentis
confectum sit (Prov. XXXI, 22). Aurum,
interior Scripturarum intellectus. In psalmo: Et posteriora
dorsi ejus in specie auri (Ps. LXVII, 14). Item,
 Christi divinitas, ut in Canticis sponso dicitur: Caput
ejus aurum optimum (Cant. V, 11). Item splendor
supernae civitatis Jerusalem, quam Joannes se vidisse
testatur: Ipsa vero civitas aurum mundum (Apoc. XXI,
18). Item, sapientia, ut Salomon, Thesaurus desiderabilis
requiescit in ore sapientis. Item, splendor sanctitatis,
quem subito commutatum Jeremias deplorat:
Quomodo obscuratum est aurum, mutatus est color
optimus (Thr. IV, 1).
Argentum, eloquia divina, sive intellectus litterae,
vel historiae. In psalmo: Eloquia Domini, eloquia
casta, argentum igne examinatum (Ps. XI, 7). Item in
malam partem: Aurum et argentum eorum aeruginavit
(Jac. V, 3). Scotia, spuma, vel rubigo, quam in
fornace deponit argentum, tales erunt peccatores,
 cum eos gehennae caminus acceperit. Lapides pretiosi,
apostoli, vel sancti, sive opera ipsa virtutum.
In Apocalypsi: Fundamenta muri civitatis omnia lapide
pretioso ornata (Apoc. XI). Aes, vanitas, vel inanitas
fidei. In Apostolo: Factus sum velut aes sonans
(I Cor. XIII, 1). Item in aliam partem: Posuisti ut
arcum aereum brachia mea. Hic aereum, fortem, vel
firmum. Ferrum, tribulatio, vel homo ipse. In psalmo:
Ferrum pertransiit animam ejus (Ps. CIV, 18).
Plumbum, pondera peccatorum. In propheta: Et vidi
iniquitatem super talentum plumbi. Fictile, fragilitas
carnis. In Apostolo: Habemus thesaurum hunc in vasis
fictilibus (II Cor. IV, 7).