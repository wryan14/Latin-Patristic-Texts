CAPUT IX.
De variis verborum significationibus, quae per Infinitivum
dicuntur.  
Aedificare, bona opera facere, vel bene docere. In
Apostolo: Si quis autem aedificat supra fundamentum
hoc, aurum, argentum, lapides pretiosos (I Cor. III, 12),
id est, opera diversarum virtutum.
Destruere, mala opera exercere, vel male docere.
In Salomone: Unus aedificans, et unus destruens (Eccl.
XXXIV, 28). Mundare, vitiis expurgare. In Evangelio:
Tetigit eum Jesus, dicens, volo, mundare, et confestim
mundata est lepra ejus (Matth. VIII, 3). Stare, fide
consistere. In Apostolo: State in fide (I Cor. XVI, 13).
Ambulare, ad Deum tendere. In psalmo: Et ambulabam
in latitudine (Ps. CXVIII, 45). Sedere, in Deo
humiliter quiescere. In Evangelio: Vos autem sedete
 in civitate (Luc. XXIV, 49). Jacere, aut vitiis, aut tentationibus
succumbere. In Evangel.: Et invenit eam jacentem
in lecto (Marc. VII, 30). Currere, in operibus
bonis properare. In Apostolo. Sic currite ut comprehendatis
(I Cor. IX, 24).
Vigilare, custodiam cordis adhibere, vel in Deum
resurgere. In psalmo: A vigilia matutina usque ad
noctem (Ps. CXXIX, 6). Et Apostolus: Evigitate juste,
et nolite peccare (I Cor. XV, 34). Item alibi: Vigilate,
state in fide, viriliter agite (I Cor. XVI, 13). Dormire,
post transitum apud Deum requiescere. In psalmo:
Numquid qui dormit, non adjiciet ut resurgat (Ps. XL,
9)? Et aliter, dormire, peccatorum sopore torpescere.
In Apostolo: Surge, qui dormis (Eph. V, 14).
Erubescere in malo optimum, in bono pessimum;
 unde dicitur: Est confusio adducens peccatum, et confusio
adducens gloriam (Eccl. IV, 25).
Ascensus, profectus in Deum: In psalmo: Ascensus
in corde ejus (Ps. LXXXIII, 6). Descensus, defectus
a Deo. In Evang.: Homo quidam descendebat ab Hierusalem
in Jericho (Luc. X, 30). Via, Christus. In
Evang.: Ego sum via, veritas et vita (Joan. XIV, 6).
Et aliter, via vita hominis. In psalmo: Vias meas
enuntiavi, et exaudisti me (Ps. CXVIII, 26). Et Salomon:
Comedent fructum viarum suarum (Prov. I, 3).
Speciosa, vitiorum illecebris dilata. In Evangelio:
Lata porta et spatiosa via, quae ducit ad perditionem
(Matth. VII, 13). Arcta, districta, vel tribulationibus
pressa, quae ducit ad vitam. In Evangelio: Quam angusta
porta et arcta via quae ducit ad vitam (Ibid.).
 Directa, praeceptis Dei ordinata. In Isaia: Rectas
facite semitas ejus (Isai. XL, 3). Prava, a Dei praeceptis
devia. In Isaia: Et erunt prava in directa, et
aspera in vias planas (Ibid.). Plana, obedientia praeceptorum
exaequata. In Isaia, ut supra. Aspera, inobedientiae
asperitate horrida, ut supra. A dextris, a
parte justitiae. In Evangelio: Statuet quidem oves a
dextris, haedos autem a sinistris (Marc. XXV, 33). A sinistris,
a parte injustitiae. In Evangelio, ut supra.
Fovea, dolus, vel lapsus in mortem. In psalmo: Foderunt
ante faciem meam foveam (Ps. LVI, 17). Puteus,
diabolus, vel infernus. In psalm.: Neque urgeat super
me puteus os suum (Ps. LXVIII, 16). Et in bonam partem;
in Genesi: Ad puteum juramenti (Gen. XLVI, 1),
id est, ad aquam fidei. Item, initium fidei, ut in Canticis:
 Fons hortorum fons aquarum viventium (Cant.
IV, 15). Fons, Christus, ut in psalmo: Sitivit anima
mea ad Dominum fontem vivum (Ps. XLI, 3). Item,
dona Dei, ut in psalmo: Et apparuerunt fontes aquarum
(Ps. XVII, 16). Item in malam partem, perversorum
dogmatum doctores, et iniqua agentes, ut Petrus:
Hi sunt fontes sine aqua (II Petr. II, 17). Torrens, tentationum
vis mentem impellens, ut in psalmo: Torrentem
pertransivit anima nostra (Ps. CXXIII, 5). Item,
frigus peccatorum, a quo David liberari desiderans
ait: Converte, Domine, captivitatem nostram, sicut torrens
in austro (Ps. CXXV, 6). Sanitas, mentis integritas;
in psalmo: Clamavi ad te, et sanasti me (Ps.
XXIX, 3). Languor, vitiorum morbus; in psalmo: Qui
 sanat omnes languores tuos (Ps. CII, 3). Et in Evangelio:
Ipse languores nostros tulit (Isai. LIII, 4). Lepra,
peccatorum contaminatio. In Evangelio: Et confestim
mundata est lepra ejus (Matth. VIII, 3).