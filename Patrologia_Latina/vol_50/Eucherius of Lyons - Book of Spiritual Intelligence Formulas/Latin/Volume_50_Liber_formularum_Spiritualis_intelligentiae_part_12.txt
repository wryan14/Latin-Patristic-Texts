CAPUT X.
De Hierusalem, vel adversis ejus. 
Hierusalem, Ecclesia vel anima. In psalmo: Lauda,
Hierusalem (Ps. CXLVII, 12). Et notandum, quod
quaecumque in Ecclesia generaliter conveniunt, haec
ad animam referri possunt. Sion, idem quod supra.
In psalmo: Lauda Deum tuum, Sion (Ibid.). Filii
Sion, filii Ecclesiae. In psalmo: Et filii Sion exsultaverunt
super regem suum (Ps. CXLIX, 2). Filiae Hierusalem,
idem ut supra: id est, animae coelesti vitae
 deditae. Alias filiae sunt infernae animae, ut in libro
Sapientiae: Filiae tibi sunt, serva corpus illarum (Eccl.
VII, 26). Tabernaculum, corpus Domini, vel Ecclesia.
In psalmo: In sole posuit tabernaculum suum (Ps.
XVIII, 6). Item, coelestis patria, ut in psalmo: Ingrediar
in locum tabernaculi (Ps. XLI, 5).
Arca, caro Dominica, vel corda sanctorum Deo
plena. In psalmo: Tu et arca sanctificationis tuae
(Ps. CXXXI, 8). Item, arca, Ecclesia, intra quam salvanda
clauduntur. In Genesi: Remansit autem solus
Noe, et qui cum eo erant in arca (Gen. VII, 23).
Tabulae lapideae duae, ut puto, propter testamenta
duo, vel propter duo praecepta dilectionis Dei et
proximi. In Exodo: Et dixit Dominus ad Moysen:
Excide tibi duas tabulas (Exod. XXXIV, 1). Lex, praecepta
 divina. In psalmo: Lex Domini immaculata
(Ps. XVIII, 8).
Chirographum, conscriptio hominis peccatoris
cum diabolo per manum iniquitatis. In Apostolo:
Chirographum peccati quod erat contrarium nobis
(Coloss. II, 14).
Pactum, confoederatio gratiae divinae cum homine.
In psalmo: Vidi non servantes pactum. Testamentum,
confirmatio voluntatis divinae. In propheta: Et
confirmabo testamentum meum super domum Juda
(Heb. VIII, 8). Stylus ferreus (Job. XIX, 24), fortis
sententia divini verbi.
Praeputium, vita gentilis. In Apostolo: In praeputio
aliquis vocatus est, non circumcidatur (I Cor. VII,
18), id est, etiam qui ex gentibus ad fidem Christi
 venit, corpore non circumcidatur.
Circumcisio, exspoliatio vitiorum. In Apostolo:
Circumcisi estis circumcisione non manu facta, in exspoliatione
corporis carnis (Coloss. II, 11). Cornu, fortitudo,
vel regnum. In I Regnorum: Et exaltavit
cornu Christi sui (I Reg. II, 10). Purpura, martyrii
species per cruorem. In Exodo: Omnis qui percipit
corde, afferet initia Domino, aurum, argentum, aeramentum,
hyacinthum, purpuram, coccum netum et
byssum (Exod. XXXV, 5).
Fimbriae, verba fidei diligenter retinenda, ut in
psalm.: Omnis gloria ejus filiae regis ab intus in fimbria
(Ps XLIV, 14). Coccus, idem quod supra; vel
charitatis ardor, vel crucis mentio. In Exodo, sicut
 supra. Byssus, castitatis vel continentiae candor. In
Exodo, ut supra. Hyacinthus, confessorum livores.
In Exodo, ut supra. Superhumerale, operum ab humeris
significatio. In Exodo: Et fecerunt superhumerale
de auro et hyacintho, et purpura, et cocco neto, et
bysso torta (Exod. XXXIX, 2).
Rationale, doctrinae, vel rationis a pectore declaratio.
In Exodo: Et fecerunt rationale opere textili
secundum opus superhumeralis (Exod. XXX, 8). Poderis
doctrina secretior atque perfectior. In Exodo:
Et fecerunt vestimentum poderem sub umbone opus
textile totum hyacinthinum (Exod. XXXIX, 20).
Lamina aurea in fronte, crucis praefiguratio. In
Exodo: Et fecerunt laminam auream, et inscripserunt
in ea litteras deformatas signaculum sanctitatis Domini
 (Exod. XXXIX, 29), id est, nomen tetragrammaton
Domini. Templum, corpus Domini, vel sancti. In
Apost.; Vos enim estis templum Dei vivi (II Cor. VI,
16). Et ipse ait: Solvite templum hoc (Joan. II, 19).
Altare fidei altitudo. In psalmo: Tunc imponent super
altare tuum vitulos (Ps. L, 21). Sacrificium, oblatio
justitiae. In psalmo: Sacrificate sacrificium justitiae
(Ps. IV, 6). Item laus Dei, ut in psalmo: Sacrificium
laudis honorificabit me (Ps. XLIX, 23).
Holocaustum, totus fide accensus. In psalmo:
Holocausta medullata offeram tibi (Ps. LXV, 15). Hostia,
Christus, vel anima dicata Deo. In Apost.:
Oblationem et hostiam Deo, in odorem suavitatis (Eph.
V, 2). Myrrha, mortalitatis indicium. In psal.: Myrrha,
et gutta, et casia a vestimentis tuis (Ps. XLIV, 9).
 Thus, virtus orationis, ut in psalmo: Dirigatur
oratio mea sicut incensum in conspectu tuo (Ps. CXL,
2). Unguentum, diffusa nominis Christi gratia. In
Salomone: Unguentum diffusum nomen tuum (Cant.
I, 3). Sancta sanctorum, interiora quaeque mysteria
Domini, vel regna coelorum. In Epistola ad Hebraeos:
Non enim in manufactis sanctis Jesus introivit exemplaria
virorum, sed in ipsum coelum, ut appareat nunc
vultui Dei pro nobis (Heb. IX, 24). Sabbatum, requies
spiritalis. In Genesi: Et requievit Dominus ab omnibus
operibus suis (Gen. II, 2). Item Isaias: Si averteris
a sabbato pedem tuum (Isa. LVIII, 12). Item, in
malam partem: Viderunt eam hostes, et deriserunt
sabbata ejus (Thren. I, 7), et caetera. Quadragesima,
figura praesentis vitae ac laboris. In Evangelio: Et
 cum jejunasset quadraginta diebus et quadraginta noctibus
(Matth. IV, 2). Pascha, praenuntiatio Dominici
transitus. In Evangelio: Ante diem autem festum
Paschae sciens Jesus quia venit ejus hora, ut transeat
ex hoc mundo ad Patrem (Joan. XIII, 1). Quinquagesima,
manifestatio futurae beatitudinis vel remissionis.
In Levit.: Numerabilis ergo septem hebdomadas
plenas usque ad alteram diem (Levit. XXIII, 15), et
infra, id est, quinquaginta dies. Jubilaeus venturae
quietis significatio. In Levit.: Annus remissionis est,
signum sanctum erit vobis (Levit. XXV, 10). Civitas
Dei, Ecclesia, vel anima. In psalmo: In civitate Dei
nostri (Ps. XLVIII, 2).
Cives, fideles. In Apost.: Sed estis cives sanctorum,
 et domestici Dei (Ephes. II, 19). Muri, munimenta
Scripturae divinae, vel prophetae, aut sancti.
In psalmo: Aedificentur muri Hierusalem (Ps. L, 20);
item in aliam partem: In Deo meo transgrediar murum
(Ps. XVII, 30).
Turres, apostoli, vel perfecti quique. In Psalmo:
Et abundantia in turribus tuis (Ps. CXXI, 7). Portae,
Scripturae sanctae, vel justitiae, vel apostoli, aut angeli.
In psalmo: Et elevamini, portae aeternales (Ps.
XXIII, 7). Item in aliam partem: Quia lata porta et
spatiosa via quae ducit ad mortem (Matth. VII, 13).
Plateae, latitudo  dilatata sanctorum.
In Apocalypsi: Et plateae civitatis aurum mundum,
tamquam vitrum perlucidum (Apoc. XXI, 21). Fundamentum,
Christus, vel fides in Apostolo: Fundamentum
 aliud nemo potest ponere, quam id quod positum
est, Christus Jesus (I Cor. III, 11).
Maceria, lex, vel Angelorum custodia. In Cantico
Isaiae: Et maceria circumdedi, et calamos affixi, et
plantavi vineam (Isa. V, 2). Domus, anima in qua Christus
habitat, vel Ecclesia. In psalmo: In domum
Domini ibimus (Ps. CXXI, 1). Coenaculum, altitudo
meritorum, vel scientiae. In Evangelio: Et ipse vobis
ostendet coenaculum magnum (Luc. XXII, 12).
Ostium, adapertio fidei. In Apostolo: Ostium enim
mihi apertum est, magnum et evidens (I Cor. XVI, 9).
Ostiarius, Christus, qui dicit: Per me si quis introierit,
salvabitur (Joan. X, 9).
Columna, firmamentum, vel stabilitas spiritalis. In
Apost.: Jacobus et Joannes et Cephas, qui videbantur
 columnae esse (Gal. II, 9).
Paries, interdum structura bonorum operum. In
Cantic.: Ecce hic retro post parietem nostrum prospiciens
per fenestras (Cant. II, 9). Fenestrae, visus et
auditus, vel caeteri sensus, ut supra: Prospiciens
per fenestras. Item in malam partem: Mors introivit
per fenestras (Jerem. IX, 12). Gradus, spiritalis ascensus.
In psalmorum titulo: Canticum graduum (Ps.
CXIX, 1). Ibunt sancti de virtute in virtutem (Ps.
LXXXIII, 8). Pavimentum, humiliatio, vel afflictio
animae, sive in terrena declinatio. In psalmo: Adhaesit
pavimento anima mea (Ps. CXVIII, 25). Psalterium,
opera bona. In psalmo: Psalterium jucundum cum
cithara (Ps. LXXX, 3). Cithara, pectus devotum, in
quo tamquam nervi sunt virtutes, hoc est, spiritalia
 bona. In psalm.: Exsurge, psalterium cum cithara
(Ps. XCVI, 9), id est, opera cum fide; vel de ipso
Domino, resurrectio carnis cum divina virtute. Decachordum,
praecepta decem, vel geminati, quinque
sensus hominis exterioris cum interiore. In psalmo:
In decachordo psalterio, cum cantico et cithara (Ps.
XCI, 4). Organum, homo, vel ille qui est assumptus
a Domino. In psalmo: Laudate eum in chordis et
organo (Ps. CL, 4). Tympanum, attenuatum corpus
jejunio. In psalterio: Laudate eum in tympano et
choro (Ibid.). Chorus, concordia. In psalmo, ut supra.
Tuba, vocis exaltatio in praedicatione divina. In propheta:
Exalta ut tuba vocem tuam (Isai. LVIII, 1).
Cymbala, labia Dominum confitentia, vel dilectio
 Dei et proximi. In psalmo: Laudate eum in cymbalis
bene sonantibus (Ps. CL, 5). Jubilatio, clamor spiritali
fervore expressior. In psalm.: Laudate eum in
cymbalis jubilationis (Ibid.).
Aegyptus, mundus hic, vel gentilium populus. In
psalmo: Venient legati ex Aegypto (Ps. LXVII, 32).
Aethiopia, Ecclesia ex gentibus. In psalmo: Aethiopia
perveniet manus ejus Deo (Ibid.). Item aliam partem,
in psalmo: Dedisti eum escam populo Aethiopum
(Ps. LXXIII, 14). Babylon, aut mundus, aut Roma.
In Apocalypsi: Et Babylon magna venit in memoriam
ante Deum dare ei calicem vini indignationis
irae ejus (Apoc. XVI, 19). Inimici, diabolus, vel vitia.
In psalm.: Non confundetur cum loquetur inimicis
suis in porta (Ps. CXXVI, 5).
 Fures, haeretici et pseudoprophetae; in Evangelio:
Omnes quotquot venerunt ante me, fures fuerunt et latrones
(Joan. X, 8). Gentes, vitia. In Pentateucho:
Cum introduxerit te Dominus Deus in terram quam
possessurus ingredieris, et deleverit gentes multas coram
te (Deut. VII, 1). Item in aliam partem: Omnes
gentes, plaudite manibus (Ps. XLVI, 2). Pugna, certamen
adversus nequitias spiritales, vel adversus vitia
conflictus. In Apostolo: Sic pugno non quasi aerem
verberans (I Cor. IX, 26). Pax, carnis, in bonum et
spiritus concordia. In psalmo: Rogate quae pacis sunt
Hierusalem (Ps. CXXI, 6). Item pax, Christus. In
Apostolo: Ipse enim est pax nostra (Eph. II, 14).
Victoria, de diabolo, vel de adversis triumphus. In
Apostol.: Deo autem gratia, qui dedit nobis victoriam
 per Dominum nostrum Jesum Christum (I Cor. XV,
57). Bravium, consummatorum praemium meritorum.
In Apost.: Ad destinatum persequor, ad bravium supernae
vocationis Dei (Phil. III, 14). Corona, aeternae
gloriae pro justitia merces. In Apostolo: De reliquo
reposita est mihi corona justitiae (II Tim. IV, 8). Quoniam
spiritalium profectuum consummatio provehit
ad coronam, recte horum quoque spiritalem nominum
interpretationem corona consummat. Quae tamen
nomina universa complecti arduum duximus,
sicut etiam illud, ut depromerentur cuncta quae se
in utramque partem gemina significatione diffundunt.