CAPUT XI.
De numeris. 
 Sane tandem his nominibus absolutis, numeros
quoque breviter digeramus, quos mystica exemplorum
ratio inter sacros celebriores fecit.
I. Hic numerus ad unitatem Deitatis refertur: in
Pentateucho: Audi, Israel, Dominus Deus tuus unus
est (Deut. VI, 4). Et Apostolus: Unus Deus, una fides,
unum baptisma (Ephes. IV, 5). Et arca Noe, qua
sancta Ecclesia designatur, in uno cubito consummatur
(Gen. VI, 16), quia in unius Dei contemplatione
quies aeterna perficitur.
II. Ad duo testamenta divinae legis referuntur, in
Reg.: Et fecit in Dabir duo Cherubin decem cubitorum
magnitudine (III Reg. VI, 23). Duo praecepta charitatis,
amoris videlicet Dei et proximi. Duo in agro,
 duo in molendino, duo in lecto (Luc. XVII, 34) leguntur
in sancto Evangelio.
III. Ad Trinitatem; in Joannis Epistola: Tres sunt
qui testimonium dant in coelo, Pater, Verbum, et Spiritus
sanctus, et tres sunt qui testimonium dant in terra,
spiritus, aqua et sanguis (I Joan. V, 7). Et in
Gen.: Tres propagines (Gen. XL, 10).
IV. Ad quatuor Evangelia, in Ezechiele: Et ex
medio eorum, similitudo quatuor animalium (Ezech. I,
5). Sicut et quatuor flumina paradisi (Gen. II, 10).
Nomen tetragrammaton quatuor litteris Hebraicis
scribitur. Quatuor cornibus sancta crux insignitur,
ut Habacuc: Cornua in manibus ejus (Hab. III, 4).
V. Ad quinque libros Moysi, ad quinque porticus
(Joan. V, 2), ad quinque panes (Joan. VI, 9), ad quinque
 plagas (Joan. XX, 25) in corpore Dominico. Apostolus:
In Ecclesia volo quinque verba sensu meo loqui
(I Cor. XIV).
VI. Ad diem sextum, quo Dominus hominem cum
universis terrae animantibus fecit. In Genesi: Faciamus
hominem ad imaginem et similitudinem nostram
(Gen. I, 26). Item paulo post: Et factum est vespere,
et factum est mane dies sextus (Ibid., 31). Senario
numero perfectio comprehenditur: propterea Deus
sex diebus mundum perfecisse describitur, et ipsis
quinque unus adjicitur, ut lex per Evangelium impleatur.
Sex sunt aetates saeculi: quinque transierunt,
sexta a Joanne Baptista et inhumanato Christo
decurrit ad finem saeculi; unde et sexta die fecit
Deus hominem ad imaginem suam, quia sexta ista
 aetate manifestatur per Evangelium reformatio mentis
nostrae, secundum imaginem ejus qui creavit
nos. Sex has aetates illae sex hydriae significant, quas
Dominus impleri jussit aqua, et in iis aqua conversa
est in vinum (Joan. II, 6), ut jam manifestatum Christum
in lege et prophetis intelligamus. Illa ergo tempora
sex, quasi per articulos distributa atque distincta,
quasi vasa essent inania, nisi a Christo implerentur.
Tempora utique inaniter praeterirent, nisi in
eis Dominus Jesus Christus praedicaretur. Impletae
sunt igitur hydriae, id est, adimpletae sunt prophetiae.
VII. Ad diem septimum, in quo perfectis omnibus
Dominus requievit. In Genes.: Et requievit Deus die
septimo ab omni opere quod patrarat (Gen. II, 2). Numerus
 is humanae rationis causa summam perfectionem
significat, quia ex primo pari et ex primo impari
constat: ex primo siquidem qui dividi potest,
et ex primo qui dividi non potest. Hinc jubilaeus, qui
perfecta requies exprimitur, septem hebdomadis
constat. Hinc septem spiritus, qui sunt ante thronum
Dei (Apoc. I, 4). Et septiformem gratiam Spiritus
sancti significaverunt septem panes, quibus Christus
quatuor hominum millia satiavit (Matth. XV, 34).
VIII. Ad diem Dominicum resurrectionis, id est,
octavum. In titulo psalmi, In finem pro octava (Ps.
VI, 1).
IX. Ad sacramentum horae nonae, qua Dominus
spiritum emisit. In Evangelio: Et circa horam nonam
 clamavit Jesus voce magna (Matth. XXVII, 46). Sunt et
novem nomina pretiosorum lapidum, et novem sunt
ordines angelorum.
X. Ad decalogum, id est, decem verba, quae in
tabulis duabus scripta sunt. In psalm.: In psalterio
decachordo psallam tibi (Ps. CXLIII, 9).
XI. Ad apostolos. In Evangelio: Undecim autem
discipuli abierunt in Galilaeam (Matth. XXVIII, 16).
Undenarius etiam numerus, quando denarium monade
excedit, pro transgressione et reprehensione
ponitur; unde et Petrus apostolus non passus est
numerum apostolorum in undenario consistere, sed
elegit Matthiam (Act. I, 26) duodecimum in ordine.
Hinc undecim saga cilicina in veteri lege fieri praecipiuntur
(Exod. XXVI, 7), quae significant poenitentium
 actus pro commissis peccatis. Ad undecimam tandem
horam (Matth. XX, 6), gentiles et aetas decrepita vocatur.
XII. Ad apostolos in Evangelio: Duodecim autem
apostolorum nomina sunt haec (Matth. X, 2). Hoc numero
significatur universa judicantium multitudo
(Matth. XIX, 28), propter duas partes septenarii, qua
plerumque significatur universitas: quae duae partes,
id est, tria et quatuor, altera per alteram partem
multiplicatae, duodecim faciunt.
XIV. Ad sacramentum Dominicae generationis. In
Evangelio, Ab Abraham usque ad David, generationes
sunt quatuordecim (Matth. I, 17).
XV. Ad quindecim gradus templi, quos fecit Salomon,
ad quorum numerum, quindecim psalmi qui
 inscribuntur Canticum graduum, compositi sunt;
id est, a psalmo, Ad Dominum cum tribularer (Ps.
CXIX, 1), usque ad, Laudate nomen Domini.
XVI. Ad numerum prophetarum.
XXII. Ad sacramentum divinorum voluminum,
secundum litteras Hebraeorum.
XXIV. Ad mysterium numeri seniorum. In Apocalypsi:
Et super thronos viginti et quatuor seniores
(Apoc. IV, 4). Et vigintiquatuor sortibus in ministerio
templi distributi fuerunt sacerdotes a rege David
(I Par. XXIV, 7).
XXX. Ad fructus fidelium conjugiorum. In Evangelio:
Et dabunt fructum aliud centesimum, aliud
sexagesimum, aliud tricesimum (Matth. XIII, 8), quod
ad conjuges, sexagesimum ad viduas, centesimum
 ad virgines pertinet.
XXXIII. Ad mysterium aetatis, qua Dominus in
carne versatus est; in Apostolo, sicut quibusdam ex
hoc videtur, Donec occurramus in unitate fidei et
agnitionis filii Dei, in virum perfectum, in mensuram
aetatis plenitudinis Christi (Eph. IV, 13).
 XL. Ad quadragesimae sacramentum. In Evangelio:
Et agebatur a spiritu in deserto diebus quadraginta
(Luc. IV, 2). Et virtus Decalogi, per quatuor
libros Evangelii impletur, Decalogi autem mandata
perficimus, si quatuor sancti Evangelii libros perfecte
custodimus: sic per continentiam, vigilias, et
orationes, et caetera, quae Apostolus commemorat,
arma justitiae (II Cor. VI, 7) ad immortalis vitae praemia
pervenimus.
XLII. Ad numerum in eremo mansionum, vel ad
numerum generationum, quae ab Abraham sunt
usque ad Dominum Jesum Christum (Matth. I).
XLVI. Quadraginta et sex annis aedificatum est templum
(Joan. II, 20), a transmigratione redeuntibus
Judaeis, secunda aedificatione post Salomonem. Hic
 annorum numerus perfectioni Dominici corporis
aptissime convenit.
L. Ad Pentecosten; in Actibus Apostolorum: Et
cum complerentur dies Pentecostes (Act. II, 1).
LX. Ad fructum viduis, sive continentibus debitum.
In Evangelio: Et dabunt fructum, aliud sexagesimum
(Matth. XIII, 8).
LXXII. Ad numerum presbyterorum Moysi (Num.
XI, 24), vel discipulorum quos Dominus elegit, in
Evangelio: Post haec autem designavit Dominus et
alios septuaginta duos, et misit illos binos ante faciem
suam in omnem civitatem (Luc. X, 1).
C. Ad martyrum fructum sive virginum. In Evangelio:
Dabunt fructum aliud centesimum (Matth. XV. 8).
Numerus ille absolutam perfectionem significat, sicut
 de electis dicitur: Qui reliquerit domum, aut fratres,
aut sorores; et caetera quae sequuntur: centuplum
accipiet, et vitam aeternam possidebit (Matth. XIX, 29).
Centum etiam quantitatem temporis indicat, ut
Isaias, Centum annorum puer morietur; et caetera
(Isa. LXV, 20). Est et in Evangelio centesima ovis
(Luc. XV, 4), quam Christus sacris suis humeris imponens
ad coelestem patriam detulit.
M. Millenarius numerus pro perfectione omnium
numerorum ponitur, et pro perfecta bonorum omnium
actione. Sic Petrus in Epistola: Unum vero
hoc non lateat vos, charissimi, quia unus dies apud
Deum, sicut mille anni (II Petr. III, 8). Nam in cognitione
Dei, praeterita, praesentia et futura sunt
aequaliter praesentia; et quae longa, sive brevia nobis
 videntur temporum curricula, aequalis spatii sunt
apud Deum. Hos igitur certos sacratosque numeros
exempli tantum causa protulimus. Sunt vero praeter
eos plurimi, vel pene omnes sacrati, qui quo modo
fiant, ipse divinae lectionis scrutator invenies.