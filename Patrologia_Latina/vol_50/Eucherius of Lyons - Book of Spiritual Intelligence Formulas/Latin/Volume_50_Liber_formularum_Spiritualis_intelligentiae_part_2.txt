Praefatio. 
 Formulas spiritalis intelligentiae Latinorum nominum
componendas, tibique mittendas pro studio
paternae erga te sollicitudinis existimavi, quibus
perceptis, in omnia scripta divina facillime ac intellectum
reliquorum sensus intenderetur. Nam cum
littera occidat, spiritus autem vivificet (II Cor. III, 6),
necesse est ad illa spiritalium interiora sermonum
spiritu vivificante penetrari. Universam porro Scripturam
tam veteris Instrumenti quam novi, ad intellectum
allegoricum esse sumendum, admonet nos vel
illud quod in veteri Testamento legimus: Aperiam
in parabolis os meum, loquar in aenigmate antiqua
(Ps. LXXVII, 2). Vel illud quod item in novo Testamento
scribitur: Haec omnia locutus est Jesus in parabolis
ad turbas, et sine parabolis non loquebatur
 eis (Marc. IV, 16). Nec mirandum quod sermo divinus,
prophetarum apostolorumque ore prolatus, ab
usitato illo hominibus scribendi modo multum recesserit,
facilia in promptu habens, magna in interioribus
suis continens; quia et revera fuit congruum
ut sacra Deo dicta a caeteris scripturis, sicut merito,
ita et specie, discernerentur, ne illa coelestium arcanorum
dignitas passim atque indiscrete cunctis
patesceret, sanctumque canibus, et margaritas porcis
exponeret (Matth. VII, 6); et consecrata vasa templi
involuta promiscuus populus ferret nec videret
(Num. IV, 15, 20), et ut vere ad illius columbae deargentatae
(Ps. LXVII, 14) modum, cujus posteriora in
specie auri splendentis irradiant, scripturae divinae
prima quaeque argento fulgerent, et auro occultiora
 rutilarent. Recte itaque procuratum est ut eloquiorum
illa castitas a promiscuis cunctorum oculis abdito
suo quasi quodam velamine pudicitiae contegeretur;
ac divina optime dispensatione provisum est
ut scripta ipsa ita contegerentur, coelestibus obumbrata
mysteriis, sicut secreto ipsa sua suo divinitas
operiebatur. Igitur cum in libris sanctis oculi Domini,
os Domini, uterus Domini, manus, pedes Domini,
arma etiam Domini scripta reperiantur, longeque
absit a catholica Ecclesiarum fide Deum corpore
determinari, qui sit invisibilis, incomprehensibilis,
incommutabilis et infinitus, requirendum est qualiter
ista per Spiritum sanctum figurali expositione
reserentur. Hic enim inveniuntur illa Dominici interiora
templi (Ezech. XL); hic illa sancta sanctorum
 mysteria, aenigmatibus retectis. Corpus ergo Scripturae
sacrae, sicut traditur, in littera sive historia:
est anima in morali sensu, qui tropicus dicitur; spiritus
in superiore intellectu, qui anagoge appellatur.
Quam triplicem Scripturarum regulam convenienter
observat confessio sanctae Trinitatis, sanctificans nos
per omnia, ut integer spiritus noster, et anima et corpus
sine querela in adventum Domini nostri Jesu
Christi judiciumque servetur (I Thess. V, 24). Sapientia
autem mundi hujus philosophiam suam in tres
partes divisit, physicam, ethicam, logicam, id est,
naturalem, moralem, rationalem. Sed naturalem
illam pertinentem ad causas naturae, quae universa
continet; moralem, quae respiciat ad mores; rationalem
vero quae de sublimioribus disputans, Deum
 omnium patrem esse confirmet. Quam tripartitam
doctrinae disputationem non adeo abhorret illa nostrorum
in disputatione distinctio, qua docti quique
hanc coelestem Scripturarum philosophiam secundum
historiam, secundum tropologiam, secundum
anagogen disserendam putarunt. Quapropter historia
veritatem nobis factorum ac fidem relationis inculcat.
Tropologia ad vitae emendationem mysticos intellectus
refert. Anagoge ad sacratiora coelestium
figurarum secreta perducit. Sunt etiam qui allegoriam
in hoc scientiae genere quarto in loco adjiciendam
putent, quam gestorum narrationem, futurorum umbram
praetulisse confirment. Haec vero ipsa ut subjectis
plenius manifestentur exemplis, coelum est
secundum historiam hoc quod intuemur, secundum
 tropologiam vita coelestis; aquae secundum allegoriam
baptismus, secundum anagogen angeli, unde
est illud: Et aquae quae super coelos sunt laudent nomen
Domini (Ps. CXLVIII, 4). Omnis autem disciplina
nostrae religionis ex illo duplicis scientiae fonte manavit:
cujus primam practicen, secundam theoricen
vocaverunt, id est actualem, et contemplativam.
Unam, quae actualem vitam morum emendatione
consummet; aliam, quae in contemplatione coelestium
et divinarum Scripturarum disputatione versetur.
Ergo actualis scientia in diversa studia diffunditur,
contemplativa in duas derivatur partes, id est
in historica disputatione, et spiritalis intelligentiae
interpretatione consistit. Sed his nunc remotis, formulas
intelligentiae spiritalis quas spopondimus proponamus,
 currentes per singulorum nominum figuras,
quibus ista in illo divinae lectionis inserta textu
accipi solent. Oremus itaque Dominum ut revelet
abscondita Scripturarum suarum, et proferamus
quomodo secretiora intellectu sentiendum sit.
I. De divinis nominibus.
II. De his quae appellantur membra Domini, vel
quae de eo significantur.
III. De supernis creaturis.
IV. De terrenis.
V. De animantibus.
VI. De variis nominum et rerum appellationibus.
VII. De interiori homine.
VIII. De his quae in usu atque in medio habentur.
IX. De variis verborum vel nominum significationibus.
 X. De Jerusalem, vel adversis ejus.
XI. De numeris, quorum significationes in allegoriam
trahuntur.Ergo ipsas jam nunc nominum atque verborum
significantias, secundum quas vel maxime in allegoriam
trahuntur, prout donum Dei suggesserit, explicemus.