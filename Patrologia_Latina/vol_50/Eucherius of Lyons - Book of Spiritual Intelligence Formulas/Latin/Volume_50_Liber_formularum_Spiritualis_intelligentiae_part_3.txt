CAPUT I.
De divinis nominibus. 
Omnipotens Deus Pater et Filius et Spiritus sanctus
unus atque trinus. Unus videlicet exstat in natura,
trinus in personis. Solus invisibilis, immensus
atque incomprehensibilis. Solus incircumscriptus,
 immutabilis, incorporeus et immortalis; ubique praesens
et latens; ubique totus et immensus.
Invisibilis est, quia in essentia sua omnino videri
non potest, Apostolo testante, qui ait: Quem nullus
hominum vidit, sed nec videri potest (I Tim. VI, 16).
Et in Evangelio: Deum nemo vidit umquam (Joan.
I, 18).
Incorporeus est, quia nullis membrorum lineamentis
compositus sive compactus existit. Sic veritas
in Evangelio dicit: Spiritus est Deus, et eos qui
adorant eum, in spiritu et veritate oportet adorare
(Joan. IV, 24).
Immensus est, quia quantitas ejus, vel qualitas a
nullo ex creaturis metiri potest. Cui Salomon in
suis orationibus supplicans ait: Si coelum et coeli
 coelorum non te capiunt, quanto magis domus ista,
quam aedificavi (III Reg. VIII, 27).
Incircumscriptus est, quia circumscribi non potest.
Inlocalis est, quia de loco ad locum nequaquam
transit, sed neque in loco quolibet retinetur, ipso
de se per Isaiam testimonium perhibente ac dicente:
Coelum mihi sedes est, terra autem scabellum
pedum meorum (Isai. LXVI, 1). Et per Jeremiam:
Nonne coelum et terram ego impleo (Jer. XXIII, 24)?
Cujus immensitatem propheta in psalmo confitens
ad ipsum Dominum ait: Si ascendero in coelum tu
illic es, si descendero ad infernum ades (Ps. CXXXVIII,
8). De ejus immensitate in libro Job scriptum est:
 Excelsior coelo est, et quid facies? profundior abysso,
et unde cognoscis? longior est terra mensura ejus, et
latior mari (Job XI, 8): qui enim coelum et terram
implet, proculdubio nullus est locus ab ejus essentia
absens. Super omnia quippe est regendo atque
imperando; subtus omnia est sustinendo atque portando,
non pondere laboris, sed infatigabili virtute:
quoniam nulla creatura ab eo condita per se subsistere
valet, nisi ab eo sustentetur, qui eam creavit.
Extra omnia, sed non exclusus.
Immutabilis est, quia ab eo quod est mutari omnino
non potest, ipso dicente per Malachiam prophetam,
Ego Dominus et non mutor (Malach. III, 6).
Ideo Deus immutabilis dicitur, quia animae ejus,
ira, furor, poenitentia, oblivio, recordatio, et alia
 his similia non accidunt. Simplex enim natura est,
et immutabilis et imperturbata. Neque aliud est
ipse et aliud quod habet, sed ipsum est quod habet
et quod est.
Immortalis, quia mori nullo modo potest, Apostolo
testante ac dicente: Qui solus habet immortalitatem,
lucem habitans inaccessibilem, quem nullus
hominum vidit, nec videri potest (I Tim. VI, 16).
Ubicumque autem sacra Scriptura sparsim per divinos
libros in Deo motus animae seu humana membra
describit, id est, caput, capillos, oculos, palpebras,
aures et caetera membra sive motus animae,
id est, iram, furorem, oblivionem, poenitentiam,
recordationem, et alia his similia, non carnaliter
juxta historiam a recte intelligentibus scienda sunt,
 sicut a Judaeis et plerisque haereticis carnaliter sapientibus,
qui Deum corporeum atque localem opinantur,
sed spiritualia omnia de eo intelligenda et
confitenda sunt. Si quis Deo humana membra seu
motus animae more humano inesse credit, proculdubio
idola fabricat in corde suo.
Igitur, ut dictum est, figuraliter in Deo caput esse
legimus, ipsam essentiam divinitatis ejus, quae praecedit,
et cui omnia sunt subjecta intelligere debemus
(I Cor. XI, 3).
Capillos vero capitis ejus sanctos angelos, seu
virtuosos electos typice accipi oportet; de quo in
sacramento libri Danielis scriptum est: Aspiciebam
donec throni positi sunt, et Antiquus dierum sedit.
Vestimentum ejus quasi nix candidum, et capilli capitis
 ejus quasi lana munda (Dan. VII, 9): hoc enim
significat per vestimenta candida Dei, quod et per
capillos capitis ejus, sanctos videlicet angelos et
multitudinem sanctorum dealbatorum. Vel certe
ideo capilli lanae mundae comparantur, ut per hoc
Antiquus dierum credatur esse.
Oculos dicitur Deus habere, pro eo quod omnia
videt, et nihil eum latet, in cujus conspectu, ut ait
Apostolus, nulla creatura invisibilis est: omnia enim
nuda et aperta sunt oculis ejus (Heb. IV, 13). Aliter
vero respectus gratiae ejus intelliguntur: ut est
illud in psalmo, Oculi Domini super justos (Ps.
XXXIII, 16). Item aliter, Oculi Domini praecepta ejus,
per quae nobis lumen scientiae subministratur, accipiuntur:
 ut est illud in psalmo, Praeceptum Domini
lucidum illuminans oculos (Ps. XVIII, 9).
Palpebrae Domini occulta et incomprehensibilia
judicia ejus, sive spiritualis in divinis libris ejus locutio
innuitur. De quibus occultis et incomprehensibilibus
sacramentis atque judiciis in psalmo: Palpebrae
ejus interrogant filios hominum (Ps. X, 5), id
est, probant.
Aures habere dicitur Deus, propterea quod omnia
audit, et nihil eum in silentio latet: de quo in libro
Sapientiae scriptum, Auris coeli audit omnia, et tumultus
murmurationum non abscondetur (Sap. I, 10).
Nares Dei est inspiratio ejus in corda fidelium:
ut illud in libro Regum: Ascendit fumus de naribus
ejus (II Reg. XXII, 9), id est, lacrymosa compunctio
 poenitentium inspiratio ejus.
Facies Dei cognitio est divinitatis ejus ad omnes:
de qua cognitione in psalmis scriptum est: Ostende
nobis faciem tuam, et salvi erimus (Ps. LXXIX, 4), hoc
est, dona nobis cognitionem tuam, quam cognitionem
per Filium hominis hominibus innotuit: ipso
dicente in Evangelio, Nemo novit Patrem nisi Filius,
et cui voluerit Filius revelare (Matth. XI, 27). Aliter
vero facies Dei significat invisibilem essentiam divinitatis
Filii Dei; de qua ipse Dominus ad Mosen
per angelum respondens ait: Posteriora mea videbis,
faciem autem meam videre non poteris (Exod. XXXIII,
23); ac si diceret, divinitatem autem meam videre
non poteris.
Os Dei Filius Patris, id est, Christus Dominus;
 pro quo Isaias propheta ex persona Judaeorum effatus
est: Quia os ejus ad iracundiam provocavimus
(Isai. I, 20). Aliter vero os ejus sermo ejus sive
jussio accipitur; de quo sermone Domini praedictus
propheta ait: Os Domini locutum est hoc.
Verbum Dei Filius Dei Patris, per quem omnia
facta sunt; de quo in psalmo, Verbo Domini coeli firmati
sunt (Ps. XXXII, 6). Et alibi: Misit Verbum
suum, et sanavit eos (Ps. CVI, 26). Et in Evangelio
secundum Joannem, In principio erat Verbum, et
Verbum erat apud Deum, et Deus erat Verbum
(Joan. I, 1).
Lingua Dei mystice significat Spiritum sanctum,
per quem Deus Pater secretum suum manifestavit
hominibus; unde in psalmo: Lingua mea calamus
 scribentis (Ps. XLIV, 2).
Labia Dei mystice utriusque testamenti consonantia
intelliguntur: de quibus duobus testamentis in
Proverbiis scriptum est: In judicio non erravit os
ejus (Prov. XVI, 10).
Brachia Dei Patris Filius ejus et Spiritus sanctus
intelliguntur; sicut est illud in Isaia: Et brachia mea
populos judicabunt (Isai. LI, 5). Brachium Dei singulariter
Filius accipitur: de quo Jeremias ad ipsum
ait: Et nunc Dominus Deus qui eduxisti populum
tuum de terra Aegypti in manu forti, in brachio extento
(Jer. XXXII, 21). Idcirco autem Filius Dei Patris
brachium dicitur, quia creatura electa ab ipso
continetur.
 Dextera Dei Patris unigenitus Filius accipitur; de
quo in psalmo ex persona hominis assumpti: Dextera,
inquit, Domini fecit virtutem (Ps. CXVII, 16).
Aliter vero Domini dextera gloriam signat Patris et
aeternam beatitudinem; de quo in psalmo ex persona
Patris ad Filium. Sede a dextris meis (Psalm.
CIX, 1). Dicitur autem et dextera Dei omnis electa
creatura in coelo et in terra; sicut per sinistram ejus
intelligitur reproba creatura, id est, daemones et
impii omnes, qui ad laevam positi aeterna supplicia
sustinebunt (Matth. XXV, 33).
Manus Dei Patris Filius ejus accipitur, pro eo
quod per ipsum facta sunt omnia: sicut est illud in
Isaia. Omnia haec manus mea fecit, et facta sunt omnia
(Isai. LXVI, 2). Aliter vero manus Dei ejus potestas
 intelligitur de qua potestate in Jeremiae libro
prophetae: Sicut lutum in manu figuli, sic vos in manu
mea, domus Israel (Jer. XVIII, 6). Item manus
Domini flagellum accipitur; de cujus percussione in
Sophonia propheta scriptum est: Extendam manum
meam super Judam et super habitantes Israel, et disperdam
de loco hoc reliquias Baal (Soph. I, 4), etc.,
pro qua Domini percussione beatus Job de semetipso
ait: Manus Domini tetigit me (Job. XIX, 21).
Digitus Dei singulariter Spiritus sanctus accipitur,
a quo Spiritu sancto, lex duabus in tabulis lapideis
in monte Sinai scripta narratur (Exod. XXXII. 16).
Ipse scripsit qui scribenda dictavit, id est Spiritus
sanctus. De quo Dominus in Evangelio: Si ego, inquit,
in digito Dei ejicio daemonia (Luc. XI, 20). Sicut
 enim digitus cum manu vel brachio, manus vero
vel brachium cum corpore unum sunt in natura, ita
Pater, et Filius, et Spiritus sanctus tres quidem
personae sunt, una autem substantia divinitatis.
Digiti Dei pluraliter sancti intelliguntur prophetae,
per quos Spiritus sanctus libros legis ac prophetarum
sua inspiratione describit; de quibus in psalmo
scriptum est: Videbo coelos opera digitorum tuorum
(Ps. VIII, 4): per coelos enim libros legis ac
prophetarum, per digitos vero sanctos, ut dictum
est, prophetas, mystice insinuari certum est.
Imago Dei Patris invisibilis, unigenitus Filius ejus
est: de quo Apostolus: Imago Dei invisibilis (Col. I,
15). Aliter namque est imago Dei Patris in Filio
suo, quem non aliunde, sed ex semetipso, hoc est,
 ex substantia sua per omnia sibi similem genuit et
aequalem. Aliter vero anima hominis, quam non
ex se, id est, de sua substantia, sicut plerique haeretici
opinati sunt, genuit, sed ex nihilo creavit. Sicut
aliter imago est cujuslibet regis in filio ejus
quem ex semetipso sibi similem genuit, id est, homo
hominem. Aliter vero in annullo ejus, sicut in cera
imago ejus impressa, quae non est quod et ipsa:
sicut filius qui naturaliter hoc est quod et pater.
Cor Dei Patris arcanum sapientiae ejus mystice
innuit, ex quo Verbum, id est, Filium suum impassibiliter
genuit sine initio; ipso dicente per prophetam:
Eructavit cor meum verbum bonum (Ps. XLIV,
2).
 Alas habere dicitur Deus, pro eo quod more avis
electos suos tamquam pullos sub se colligit et fovet,
et ab insidiis diaboli et malorum hominum protegit.
Unde propheta ait, Sub umbra alarum protege
me (Ps. XVI, 8).
Scapulas habere dicitur Deus, quia infirma membra
Ecclesiae, quasi in scapulis suis portat. De quo
in psalmo: Scapulis suis obumbrabit tibi (Ps. XC, 4).
Venter secreta origo substantiae ejus accipitur.
Unde in psalmo: Ex utero ante lucem genui te (Ps.
CIX, 3). Aliter: Uterus ejus incomprehensibilia judicia
ejus, quae rimari nequeunt, mystice insinuantur;
de quo occulto judicio ejus in libro beati Job
scriptum est: De cujus utero egressa est glacies, et
gelu de coelo quis genuit (Job XXXVIII, 29)?
 Posteriora Filii Dei incarnatio accipitur; de qua
posteriori parte Filius in monte Sinai ad Mosen, per
angelum loquens ait: Posteriora mea videbis, faciem
autem meam videre non potes (Exod. XXXIII, 23).
Pedes Dei stabilimentum virtutis ejus, eo quod
ubique praesens, et universa illi sunt subjecta; ipso
dicente per Isaiam: Coelum mihi sedes est, terra autem
scabellum pedum meorum (Isai. LXVI, 1). Aliter
pedes Filii Dei incarnatio intelligitur, quae divinitati
subjecta est tamquam capiti pedes. Sicut per caput
divinitas, ita per pedes humanitas ejus exprimitur:
de qua humanitate in Exodo scriptum est: Videre
Dominum Jesum: hic est Moses et Aaron, Nadab et
Abiu, et septuaginta de senioribus sub pedibus quasi
lapides sapphiri, et quasi coelum cum serenum est
 (Exod. XXIV, 10). Sicut autem per lapidem sapphirum
coelestes creaturas, vel sanctos angelos, ita per
coelum serenum, sanctam Ecclesiam electorum ex
hominibus assumptam signaliter demonstrare voluit,
super quas duas creaturas homo assumptus Filius
Dei in perpetuum regnat: de quo in psalmo,
omnia, inquit, subjecisti sub pedibus eorum (Ps. VIII,
8). Aliter autem pedes Domini, id est, Jesu Christi
significant sanctos praedicatores, de quibus in Deuteronomio
scriptum est: Qui appropinquant pedibus
ejus, accipient de doctrina ejus (Deut. XXXIII, 3).
Vestimentum Filii Dei aliquando caro ejus quae
a divinitate assumpta est a divinis libris figuraliter
accipitur, de quo indumento carnis Isaias vaticinans
ait: Quis est iste, qui venit de Edom, tinctis vestibus
 de Bosra (Isai. LXIII, 1)? Rursus vestimentum ejusdem
Domini sancta accipitur Ecclesia, quae per fidem
et dilectionem ei conjuncta est: de quo in psalmo
scriptum est: Dominus regnavit, decorem induit (Ps.
XCII, 1). Et in alio psalmo ad ipsum Dominum: Confessionem
et decorem induisti, amictus lumine sicut
vestimento (Ps. CIII, 2).
Pallium Christi jam dicta Ecclesia intelligitur, de
quo in libro Genesi scriptum est: Lavit in vino stolam
suam (Gen. XLIX, 11), hoc est, in sanguine passionis
carnem suam, et in sanguine uvae pallium
suum, id est, Ecclesiam suam.
Calciamenta Domini Jesu Christi mystice signant
incarnationem ejus, quam ex mortalitate humani
 generis assumere dignatus est. De qua incarnatione
sua ipse per prophetam in psalmo ait: In Idumaeam
extendam calceum meum (Ps. LIX, 10), id est, in
plebem gentilium manifestabo incarnationem meam.
Gressus adventus Filii Dei in mundum, et regressio
ejus ad Patrem: de quibus psalmus ait: Visi
sunt gressus tui, Deus, gressus Dei mei, Regis mei
qui est in sancto (Ps. LXVII, 25). De coelo venit in
uterum Virginis, de utero vero nascendo positus in
praesepio (Luc. II, 7). Postquam omnia implevit, pro
quibus a Patre missus venerat, appensus est in ligno
crucis; de cruce autem depositus (Act. XIII, 29),
secundum corpus sepultus est, secundum vero animam
ad inferna descendit; tertia autem die per potentiam
suae divinitatis carnem suam de sepulcro
 suscitavit, et post diem resurrectionis suae quadragesimam
videntibus Apostolis ascendit in coelum, et
sedet ad dexteram Patris (Act. I, 9; Marc. XVI, 19),
id est, in gloria sua: sunt enim gressus Filii Dei,
iste est descensus et ascensus ejus, qui frequenter
in Scripturis sacris legitur.
Ascendere dicitur Deus, cum Filius carnem ex
nobis assumptam in coelum veluti captivam duxit captivitatem
(Ps. LXVII, 19), quia naturam humani generis,
quae diabolo in mundo captivo retinebatur,
assumens secum in coelum, ubi numquam antea fuerat,
tamquam captivam deportavit.
Abscondere Deus faciem legitur (Deut. XXXII, 20),
cum quibusdam eorum ex gentibus culpis, cognitionem
suam abscondit, sicut in populo Judaeorum
 nunc impletum esse videmus, quia negantes Filium
Dei, scientiam veri Dei ita perdiderunt, ut similes
forent gentibus, quae Dominum non noverunt.
Ostendere dicitur Deus faciem suam (Ps. LXXIX,
4), cum respectu gratiae suae, quibus vult, scilicet
electis suis seipsum in corda eorum occulta inspiratione
insinuat, et ad diligendum se amorem suum
infundit.
Sedere dicitur non corporaliter humano more,
sed potentialiter super omnem creaturam rationabiliter
praesidere: ut est illud in psalmo: Regnavit
Dominus super omnes gentes, Deus sedet super sedem
sanctam suam (Ps. XLVI, 9). Sedere etiam Deus dicitur
super Cherubin (Ps. XCVIII, 1). qui interpretatur
multitudo seu plenitudo scientiae, per quod significantur
 sancti angeli sive mentes spiritualium virorum, in
quibus Deus invisibiliter praesidet et regnat. In illis
enim sedet qui scientia ejus et dilectione pleni
sunt. In Proverbiis quippe Salomonis scriptum est,
Anima ejus sedes sapientiae; sapientia vero Dei Patris
Christus est (I Cor. I, 24), qui in animis sanctorum
dicitur sedere.
Descendere Deus in mundum dicitur quando aliquid
novum quod antea non fuerat in creatura humana
operatur, sicut Filius Dei descendisse narratur,
quando veram carnem ex Maria virgine propter
redemptionem nostram suscepit, et verus homo fieri
dignatus est, non amittendo quod erat, sed assumendo
quod non erat. De cujus descensione, id est,
 incarnatione in psalmo scriptum est: Et inclinavit
coelos et descendit, et caligo sub pedibus ejus (Ps. XVII,
10). Coelos inclinavit, qui ante adventum suum praenuntios
angelos sive prophetas misit, quod ejus adventum
hominibus annuntiarent. Caligo sub pedibus
ejus fuit, quia impii homines ob suam malitiam
incarnationem ejus agnoscere non potuerunt, sed
neque adhuc possunt.
Stare dicitur Deus cum nos infirmos, id est, suam
creaturam ad poenitentiam et conversionem patienter
sustinet, ut est illud in Habacuc propheta: Stetit
et mensus est terram, et dissolvit (Habac. III, 6): id
est, stetit ad superveniendum, et dissolvit credentes
in se a vinculis peccatorum.
Transire dicitur Deus, cum de cordibus quorumdam
 hominum, in quibus ante per fidem credebatur,
postea subrepente perfidia, vel quolibet delicto ab
eis recedit, et ad alios transit, quemadmodum de
Judaeis ad gentes, de haereticis ad catholicos, seu
de quibuslibet irreligiosis ad religiosos.
Recedere dicitur Deus et ad alios transire, quod
non localiter aut visibiliter, sed invisibiliter occultoque
judicio ac justo facere aliquid consuevit.
Ambulare dicitur Deus, non de loco ad locum
transeundo, quia impium est ita credere, sed ambulatio
ejus in cordibus sanctorum delectatio, sicut
scriptum est: Et inhabitabo in eis, et ambulabo, et ero
illorum Deus (II Cor. VI, 16). Vel certe ambulare
Dei est in sanctis praedicatoribus suis de loco ad
locum transire.
 Loqui Dei invisibiliter sine sono vocis vel quolibet
strepitu occulte mentibus sanctorum voluntatem
suam atque rectum intellectum inspirare, seu futura,
sicut in sanctis prophetis revelare. Quae locutio Dei,
ut quidam volunt, tribus modis accipitur. Primo
namque modo per subjectam creaturam, sicut ad
Mosen in rubo apparuit (Exod. III, 2). Vel sicut ad
Abraham (Gen. XVIII) atque Jacob (Gen. XXXII, 24),
et caeteris sanctis, quibus in angelis apparere dignatus
est. Secundo vero modo in somnis, sicut Jacob
(Gen. XXVIII, 12) et Zachariae prophetae (Zach. IV, 1)
et Joseph sponso Mariae (Matt. I, 20), et sanctis aliis,
quibus secretum suum revelare voluit. Tertio autem
modo neque per creaturam visibilem neque hominem,
sed occulta tantum inspiratione invisibiliter
 corda suorum tangendo loquentes efficit, quemadmodum
in libris prophetarum scriptum est, cum ipsi
prophetae subito afflati spiritu divino exclamabant,
haec dicit Dominus (Isai. VII, 7).
Videre Dei est acta bona approbare, sicut est illud
in Genesi: Vidit Deus cuncta quae fecerat et erant
valde bona (Gen. I, 31), id est, intelligentibus bona
demonstravit. Aliter, Videre Dei est mala hominum
sciendo reprobare, sicut est illud in Isaia propheta,
Et vidit Deus, et malum apparuit in oculis ejus (Isai.
LIX, 15). Item aliter videre Dei est, nos videntes
facere, ut est illud in psalmo, Proba me, Deus, et
scito cor meum (Ps. CXXXVIII, 23), et caetera: et vide
si via iniquitatis in me est. Modus iste locutionis
 etiam in libro B. Job similiter reperitur, ubi de
sapientia Dei Patris per quam plurima insignia
locutus est, de Patre adjecit, Tunc vidit illam et enarravit,
et investigavit, et praeparavit (Job XX, 27); id
est, videntes fecit, et praedicantes, et investigantes,
atque aliis annuntiantes.
Cognoscere Dei, est cognoscentes facere, sicut ait
ad Abraham, Nunc cognovi quod timeas Dominum
(Gen. XXII, 12). Neque enim in tempore novit, qui
omnia scit antequam fiant. Sed cognoscere dicitur
Deus cognoscentes facere; ut quod prius de se quales
essent incogniti erant, per ejus interrogationem probatione
sibimetipsi manifesti fierent. Tale est illud
in lege Moysi de populo Israelitico, Ut tentem, inquit,
eos, utrum custodiant mandata mea, an non (Exod.
 XVI, 4).
Nescire Dei, est quosdam reprobos reprobare,
sicut est illud in Evangelio, Nescio vos unde sitis;
recedite a me qui operaris iniquitatem (Luc. XIII, 27).
Zelare dicitur Deus, cum creaturam suam quam
non vult perire, saepe castigat, corripit, atque flagellat,
et flagellando ad se reducit. Vel zelare dicitur
Deus, cum nullum peccatum impunitum vult relinquere.
Justus est enim, et ideo omnis injustitia exsecrabilis
est illi, quam, ut dictum est, nullo modo impunitam
patitur.
Irasci dicitur Deus, non animi motu, vel qualibet
perturbatione, quae illi omnino accidere non potest:
sed creaturae delinquenti, id est, hominibus impiis,
et peccatoribus, justam dicitur inferre ultionem, hoc
 est, reddere illis quod merentur: et haec ultio divina,
furor ejus dicitur (Ps. VI, 1).
Poenitere dicitur Deus, non quod more hominum
pro transactis operibus scilicet poeniteat; qui enim
novit antequam fiant, pro perpetratis actibus poenitere
non potest, sed poenitentia Dei, statuta mutare,
et quod prius aliter fuerat, in aliud mutare, id est,
aut de bonis exigentibus culpis in malum, sicut de
Saul legitur poenituisse Dominum, quod constituisset
eum regem (I Reg. XV, 12); vel sicut nunc videmus
in populo Judaeorum actum, qui cum esset populus
Dei, ob impietatem suam facti sunt synagoga Satanae
(Apoc. II, 9). De malo vero in bonum, sicut accidit
in populo gentium, qui ante non populus Dei, nunc
autem per Christi gratiam, populus Dei factus est
 (Rom. IX, 26). Hoc quippe modo occulto Dei judicio,
Judas proditor de apostolatus gradu lapsus (Act. I, 18),
inferni baratro demersus est. Latro vero prius crimen
rapacitatis operans, de cruce ad paradisum translatus
est (Luc. XXIII, 43). Hanc quoque mutationem
de bono ad melius, ut dictum est; sive de bono ad
malum, seu de malo ad bonum, quae occulto Dei
judicio, ac justo, per severitatem justitiae suae, sive
per misericordiam ejus fiat, poenitentiam Dei dicimus:
quod expressius in libro Jeremiae scriptum est
(Jer. XVIII, 8).
Non poenitere Dei, statuta nullo modo mutare, ut
est illud in psalmo: Juravit Deus, et non poenituit eum;
id est, Pater ad Filium: Tu es Sacerdos in aeternum,
 secundum ordinem Melchisedech (Ps. CIX, 4). Sacerdos
tamen Patris dictus est Filius Dei, non secundum
divinitatem, sed secundum humanitatem, in qua se
pro nobis per passionem et mortem suam, acceptabile
sacrificium Deo Patri obtulit, ut ipse esset sacrificium,
qui sacerdos.
Oblivisci Deus dicitur, cum quibusdam impiis et
peccatoribus non miseretur. Quod utique non facit
per crudelitatem quae in Deo non est, sed per occultum
justumque judicium suum.
Indurare Deus dicitur quorumdam malorum corda,
sicut de Pharaone rege Aegypti scriptum est (Exod.
VII, 3); non quod omnipotens Deus per potentiam
suam eorum corda induret, quod impium est ita
credere, sed exigentibus eorum culpis, cum duritiam
 cordis qua ipsi omnia mala perpetrando invertunt,
non aufert: quasi illos induret, quos justo judicio
indurari sinit.
Dormire Dei est, cum unigenitus Filius Patris in
assumpta carne mori pro nobis dignatus est: cui
mors recte dulcis praedictus est somnus, ipso dicente
per Jeremiam prophetam, Ideo quasi de somno excitatus
sum, et vidi, et somnus meus dulcis est mihi
(Jerem. XXXI, 26). Aliter dormire dicitur Deus, cum
fides ejus inter prosperitates hujus mundi et inter
quorumdam corda fidelium non vigilat, sed dormit.
Hanc dormitionem ipse Jesus significavit, cum in
mari inter fluctus maris dormivit (Marc. IV, 38). Vel
certe, dormire Dei, est anxiis tardius subvenire,
sicut est illud in psalmo: Exsurge, quare obdormis,
 Domine (Ps. XLIII, 23), etc.
Vigilare Dei, est in defensione electorum suorum
se manifestum demonstrare.