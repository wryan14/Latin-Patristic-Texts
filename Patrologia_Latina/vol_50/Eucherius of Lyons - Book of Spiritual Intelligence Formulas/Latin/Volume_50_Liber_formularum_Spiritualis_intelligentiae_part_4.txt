CAPUT II.
De his quae appellantur membra Domini, vel quae de
eo significantur. 
Oculi Domini intelliguntur inspectio divina. In psal.:
Oculi Domini super justos (Ps. XXXIII, 16). Palpebrae
Dei, sunt judicia ejus quae probant filios hominum;
qui neque fatigantur rerum obscuritatibus, sed exercentur;
neque inflantur cognitione, sed confirmantur.
Aures Domini, cum exaudire dignatur. In psal.:
Et aures ejus in preces eorum (Ibid.).
Os Domini, sermo ad homines. In propheta: Os
Domini locutum est (Isai. I, 20).
 Verbum Domini, Filius. In psalmo: Eructavit cor
meum verbum bonum (Ps. XLIV, 2).
Brachium Domini, vel manus, Filius, per quem
omnia operatus est. In propheta: Et brachium Domini
cui revelatum est (Isai. LIII, 1). Dextera Domini,
idem quod supra in psalmo: Dextera Domini fecit
virtutem (Ps. CXVII, 16). Digitus Dei; dicitur Spiritus
sanctus, propter partitionem bonorum quae ab eo
dantur unicuique propria, sive hominum, sive angelorum.
In nullis enim membris nostris sic apparet
partitio quam in digitis. Nec te scandalizet membrorum
diversitas, cum aedificet corporis unitas. Uterus
Domini, secretum, ex quo Filium protulit. In psalm.
Ex utero ante luciferum genui te (Ps. CIX, 3). Pedes
 Domini, stabilitas aeternitatis. In psalmo: Et caligo
sub pedibus ejus (Ps. XVII, 10). Vestigia Domini,
operum secretorum signa. In psalmo: Et vestigia tua
non cognoscentur (Ps. LXXVI, 20). Gressus Domini,
adventus, vel visitatio Domini. In psalmo: Visi sunt
ingressus tui, Deus (Ps. LXVII, 25).
Arma Domini, adjutorium ejus in sanctos. In psalmo:
Apprehende arma et scutum (Ps. XXXIV, 2). Scutum,
protectio Domini. In psalmo: Domine, ut scuto
bonae voluntatis tuae coronasti nos (Ps. V, 13). Framea,
ultio divina in impios. In psalmo: Effunde frameam,
et conclude (Ps. XXXIV, 3). Arcus, intentio comminationis
divinae. In psalmo: Arcum suum tetendit, et
paravit illum (Ps. VII, 13). Sagittae, praecepta divina,
apostoli, vel prophetae. In psalmo: Misit sagittas
 suas, et dissipavit eos (Ps. XVII, 15). Item: Sagittae in
manu potentis (Ps. CXXVI, 4; CXIX, 4). Gladius, vindicta,
vel sermo Domini. In Apostolo: Vivus est enim
sermo Dei, et efficax, et penetrabilior omni gladio ancipiti
(Hebr. IV, 12). Romphea, idem quod supra. Tuba
Domini, vox manifesta Domini. In Apostolo: In
jussu, et in voce archangeli, et tuba Dei (I Thess. IV, 15).
Currus Dei, sedes Dei, vel quadriformitas Evangeliorum.
In psalmo: Currus Dei decem millibus multiplex
(Ps. LXVII, 18). Virga Domini, regni significatio, vel
correptio disciplinae. In psalmo: Virga aequitatis,
virga regni tui (Ps. XLIV, 7). Manus Domini, minae,
vel vindictae ejus. Baculus Domini, sustentatio consolationis
Domini. In psalmo: Virga tua et baculus
tuus ipsa me consolata sunt (Ps. XXII, 4). Alias, baculus
 Domini, sanctam crucem, vel disciplinam
sanctae Ecclesiae designat. Item baculus, sustentaculum
est quodlibet, ut in libro Tobiae: Baculum senectutis
nostrae (Tob. V, 23).