CAPUT III.
De supernis creaturis. 
Carbones, ignis charitatis, aut exemplorum, aut
poenitentiae. In psalmo: Cum carbonibus desolatoriis
(Ps. CXIX, 4). Fumus, initia compunctionis futurae,
vel ipsius comminationis Dei. In psalmo: Ascendit
fumus in ira ejus (Ps. XVII, 9). Item in aliam partem,
sicut fumus oculis noxius, id est vanitas. Ignis, Spiritus
sanctus. In Actibus Apostolorum: Et apparuerunt
illis dispertitae linguae, tamquam ignis, seditque
 supra singulos eorum, et repleti sunt omnes Spiritu
sancto (Act. II, 3). Coelum, apostoli, sive sancti, ideo
quod Dominus inhabitet in eis. Coeli enarrant gloriam
Dei (Ps. XVIII, 2). Coeli in sancta Scriptura designant
aliquando superiora mundi corpora, ignota
nobis quibus modis distincta sint, et de queis satis
difficile est disputare, sed non impossibile, cui dat
Deus intelligere; ut dedit Apostolo, rapto usque ad
tertium coelum (II Cor. XII, 2); exceptis illis materialibus
coelis. Dicuntur coeli sancti apostoli, praedicatores
verbi veritatis; per quos coelos tamquam pluvia
irrigati sumus, ut per totum mundum seges Ecclesiae
pullularet. Sunt etiam coeli omnes animae sanctae
et justae, in quibus Deus habitat in templo fidei et
 operationis. Item coelum, sancta Scriptura; de qua
nobis et sol sapientiae, et luna scientiae, et ex antiquis
patribus stellae exemplorum et virtutum lucent:
quod coelum sicut pellis extenditur (Ps. CIII, 2), quia
per scriptores suos carnis lingua formatum ante oculos
nostros per verba doctorum exponendo disputatur.
Nubes, prophetae, sive sancti, qui pluant verbum
Domini. In Isaia: Mandabo nubibus desuper ne pluant
(Isai. V, 6). Nubes etiam in malam partem, tempora
iniquorum significat: ut, Velut nubes pertransivit
salus mea (Job. XXX, 15). Tonitrua, voces Evangelii:
eo quod de coelo ex dictis Dei intonent. In
Psalmo, Vox tonitrui tui in rota (Ps. LXXVI, 19);
hoc est, in toto. Coruscationes, splendores Evangelii.
In psalm.: Illuxerunt coruscationes tuae orbi terrae
 (Ibid.). Fulgura, virtutes, vel verba Jesu Christi.
In psalm.: Et fulgura multiplicavit, et conturbavit eos:
id est, inimicos, vel Judaeos.
Angelorum nomine in sancta Scriptura Dominus
designatur, ut Isaias testatur: Et vocabitur nomen
ejus magni consilii angelus. Aliquando ipse angelicus
chorus: ut Petro Christus, An putas quia non
possum rogare Patrem meum, et exhibebit mihi plusquam
duodecim legiones angelorum (Matt. XXVI, 53).
Aliquando cives coelestis Jerusalem ex hominibus
assumpti, ut Dominus in Evangelio, In resurrectione
enim neque nubent, neque nubentur, sed sunt sicut angeli
Dei in coelo (Matt. XXII, 30). Aliquando fidelium
populus, ut est illud, Statuit terminos gentium, secundum
numerum filiorum Israel (Deut. XXXII, 8), vel
 angelorum Dei. Hoc nomine quilibet etiam justus
designatur, ut de Joanne Baptista Dominus, Ecce ego
mitto angelum meum ante faciem tuam (Matth. XI, 10).
Aliquando praedicatores, vel sacerdotes, ut scriptum
est, Labia sacerdotis custodiunt scientiam, et legem
requirunt ex ore ejus, quia angelus Domini exercituum
est (Malach. II, 7). Et Apostolus: Mulier debet velare
caput in ecclesia, propter angelos (I Cor. XI, 10); id
est episcopos; et unusquisque fidelis, quod bona annuntiat,
angeli nomen sibi vindicat, si bene vivat.
Ad ultimum, diabolus et coapostatae ejus angeli mali
nuncupantur; quo licet angelicam dignitatem amiserint,
subtilitatem tamen angelicae naturae non amiserunt;
per quos Angelos malos, immissiones (Ps. LXXVII,
49) adversitatum vel aegritudinum, permissione Dei
 fiunt, quando, et ubi voluerit. Throni, angeli, vel
sancti, vel ipsa regnandi potestas. In psalmo, Thronus
tuus Deus in saeculum saeculi (Ps. XLIV, 7). Item in
aliam partem de diabolo: Ponam thronum meum ad
aquilonem (Isai. XIV, 13). Sedes, idem quod supra,
angeli vel sancti, eo quod in his Dominus sedeat, et
per eos sua judicia decernat. In psalmo, Deus sedet
super sedem sanctam suam (Ps. XLVI, 9). Sol, Dominus
Jesus Christus, qui fulgeat terris. In Salomone quod
dicturi sunt reprobi in fine: Ergo sol justitiae non
luxit nobis (Sap. V, 6). Alias persecutio, ut illud,
Orto sole aruerunt (Matth. III, 6). Luna Ecclesia, eo
quod in hac mundi nocte resplendeat. In psalmo:
Fecit lunam in tempore (Ps. CIII, 19). Pro defectu
 etiam nostrae carnis ponitur, quia dum menstruis
momentis decrescit, defectum nostrae mortalitatis
designat. Stellae, sancti, sive docti, vel qui ad justitiam
erudiunt. In Daniele: Docti tamquam stellae fulgebunt
(Dan. XII, 3). Nebulae, velamentum mysteriorum
Dei; interdum et angeli Dei. In propheta: Et
nebulae pulvis pedum ejus (Nahum. I, 3). Alias abolitio
peccatorum, ut Isaias, Delevi ut nubem iniquitatem
tuam, et quasi nebulam peccata tua (Isai. XLIV, 22).
Caligo, divinorum secretorum operimentum. In psal.:
Et caligo sub pedibus ejus (Ps. XVII, 10). Abyssus
profunditas Scripturarum. In psalm.: Abyssus abyssum
invocat (Ps. XLI, 8). Item abyssus nomine profunditas
veteris et novi Testamenti intelligitur; unde. Abyssus
abyssum invocat; dum vetus Testamentum novum
 annuntiat. Sive abyssus est mens humana, quae
semetipsam non potest comprehendere; unde propheta,
Dedit abyssus vocem suam ab altitudine (Habac.
III, 10) phantasiae suae: quia dum semetipsam mens
humana non penetrat, ex comparatione sui, divinae
naturae potentiam quam comprehendere non sufficit,
humilius laudat. Vel certe, abyssus judicia Dei sunt;
et abyssus abyssum invocat (Ps. XXXV, 7; XLI. 8),
quando occulto Dei judicio de praesentibus malis
transit peccator ad aeterna mala, et de ardore cupiditatum
in flammas gehennarum. Ros, verbum Domini;
ideo quod madefaciat hominum corda, ut,
Rorate, coeli, desuper (Isai. XLV, 8). Et in psalm.:
Sicut ros Hermon, qui descendit in montem Sion (Ps.
CXXXII, 3). Pluvia praecepta vel mandata Domini;
 vel verba sanctorum apostolorum; eo quod terram,
id est homines irriget. In psal.: Pluviam voluntariam
segregabit Deus haereditati tuae (Ps. LXVII, 10). Nives,
pro candore justitiae, et pro baptismo. In psalm.:
Lavabis me, et super nivem dealbabor (Ps. L, 9).
Grando, comminationes Domini, quibus contumaces
everberat. In psalm.: Grando et carbones ignis (Ps.
XVII, 13). Item in aliam partem: Et occidit in grandine
vineas eorum (Ps. LXXVII, 46). In frigore vero
nivis, et in duritia grandinis vita accipitur pravorum,
quae et torpore frigescit, et per duritiae malitiam
perit. Pruina, abstinentia, eo quod per hanc frigescat
calor corporis. In psalm.: Factus sum sicut uter in
pruina (Ps. CXVIII, 83). Tempestas, persecutionum
vel tribulationum impetus. In psalm.: Qui salvum
 me fecit a pusillanimitate spiritus et tempestate (Ps.
LIV, 9). Glacies, durities peccatorum. In Salomone:
Sicut in sereno glacies, ita solventur peccata tua (Eccl.
III, 17). Venti, animae sanctorum. In psalm.: Volavit
super pinnas ventorum (Ps. XVII, 11). Item in malam
partem. In Matthaeo: Flaverunt venti (Matt. VII, 2).
Aquilo, diabolus, vel homines infideles, aut mali, vel
frigus peccatorum. In propheta: Ab aquilone exardescent
mala super terram. Et alibi: Ab aquilone
pandetur malum (Jerem. I, 14). Et alibi: Surge, aquilo
(Cant. IV, 16); id est, recede. Dexter, idem quod
supra. In Salomone: Aquilo durus ventus (Prov. XXV,
23). Nomine autem dexter vocatur, eo quod diabolus
nomen sibi dextri praesumat, tamquam boni; sive
 quod occidentem, id est peccatum, respicientibus
dexter fiat. Auster, calor fidei. In psal.: Sicut torrens
in austro (Ps. CXXV, 4). Est et Spiritus sanctus, ut
ibi, Surge, aquilo, et veni auster (Cant. IV, 6): id est,
Recede, diabole, et veni, spiritus alme. Aer, inanitatis
enuntiatio. In Apostolo: Sic pugno, non quasi
aerem verberans (I Cor. IX, 26); id est, non inania
consectans.
Tempora, opportuna distributio voluntatis divinae.
In Psalmo: Fecit lunam in tempora (Ps. CIII, 19).
Ver vitae renovatio, vel per baptismum, vel per resurrectionem.
In psalmo: Aestatem et ver tu fecisti
ea (Ps. LXXIII, 17). Aestas venturae jucunditatis praefiguratio.
In psalmo, ut supra. Hiems, praesens vita,
persecutio, vel tribulatio. In Evangelio: Ut non fiat
 vestra fuga hieme, vel sabbato (Matt. XXIV, 20). Anni,
aliquando pro aeternitate accipiuntur, ut ibi: Et anni
tui non deficient (Ps. CI, 28). Interdum et pro brevitate
hujus vitae, ut hic: Anni nostri tamquam aranea
meditabuntur (Ps. LXXXIX, 3). Mensium nomine qui
diebus coadunantur, collectiones animarum designantur,
vel perfectio sanctorum, ut ibi: Erit mensis
ex mense (Isai. LXVI, 23): videlicet eis in requie,
quibus nunc perfectio fuerit in operatione. Dies et
nox, justitia et iniquitas, fides et infidelitas, prospera
et adversa. In psal.: In die mandavit Dominus
misericordiam suam, et in nocte declaravit (Ps. XLI, 9).
Dierum nomine intelligitur etiam illuminatio divinae
gratiae per diversa dona virtutum. Item dies designat
angelum apostatam: dum Job ita loquitur: Maledicant
 ei qui maledicunt diei (Job III, 8). Noctis autem
nomine, vel error ignorantiae caecitas, vel etiam
mortis acerbitas accipitur. Lumen et tenebrae, ita
maxime accipiuntur ut dies et nox. In ep. Joan.:
Qui diligit fratrem suum, in lumine manet: qui autem
odit fratrem suum, in tenebris est (I Joan. II, 10). Per
lumen etiam intentio cordis declaratur. Umbra, protectio
divina. In ps.: Sub umbra alarum tuarum protege
me (Ps. XVI, 8). Alias oblivio, vel peccata, ut
ibi: Sedentes in tenebris et in umbra mortis (Ps. CVI,
10). Umbra est aliquando delectatio peccatorum, ut
in Job: Sub umbra dormit in secreto (Job XL, 16).
Rursus umbra oblivionem mentis, vel mortem carnis,
vel imitationem diaboli significat. Lucis nomine,
Dominus, vel quilibet justus intelligitur, ut in
 Evang.: Erat lux vera quae illuminat omnem hominem
venientem in hunc mundum (Joan. I, 9). Et Apostolus:
Fuistis aliquando tenebrae, nunc autem lux in
Domino (Eph. V, 8). Ponitur etiam pro illuminatione
fidei, et pro vita. Hora, quingenti (ut putant quidam)
anni: si quando dies pro toto mundi istius saeculo
accipitur: in Epistola Jo.: Filioli mei, novissima hora
est (I Joan. II, 18). Oriens, quia ab illa parte lux
oritur, Salvator: maxime in Luca: Visitavit nos
Oriens ex alto. Et in Zach.: Ecce vir Oriens nomen
ejus (Luc. I, 78). Occidens, vitae melioris defectus.
In propheta: Occidet vobis sol in meridie (Zach. VI,
12). Aquilonaris pars semper in adverso ponitur,
ut proph. de diabolo: Ponam sedem meam ad Aquilonem
 (Amos VIII, 9); et alibi: Ab Aquilone pandetur
malum (Jer. I, 14). Mane, lux actuum bonorum, vel
baptismum, vel resurrectio Dominica. In psal.: Mane
astabo tibi, et videbo (Ps. V, 5); et alibi: A custodia
matutina usque ad noctem speret Israel in Domino
(Ps. CXXIX, 6), id est a resurrectione Domini spes
nostra, usque in finem saeculi, id est diem judicii.
Per mane etiam vel matutinum, praesentis vitae prosperitas
significatur, ut illud: Vae tibi, terra, cujus
rex juvenis est, et cujus principes mane comedunt
(Eccl. X, 16); mane autem comedunt, qui de hujus
mundi prosperitatibus extolluntur, dum in extremo
ejus deberent praestolari, frui aeternis felicitatibus.
Meridies, plana doctrinarum factorumque claritas.
In Salom.: Ubi cubas in meridie (Cant. I, 6). Et in
 malam partem in psal.: A daemonio meridiano (Ps.
XC, 6), id est manifesto. Vespere, finis vitae, vel
saeculi, vel poena; in ps.: Ad vesperum demorabitur
fletus, et ad matutinum laetitiae (Ps. XXIX, 6). Aurorae
nomine mens justorum accipitur, quae peccati sui
tenebras relinquens, ad lucem erupit, sole justitiae
illuminata (Cant. VI, 9). Arcturi nomine, qui in coeli
axe constitutus VII stellarum radiis fulget, Ecclesiae
universalis exprimitur, quae in Apoc. Jo. per VII
Eccles. et VII candelabra figuratur (Apocal. I, 20).
Oriones in pondere hiemis orientes, sanctos designant
martyres, quod pondus persequentium et hanc
vitam amantium pertulerunt, et ad coeli faciem quasi
in hieme venerunt. Hyades a Graeca littera υ nuncupatae,
a cujus forma non discrepant visione, et
 ortae pluvias afferunt: sanctos praedicatores, quod
verbis pluunt et corda hominum salubriter irrigant,
significant: ὑετὸς namque Graece, imber Latine dicitur.