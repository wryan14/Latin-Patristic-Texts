CAPUT IV.
De Terrenis. 
Terra, homo ipse. In Evang.: Aliud cecidit in terram
bonam (Marc. IV, 8). Item: Terra es, et in terram
ibis (Gen. III, 19). Item in malam partem, de peccatore:
Terram edes omnibus diebus vitae tuae (Gen. III,
14). Aliter, terra intelliguntur qui terrenis actibus
occupati, per eleemosynas et lacrymas ad vitam
aeternam perveniunt: unde psal.: Advocavit coelum desursum,
et terram discernere populum suum (Ps. XLIX, 4).
Arida, infructuosi homines: in Salo: Cooperire aridam
 malitia et dolositate (Eccl. XXXVII, 3). Pulvis,
peccatores, vel carnis vanitas: in psalm.: Sicut pulvis
quem projicit ventus (Ps. I, 4). Lutum, peccatorum
glutinum: in ps.: Eripe me de luto ut non infigar
(Ps. LXVIII, 15). Item in aliam partem. In Joan.: Lutum
fecit, et linivit oculos meos (Joan. IX, 11). Montes
Dominus, Ecclesia, apostoli, sive sancti, a celsitudine
virtutum: in ps.: Qui descendit super montem Sion
(Ps. CXXXII, 3). Item propheta: Erit mons domus Domini
super verticem montium (Isa. II, 2). Item in
aliam proph.: Ne quando offendant pedes vestri ad
montes caliginosos (Jer. XIII, 16), id est, haereticos.
Colles, sancti, sed minoris meriti: in psal.: Montes
et omnes colles (Ps. CXLVIII, 9). Item in aliam partem:
 in Evang.: Omnis mons et collis humiliabitur (Luc. III,
5). Valles, contritiones cordis humilis: in psalm.:
Et convalles abundabunt frumento (Ps. LXIV, 14). Item
in aliam partem: in proph.: Vallem filiorum Ennon
(Jer. XIX, 2). Petra, Christus, a firmitate: in
apostolo: Petra autem erat Christus (I Cor. X, 4).
Lapides, interdum Christus, aut sancti: in psal.:
Lapis quem reprobaverunt aedificantes (Ps. CXVII, 22).
Item: Abscissus est de monte lapis sine manibus et implevit
universam terram (Dan. II, 35). Item: Et vos
tamquam lapides vivi superaedificamini (II Petr. II, 5).
Item in aliam partem, de insipientibus et duro corde:
Potens est Deus de lapidibus istis suscitare filios Abrahae
(Matth. III, 9). Et alibi: Auferam cor lapideum
de carne vestra (Ezech. XXXVI, 26). Ager, hic mundus:
 in Evangel.: Ager est hic mundus (Matt. XIII, 38).
Alias ager est disciplina coelestis studii, in quo thesaurus
absconditur (Ibid., 44), id est coeleste desiderium.
Campi, sancti, sive Scripturae divinae: eo quod
pastum animarum praebeant: in psalm.: Et campi
tui replebuntur ubertate (Ps. LXIV, 12). Item in malam
partem: In campo Taneos (Ps. LXXVII, 43). Item
campi propter aequalitatem dicuntur populi justi.
Pascua, refectio Spiritalis: in psal.: In loco pascuae
ibi me collocavit (Ps. XXII, 2). Cultura, sancti qui excoluntur
a Deo: in Apostolo: Dei cultura estis
(I Cor. III, 8). Agricola, Deus: in Evang.: Ego sum
vitis vera, et Pater meus agricola est (Joan. XV, 1).
Sulci, corda sanctorum: in ps.: Sulcos ejus inebrians
(Ps. LXIV, 11). Semen divina praedicatio: in Evang.:
 Exiit qui seminat seminare semen suum (Luc. VIII, 5).
Messis, ubertas, vel copia fidelium: in Evang.: Levate
oculos vestros, et videte regiones, quia albae sunt
ad messem (Joan. IV, 35); et aliter: Messis consummatio
saeculi, sicut messores angeli (Matth. XIII, 39).
Manipuli, fructus justitiae: in ps.: Portantes manipulos
suos (Ps. CXXV, 6). Stipula, aridi ad fidem, vel inanes:
in Apostolo: Ligna, fenum, stipulam (I Cor. III,
13); et in proph.: Hei mei, quia factus sum, sicut qui
colligit stipulam in messe (Mich. VII, 1): hoc est,
nullos boni operis fructus inveni. Et alibi: Stipula
collecta synagoga peccantium (Eccl. XXI, 10). Area,
Ecclesia: in Evang.: Et permundabit aream suam
(Matth. III, 12). Ventilabrum, examen justitiae Dei:
in Evang.: Cujus ventilabrum, in manu sua (Ibid.).
 Triticum, Dei verbum, sancti vel electi Dei: in
Evang.: Congregabit triticum suum in horreum (Ibid.).
Hordeum, legis littera: in Evang.: Est puer unus hic,
qui habet V panes hordeaceos (Joan. III, 10), id est
litteram, V libros Moysi. Palea, peccatores: in Evangel.:
Paleas autem comburet igni inexstinguibili
(Matth. III, 10); et Hier.: Quid paleas ad triticum,
dicit Dominus (Jer. XXIII, 28). Zizania, scandala, vel
male viventes: in Evang.: Venit inimicus, et superseminavit
zizania in medio tritici (Matth. XIII, 25).
Vinea, Ecclesia. vel populus Israel: in ps.: Vineam
de Aegypto transtulisti (Ps. LXXXIX, 9). Item in malam
partem: Ex vinea enim Sodomorum vitis eorum
(Deut. XXXII, 52). Vitis, Christus: in Evang.: Ego
 sum vitis vera (Joan. XV, 1). Item in aliam partem:
in Cantico Deuteron., hoc quod supra. Palmites,
apostoli, vel sancti: in Evang.: Ego sum vitis vera,
vos palmites. Et in malam partem: ubi supra: Et
palmes eorum ex Gomorrha. Uvae; fructus justitiae:
in Esa.: Exspectavi ut faceret uvam (Isa. V, 4). Item
in malam partem: ubi supra: Uva eorum, uva fellis
(Deut. XXXII, 32). Botrus, Ecclesia, sive corpus Domini.
In Num.: Eo quod botrum inde portassent filii
Israel (Num. XIII, 24). Vindemia, consummatio saeculi,
vel vindicta in populum: in psalm.: Vindemiant
eam omnes qui transgrediuntur viam (Ps. LXXIX,
13); et Joel.: Mittite falces, et vindemiate vineam
terrae, quia maturae sunt uvae ejus (Joel. III, 13).
Torcular, altare, ab eo quod ibi oblationes tamquam
 fructus conferantur: ut in Isaia, Et torcular fodi in
ea (Isai. V, 2). Et aliter, torcular, tribulationum
pressura in Ecclesia sancta, in qua fideles probantur.
In titulo psalmi. In finem pro torcularibus
(Psal. VIII, 1). Fenum, populus, caro, vel vana gloria.
In Esa.: Omnis caro fenum, et omnis gloria ejus
sicut flos feni (Isai. XL, 6). Herba, jucunditas, vel
quaedam rudimenta proficientis animae. In Gen.:
Producat terra herbam virentem (Gen. I, 11). Item in
malam partem: Mane sicut herba transeat (Ps.
LXXXIX, 6). Flores Christus, vel specimen justitiae
aut inchoatio bene operantium: ut in Cantico canticorum
sponsus: Fulcite me floribus (Cant. II, 1). Lilium
Christus, vel angeli candore justitiae. In Salom.:
Ego flos campi et lilium convallium (Ibid.). Rosae,
 martyres, a rubore sanguinis: in Salom.: Sicut rosa
germinat super humida fluenta. Violae confessores,
ob similitudinem lividorum corporum. In Cantico
cant.: Flores in terra visi sunt (Cant. II, 12). Silvae,
gentes. In psal.: Invenimus eam in campis sylvae
(Ps. CXXXI, 6). De his silvis egressi sunt duo ursi,
Vespasianus scilicet, et Titus, reges Romanorum, ad
praeceptum figurati Helisaei, et post XLII annos ascensionis
ejus ad coelos Judaicos pueros comederunt
(IV Reg. II, 24). Condensa, opaca, vel contecta Scripturae
divinae. In psal.: Et revelavit condensa (Ps
XXVIII, 9). Ligna, peccatores igni deputandi In Ecclesiaste:
Qui scindit ligna, periclitabitur in eis
(Eccl. X, 9). Item in bonam partem: Et erit tamquam
lignum quod plantatum est (Ps. I, 3). Alias ligni nomine
 sancta crux designatur: ut propheta: Mittamus
lignum in pane ejus (Jer. XI, 19); id est, in carne
Christum cruce suspendamus. Item: En colligo duo
ligna (III Reg. XVII, 12). Item lignum significat justos
ac peccatores: ut Salom.: Si ceciderit lignum ad
austrum aut ad aquilonem, ubicumque conciderit, ibi
erit (Eccl. XI, 3): quia in die mortis, justus ad austrum
cadit, peccator ad Aquilonem: qui justus per
fervorem spiritus ad gaudium ducitur: peccator ad
Aquilonem: qui justus per fervorem spiritus ad gaudium
ducitur: peccator cum apostata angelo in frigido
corde reprobatur. Radix, origo: in Apostolo:
Quod si radix sancta et rami (Rom. XI, 6); et in malam
partem, in psal.: Evellet radicem tuam de terra
 viventium (Ps. LI, 7). Arbor, homo, a fructu operum:
in Evang.: Aut facite arborem bonam, et fructum ejus
bonum (Matth. XII, 33); et in malam partem: Aut
facite arborem malam, et fructum ejus malum. Quidam
in hoc testimonio, arborem hanc, voluntatem hominis
magis quam ipsum hominem accipiendum putant.
Arbor etiam fuit Christus cum resurrexit, qui
cum moreretur granum fuit. Ramus, successio: in
Apostolo: Quod si radix sancta, et rami (Rom. XI, 6).
Item in aliam partem: in Daniel.: Praecidite ramos
ejus (Dan. IV, 11). Item rami sunt sententiae sanctorum
Patrum: in Evang.: Alii caedebant ramos de arboribus
(Matt. XXI, 8). Folium, sermo doctrinae: in
psal.: Et folium ejus non defluet (Ps. I, 3). Et aliter,
folium, vestitus et decor cum protectione divinae
 gratiae; et in malam partem: Non invenit in ea
fructum propter folia (Matt. XXI, 19), id est, verba
sine fructu: unde monet Apostolus, ut diligamus non
verbo neque lingua, sed opere et veritate (I Joan. III, 18).
Comparatur etiam homo folio, qui ab arbore cecidit
in paradiso. Poma, sanctorum in virtutibus fructus:
in Cantico cant.: Et manducet fructum pomorum suorum
(Cant. V, 1). Palma, perfectio vel victoria: in
psal.: Justus ut palma florebit (Ps. XCI, 13). Palma
enim tarde proficit, sed diu in viriditate persistit:
ita sancta Ecclesia cum multis difficultatibus ad fidei
statum venit, et pro collectione plurimorum in ejusdem
fidei gloria diutius stare concupiscit. Palma
inferius corticum suarum involutionibus angustatur,
sed superius amplitudine pulchrae viriditatis expanditur:
 sic electorum vita inferius est despecta, sed
superius pulchra. Habet quiddam et aliud palma, quo
a cunctis arborum generibus differt: omnis enim
arbor quae in suo robore juxta terram vaste subsistit,
crescendo superius angustatur; et quantum paulisper
sublimior, tantum in altum redditur subtilior:
palma vero ab imis inchoat, et juxta ramos ac fructus
ampliori robore exsurgit: et quae tenuis ab imis
proficit, vastior ad summam succrescit. Quibus itaque
talia arbusta, nisi terrenis mentibus inveniuntur
esse similia, inferius vasta, superius angusta: quia
nimirum omnes hujus saeculi dilectiones, in terrenis
rebus sunt fortes, in coelestibus debiles: pro temporali
gloria usque ad mortem desudare appetunt,
et pro spe perpetua ne parum quidem in labore subsistunt:
 pro terrenis lucris quaslibet injurias tolerant,
et pro coelesti mercede vel tenuissimas unius
verbi contumelias ferre recusant. Nam ut terreno
judici totos dies assistant, fortes sunt: in oratione
vero coram Domino, vel unius horae momento lassantur.
Saepe nuditatem, vigilias, famem, pro acquirendis
divitiis et honoribus tolerant, et multa se
abstinentia cruciant. At contra ex aequalitate palmarum
designatur proficiens vita justorum, qui nequaquam
in terrenis studiis sunt fortes, et in coelestibus
debiles; sed longius atque distantius studiosos
se Deo exhibent, quam saeculo fuisse meminerunt.
Scriptum est itaque recte, ut admonui: Justus
ut palma florebit; et caetera. Cedri, excelsioris potentiae
 viri: In ps.: Ut cedrus Libani multiplicabitur
(Ps. XCI, 15); et in malam partem, superbi, elati:
ut in psal.: Et confringet Dominus cedros Libani
(Ps. XXVIII, 5). Olea, sanctus misericordiae abundans
fructibus: in ps.: Ego autem sicut oliva fructifera in
domo Domini (Ps. LI, 10). Oleaster, homo sine fructu,
vel gentilis: in Apostolo: Si autem tu ex naturali
excisus es oleastro (Rom. XI, 24). Ficus, synagoga
interdum: in Evang.: Et arefacta est continuo ficulnea
(Matt. XXI, 19); et in Habacuc: Ficus non afferet
fructum (Hab. III, 17). Ficus et in bono et in malo
accipitur: ut Esaias: Et ostendit mihi ficus bonas
valde, et malas valde (Jer. XXIV, 3); et Dominus Nathanaeli:
Cum esses sub ficu (id est, sub peccato
originali), vidi te redempturus (Joan. I, 48). Ficus
 etiam intelligitur humana natura, vel incredula synagoga;
quae bene condita propria sponte est lapsa,
et fructum praecepti Dei, vel bonae operationis non
protulit: unde in ea fructum Dominus tribus annis
exquisivit, nec invenit: quia eam sub tribus temporibus
(Luc. XIII, 7), id est, ante legem, sub lege, sub
gratia admonendo, visitando requisivit. Ante legem
parcendo sustinuit; sub gratia, quia incarnationis
suae praesentiam exhibendo monstravit; in lege, quia
praecipiendo docuit: quibus tamen tribus temporibus
infructuosa remansit, et a radicibus aruit. Sycomorus,
ficus fatua dicitur: quam pusillus Zachaeus subiit
(Luc. XIX, 4), et Dominum vidit: quia qui mundi
sapientiam humiliter eligunt, ipsi Dei sapientiam
subtiliter aspiciunt. Prudenter sycomorum ascendimus,
 si provide eam quae divinitus praecipitur, laudabilem
et sapientem fatuitatem tenemus. Quid enim
in hoc mundo insipientius quam amissa non quaerere:
possessa largiri, rapientibus relaxare, nullam
pro acceptis injuriis injuriam reddere: sed juxta
praeceptum Dominicum, in omnibus patientiam praebere?
Hyssopus, herba humilis, et lapidi in quo nascitur
astricta, cujus radices saxum penetrare dicuntur:
ipsa vero praecipue pulmones curat. In pulmone
notatur superbia: illic inflatio, illic anhelitus.
In hyssopo igitur designatur humilitas et patientia.
Rhamnus, urticae, cardui, sentes, paliuri, herbae aculeis
refertae: significant immites, dolosos, superbos,
et omnes improbos, quos nullus bonorum vel mansuetorum
potest contingere, vel castigare sine doloris
 compunctione. Item significant vitia, et tentationum
inflictiones: ut in Genesi: Spinas et tribulos germinabit
tibi (Gen. III, 18). Malagranata, Ecclesia de
multis gentibus sive diversas gratias habens: in Canticis
canticorum: Emissiones tuae paradisus malagranatorum
cum fructu pomorum (Cant. IV, 3). Alias mala
intelliguntur fructus bonae operationis cum bono
odore, id est, gratia bonae famae, et morum fructibus.
Arundo, peccator, vel fragilis in fide, vel in aliqua
tentatione: in Evangelio: Arundinem quassatam non
confringet (Matth. XII, 20). Item arundo, infirmum
auxilium: in Esaia: Quid confidis in baculo isto arundineo
Aegyptio? cui si quis incubuerit, conquassabitur,
et perforabit manum ejus . . . (Isai. XXXVI, 6). Rubus,
 ut quidam opinantur, Mariae virginis praefiguratio: eo
quod quasi de humani corporis rubo, Salvatorem
tamquam rosam emiserit; aut quod vim divini fulgoris,
sine viri assumptione pertulerit. In Exodo:
Apparuitque ei Dominus in flamma ignis de medio
rubi, et videbat quod rubus arderet, et non combureretur
(Exod. III, 2). Alias rubus ardens nec consumptus
Judaicum populum signavit, quod et legis Dei
flammam praecepit, et tamen peccati poenam nequaquam
vitavit. Spinae, interdum noxiae divitiarum
curae, animum suffocantes, et hujus mundi sollicitudines:
in Evangelio: Aliud cecidit in spinas (Luc.
VIII, 6); et iterum: Qui a sollicitudinibus et divitiis et
voluptatibus suffocantur (Ibid., 14). Tribuli, aculei
vitiorum vel tentationum: in Genesi: Spinas et tribulos
 germinabit tibi (Gen. XIII, 18). Fontes, baptismum:
in psalmo: Sicut cervus desiderat ad fontes
aquarum (Ps. XLI, 2). Fons etiam est Christus, ut
psalmo: Sitivit anima mea ad Deum fontem vivum
(Ibid.); et Esaias: In die illa erit fons patens
domus David (Zach. XIII, 1), et caetera. Item in malam
partem: ut Apostolus: Fontes sine aqua (II
Petr. II, 17). Aquae, tentationes: in psal.: Forsitan
ut aqua absorbuisset nos (Ps. XXIII, 4). Item:
Intraverunt aquae usque ad animam meam (Ps.
LXVIII, 2). Item in bonam partem: in Jeremia:
Me dereliquerunt fontem aquae vivae (Jerem. II, 13); et in
Esaia: Qui sititis, ite ad aquam (Isai. LV, 1), id est,
ad doctrinam. Aquae nomine in Scriptura sancta
aliquando Spiritus sanctus significatur. Sic enim
 Spiritus sancti infusio designatur: ut in Evangel.:
Qui credit in me, flumina de ventre ejus fluent aquae
vivae (Joan. VII, 38). Item per aquam angelicus chorus
exprimitur: ut in psalmo; Et aquae quae super
coelos sunt laudent nomen Domini (Ps. CXLVIII, 4). Item
scientia sacra: ut in libro Sapientiae: Aqua sapientiae
potabit eos (Eccl. XV, 3). Et iterum: Aqua profunda
verba ex ore viri (Prov. XVIII, 4). Prava quoque scientia
per aquam appellatur. Sicut per Salomonem,
mulier quae typum haereseos tenet, callidis persuasionibus
blanditur dicens; Aquae furtivae dulciores
sunt (Prov. IX, 17). Aqua etiam hujus mundi prosperitatem
significat: ut in psalmo: Transivimus per
ignem et aquam, et eduxisti nos in refrigerium (Ps.
LXV, 12). Ignis et aqua utrumque periculosum: ut in
 Evangelio: Frequenter eum et in ignem et in aquam
misit, ut eum perderet (Marc. IX, 21). Quando res
sunt angustae, et aliquae infelicitates sunt in hoc
mundo, quasi ignis est. Quando res sunt prosperae, et
abundantia saeculi circumfluit, quasi jam aqua est.
Per aquam etiam populi designantur, ut in Apocalypsi:
Aquae multae populi sunt multi (Apocal. XVII,
15). Per aquam quoque non solum cursus discurrentium
populorum, sed etiam bonorum mentes, fidei
praedicamenta sequentes ostenduntur: sicut apud
Esaiam est: Beati qui seminatis super omnes aquas
(Isai. XXXII, 20). Aqua etiam baptismum indicat: ut
ait Joannes Evangelista: Tres sunt, qui testimonium
dant in terra, spiritus, aqua, et sanguis (I Joan. V, 8).
 Spiritus enim, nos per adoptionem filios Dei fecit.
Sacri fontis unda nos abluit. Sanguis Domini nos
redemit. Torrens, persecutionis incursus, vel mortis
dilapsus. In psalmo: De torrente in via bibit (Ps. CIX,
7). Item: Torrentem pertransivit anima mea (Ps.
CXXIII, 5). Et in bonam partem: Et torrente voluptatis
tuae potabis eos (Ps. XXXV, 9). Torrentes etiam
sancti appellantur praedicatores, qui dum in praesenti
vita divinis nobis eloquiis influunt, aquarum
multitudine, quasi in hieme colliguntur: quia et
aestivo sole adveniente se subtrahunt, quia cum
aeternae patriae lux emicuerit, praedicare cessabunt.
Flumina, infidelium populi. In psalmo: Super flumina
Babylonis (Ps. CXXXVI, 1). Item in bonam partem:
Flumina de ventre ejus fluent aquae vivae (Joan.
 VII, 38); id est, diversae gratiae spiritus. Sic in psalmo:
Fluminis impetus laetificat civitatem Dei (Ps.
XLV, 5). Lacus, infernum. In psalmo: Posuerunt me
in lacu inferiore (Ps. LXXXVII, 7): id est, illo inferni
loco, in quo peccatores soli poenali custodia detinentur.
Mare, saeculum, sive populi. In psalmo: Hoc
mare magnum et spatiosum (Ps. CII, 25). Per mare
etiam intelliguntur sacrae Scripturae, ut in Ezechiele:
Aspectus rotarum, et opus earum, quasi visio maris
(Ezech. I, 16). Recte itaque sacra eloquia visioni maris
conferuntur, quia sententiae locutionis sacramento
baptismatis confirmantur. Pisces, sancti, interdum
peccatores. In Evangelio: Et traxerunt plenum
rete piscibus magnis (Joan. XXI, 11). Item in malam
partem: Malos autem foras miserunt (Matth. XIII, 48).
 Rursus piscium nomine, fides non ficta exprimitur;
quemadmodum enim piscis sub tegumento aquarum
nascitur, vivit, et alitur: sic et fides quae in Deum
est, quae alterius vitae gaudia, per lamenta praesentia,
fletusque irrequietos, in corde gignit; invisibili gratia
spiritus per aquam baptismatis consecratur; invisibili
auxilio divinae protectionis, ne deficiat, nutritur;
invisibili praemiorum intuitu, quaecumque valet,
bona operatur: memor illius Apostolici: Quia quae
videntur temporalia sunt, quae autem non videntur,
aeterna (II Cor. IV, 18). Piscis autem assus, passionem
significat; fluctus, tentationes. In psal.: Omnia
excelsa tua, et fluctus tui super me transierunt (Ps.
XLI, 8). Significant etiam fluctus, timorem Dei ut in
libro Job: Sicut tumentes fluctus super me sic semper
 timui Dominum (Job XXXI, 23). Unde, idem quod
supra in Cantico: Gelaverunt undae in medio mari
(Exod. XV, 8). Insulae, animae, vel Ecclesiae Dei, quae
diversis tentationum tunduntur fluctibus. In psal.:
Laetentur insulae multae (Ps. XCVI, 1). Littus, finis
saeculi. In Evangel.: Et secus littus sedentes elegerunt
bonos in vasa (Matth. XIII, 48). Arena maris, innumerae
gentium multitudines. In Genesi: Et multiplicabo
semen tuum (id est, sanctos) sicut stellas coeli, et
sicut arenam (peccatores) quae est ad oram maris (Gen.
XXII, 17).