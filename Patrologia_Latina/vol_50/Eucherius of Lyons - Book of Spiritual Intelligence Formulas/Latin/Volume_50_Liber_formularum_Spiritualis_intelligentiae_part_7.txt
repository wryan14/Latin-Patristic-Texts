CAPUT V.
De Animantibus. 
Aves, sancti, quod ad superiora corde evolent. In
 Evangel.: Et fecit ramos magnos, ita ut possent sub
umbra ejus aves coeli habitare (Marc. IV, 32). Intelliguntur
etiam per aves superfluae cogitationes, quod
monstratur per Abraham, qui cum sacrificium Deo
offerret, insistentes aves perferebat, quas abigebat
(Gen. XV, 11): quod enim in orationis sacrificio se
importunae cogitationes ingerunt, et subortae, corda
justorum polluunt: sed dum citius manu discretionis
abiguntur, festive agitur, ne cordis faciem caligo
tentationis operiat, quae ante jam ex illicita delectatione
tangebat. Volatus, sanctorum excessus in
Deum, vel in Scripturis intellectus. In Psal.: Et volabo
et requiescam (Ps. LIV, 7). Volucres, in bono
accipiuntur, ut de avibus diximus. In malo autem,
superba daemonia designant, ut in Evangel. Dominus:
 Aliud semen cecidit secus viam, et volucres coeli
comederunt illud (Luc. VIII, 5): quia maligni spiritus
humanas mentes obsidentes, dum cogitationes noxias
ingerunt, verbum vitae e memoria evellunt. Alae, duo
Testamenta. In Ezechiele: Unumquodque duabus alis
velabat corpus suum (Ezech. I, 23). Sunt etiam alae,
virtutes sanctorum, per quas ad contemplationem
vel ad coelestia evolant: vel protectio divina. Pennae
Scripturae. In psalmo: Pennae columbae argentatae
(Ps. LXVII, 14). Nidus, Ecclesia, aut requies excelsa
sanctis. In psal.: Et turtur nidum sibi, ubi reponat
pullos suos (Ps. LXXXIII, 4). Et aliter, nidus, bona
conscientia, in qua bonarum cogitationum fetus foventur,
atque in opere pariuntur, ut postea filii appellentur.
In psalmo: Filii tui, sicut novellae olivarum
 in circuitu mensae tuae (Ps. CXXVII, 3). Pulli,
sancti. In psal. ut supra. Sicut in libro Job: Pulli
ejus lambent sanguinem (Job XXXIX, 30): quod de
filiis sanctae Ecclesiae dicitur, qui sanguinem Christi
bibunt. Et in malam partem. In Salomone: Et pulli
aquilarum devorent eum (Prov. XXX, 17). Aquilae,
sancti. In Evangelio: Ubi fuerit corpus, illic congregabuntur
aquilae (Matth. XXIV, 28): quia egredientes
sanctae animae de corpore ad Christum, qui pro illis
moriendo cadaver factus est, aggregantur. Aquila,
Christum etiam significat, ut Salomon: Via aquilae
in coelo (Prov. XXX, 19), id est, Christi ascensio. Et
in malam partem: Pulli aquilarum devorent eum.
Ut in Hieremia, de malignis spiritibus: Velociores
fuerunt persecutores nostri aquilis (Thren. IV, 19). Per
 aquilam designatur etiam terrena tempestas. Struthio,
quilibet haereticus, vel philosophus, vel hypocrita,
qui quasi cum pennis sapientiae est, tamen
non evolat. In Isaia: Erit cubile draconum, et pascua
struthionum (Isa. XXXIV, 13). Et struthio ova parit,
sed pullos inde non nutrit: quia hypocrita quamvis
recte praedicet, tamen per exemplum bonae vitae nullos
filios generat, ut in libro Job: Struthio in terra relinquit
ova sua, et obliviscitur quod pes conculcet ea
(Job. XXXIX, 14). Pelicanus, Dominus Christus in
Passione, aut vir sanctus solitudini deditus. In psal.:
Similis factus sum pelicano solitudinis (Ps. CI, 7).
Corvus, nigredo peccatorum, vel daemones. In Salomone:
Effodiant eum corvi de torrente vel de rupibus
 (Prov. XXX, 17). Item in bonam partem. In Canticis
canticorum de sponso: Crines ejus ut abietes, nigri
sicut corvi (Cant. V, 11). Perdix, diabolus. In propheta:
Clamavit perdix, congregavit quae non peperit
(Jer. XVII, 11). Columba, Spiritus sanctus. In Evangelio:
Et vidi Spiritum Dei descendentem sicut columbam
(Joan. I, 32). Item in malam partem, ut in
propheta: Et factus Ephraim quasi columba sine sensu,
non habens cor (Ezech. VII, 11). Turtur, Spiritus sanctus,
aut vir sanctus, aut intelligentia spiritalis. In
Canticis canticorum: Vox turturis audita est in terra
nostra (Cant. II, 12). Sed tunc columba Spiritus sanctus
dicitur quando Scripturae sacrae manifesta dissertio
est. Tunc vero turtur Spiritus sanctus intelligitur,
cum Scripturae altis atque obscuris mysteriis
 elevantur. Columba etiam simplicitatem, turtur indicat
castitatem, quia, amisso primo conjuge, ultra
socium non requirit. Milvus significat, ut puto, rapacem,
vel elatum. In psalmo, secundum Hebraeos:
Milvi abies domus est. Accipiter, interdum sanctus,
ut puto, rapiens regnum Dei: qui mutata veteri penna
renovatur, et projiciens inveterata studia dolosae actionis,
simplices actus assumit bene vivendi. In Job:
Numquid in sapientia tua plumescit accipiter? Nycticorax
Christus, vel vir sanctus infidelibus despicabilis.
In psalmo: Factus sum sicut nycticorax in domicilio
(Ps. CI, 7). Passer, nonnumquam Dominus,
aut vir sanctus. In psalmo: Etenim passer invenit sibi
domum (Ps. LXXXIII, 4). Et alibi, quilibet Christianus,
cui ab haereticis dicitur, qui Christum, qui in Scripturis
 mons nominatur, sese solummodo putant habere:
Transmigra in montem sicut passer (Ps. X, 2). Gallus, Dominus,
ut puto, aut sanctus. In Salomone: Et gallus ambulans
inter gallinas laetus (Pr. XXX, 31). Et in Job: Quis
dedit gallo intelligentiam (Job XXXVIII, 36). Et in alteram
partem: Et asportari te faciam sicut asportatur gallus
gallinaceus (Isa. XXII, 17). Galli nomine designantur
praedicatores sancti qui, inter tenebras vitae praesentis,
student venturam lucem praedicando quasi cantando
nuntiare: dicunt enim: Nox praecessit, dies
autem appropinquabit. Gallus etiam succinctis lumbis
incedere scribitur (Prov. XXX, 31), quia ipsi praedicatores
sancti inter hujus noctis tenebras verum mane
nuntiantes, in membris suis luxuriae fluxa restringunt,
quibus a Domino dicitur, Sint lumbi vestri praecincti
 (Luc. XII, 35). Gallo etiam intelligentia desuper
tribuitur, quia doctori veritatis discretionis
virtus, ut noverit, quibus, quid, quando, vel quomodo
inserat, divinitus ministratur. Non enim una
eademque cunctis exhortatio convenit, quia nec
cunctos par morum qualitas constringit. Gallina, sapientia,
sive Ecclesia, sive anima. In Evangelio:
Sicut gallina congregat pullos suos sub alis suis (Matth.
XXIII, 37). Vespertiliones, idolorum monstra tenebris
dedita. In propheta: Ut adoretis talpas et vespertiliones
(Isai. II, 20). Sunt etiam cogitationes immundae,
quae per daemones intrant. Scarabaeus, propheta:
Et scarabaeus de ligno clamabit, ut putant
quidam, de Domino. Locustae, populi. In Evangelio:
 Esca autem ejus erat locusta (Matth. III, 4). Locustarum
nomine aliquando Judaeorum populus, aliquando
conversa gentilitas, aliquando adulantium lingua,
aliquando per comparationem resurrectio Dominica
designatur, aliquando vita praedicatorum significatur.
Apis forma virginitatis, sive sapientiae. In Salomone:
Vade ad apem et disce quam operatrix sit (Prov. VI, 6).
Et in malam partem: in propheta: Et apis quae est in
Assur (Isai. VII, 18). Et circumdederunt me sicut apes
(Ps. CXVII, 12), id est, malitiosi et iracundi. Apes
etiam quae mel in ore habent, et in occulto caudae
vulnus, suo nomine significant omnes qui lingua
blandiuntur, sed latenter ex malitia feriunt: quia
loquendo dulcedinem mellis propinant, sed feriendo
vulnus inferunt. Possunt etiam hoc nomine prudentium
 dicta signari, ut est illud: Favus mellis sermones
boni (Prov. XVI, 24). Musca, diabolus, vel minister
ejus, vel spurcitiae idololatriae. In Salomone:
Muscae moriturae exterminant olei suavitatem (Eccl.
X, 1). Bestiae, diabolus, vel homines feri. In psalmo:
Ne tradas bestiis animas confitentes tibi (Ps. LXXIII,
19). Leo, Dominus, ut Apostolus: Vicit leo de tribu
Juda (Apoc. V, 5). Item in malam partem: Ne quando
rapiat ut leo animam meam (Ps. VII, 3). Item: Adversarius
noster diabolus quasi leo circuit (I Petr. V, 8).
Leaena significat superbos vel praecipites. Pardus,
diabolus, vel peccator moribus variis: in propheta:
Sicut Aethiops non mutabit pellem, et pardus varietatem
(Jer. XIII, 23). Elephas peccator immanis. In
Regum: Et adducebant ad Salomonem simias et elephantos
 (III Reg. X, 22). Ursus, diabolus, aut duces
saevi, vel insidiatores. In Regnorum: Et egressi sunt
duo ursi, et comederunt eos (IV Reg. II, 24), quia
Vespasianus et Titus Romani imperatores Judaeos
deleverunt. Cervus, Christus, vel sancti. In psalmo:
Sicut cervus desiderat ad fontes aquarum (Ps. XLI, 2).
Et rursus in psalm.: Montes excelsi cervis, petra refugium
erinaceis (Ps. CIII, 18): nam hic vitae contemplativae
dediti significantur. Lupus, diabolus vel
haereticus. In Evangelio: Intrinsecus autem sunt lupi
rapaces (Matth. VII, 15). Item in bonam partem:
Benjamin lupus rapax (Gen. XLIX, 27), apostolum
Paulum significans. Aper, diabolus. In psalmo:
Exterminabit eam aper de silva (Ps. LXXIX, 14). Tigris,
feminea interdum arrogantia. In libro Job secundum
 Hebraeum: Tigris periit, eo quod non habuerit
praedam (Job IV, 11). Monoceron, hoc est unicornis.
In psalmo: Et dilectus quemadmodum filius unicornium
(Ps. XXVIII, 6), id est, singularis potentiae, vel
sanctorum qui teneant unicum Dei verbum. Et in
aliam partem: Et a cornibus unicornium humilitatem
meam (Psalm. XXI, 22). In malam partem ponitur pro
quolibet superbo violento, vel unum testamentum
tenente, ut Psalmista in persona passuri Domini:
Libera me, Domine, a cornibus unicornium. Rhinoceron,
fortis quique: vel in bonam vel in malam
partem. In libro Job, secundum Hebraeum: Numquid
volet rhinoceros servire tibi (Job XXXIX, 9).
Onager, eremita, vel qui remoti a turbis popularibus
 versantur. In Job: Quis dimittet onagrum liberum
(Job XXXIX, 5)? Potest et populus ille Judaeorum
onager dici, quia sequitur in eodem libro: Et vincula
ejus quis solvit vincula utique praeceptorum.
Hinnulus, Christus, aut sancti, pro gratiarum varietate.
In Salomone: Similis es tu, fratruelis meus, damulae,
aut hinnulo cervorum (Cant. II, 9). Dama, idem
quod supra. Lepus, timens Deum. In psalmo: Petra
refugium leporibus et erinaciis (Ps. CIII, 18). Erinacius,
idem quod supra: et erinacii gens invalida, qui fecerunt
in petris domos sibi.
Vulpes, haereticus vel diabolus, vel peccator callidus.
In Evangelio: Ite, dicite vulpi illi (Luc. XIII, 32).
Animal, homo carnalis. In Apostolo: Animalis autem
homo non percipit ea quae sunt spiritus Dei (I Cor. II,
 14). Jumentum, intellectu vel eloquio carens, interdum
obedientes. In psalmo: Ut jumentum factus sum
apud te (Ps. LXXII, 73), interdum luxuriosi, ut illud:
Computruerunt jumenta in stercore suo (Joel. IV, 17).
Equus, vir sanctus. In Abacuc: Qui ascendens super
equos tuos (Abac. III, 8). Et in malam partem: Fallax
equus ad salutem (Ps. XXXII, 1), irrationalis quisque.
In psalmo: Nolite fieri sicut equus et mulus, quibus
non est intellectus (Ps. XXXI, 9). Asinus, corpus humanum,
vel populus gentilium. In Evangelio: Et
adduxerunt ad Jesum asinam et pullum ejus, et eum
desuper sedere fecerunt (Matth. XXI, 7). Asinorum
nomine stultorum pigritia significatur, dum Moyses
testatur. Non arabis in bove simul et asino (Deut. XXII,
10), hoc est, in praedicatione non conjungas prudentem
 cum fatuo: simplicitas enim fidelium hoc nomine
exprimitur, quam Christus regendo et praesidendo
ad Hierusalem, id est, visionem pacis deducit.
Unde dicitur: Agnovit et asinus praesepe domini sui
(Isai. I, 3): rursus asino designatur immoderata petulantium
luxuria, ut propheta: Quorum carnes sunt
ut carnes asinorum (Ezech. XXIII, 20).
Asina, caro vel plebs carens Dei notitia. In Evangelio,
idem quod supra. Camelus, divites rebus
saeculi onusti, vel moribus distorti. In Evangelio:
Facilius est camelum per foramen acus transire, quam
divitem intrare in regna coelorum (Matth. XIX, 24).
Cameli nomine etiam ipse Dominus significatur, ut:
Liquantes culicem: camelum autem deglutientes (Matth.
XXIII, 24): hoc in loco Dominus aperte designatur,
 qui sponte humiliatus, infirmitatis nostrae onera sustulit,
et acum punctionis, angustiasque foraminis in
dolore suae passionis. Culex susurrando vulnerat,
camelus autem sponte se ad suscipienda onera inclinat:
liquaverunt ergo Judaei culicem, quia seditiosum
latronem dimitti petierunt: camelum autem
glutierunt, quia eum qui ad suscipienda nostrae mortalitatis
onera sponte descenderat, exstinguere clamando
conati sunt. Tauri, principes populorum. In
psalmo: Tauri pingues obsederunt me (Ps. XXI, 13).
Boves, apostoli, qui suscepto jugo Christi, Evangelii
vomere mundum exaraverunt. In psalmo:
Offeram tibi boves cum hircis (Ps. LXV, 15). Boves
etiam stultorum vecordiam significant, ut recte per
 Salomonem dicitur: Statimque eam sequitur, quasi bos
ductus ad victimam (Prov. VII, 22): boum nomine
etiam vita uniuscujusque operantis exprimitur, ut
per Moysen: Non alligabis bos bovi trituranti (Deut.
XXV, 4): et Dominus: Dignus est operarius cibo suo
(Matth. I, 10). Vaccae, carnalibus vitiis pleni. In
psalmo: Inter vaccas populorum (Ps. LXVII, 31):
Vaccae etiam fideles omnes in Ecclesia designant,
qui dum sacri eloquii praecepta considerant: quasi
superimpositam sibi Domini arcam portant: quorum
plerique foris carnalibus affectibus ligantur, sed non
declinant a recto itinere: quia arcam Domini portant
in mente (I Reg. VI, 12).
Vitulus, Christus, sive sancti. In psalmo: Tunc
imponent super altare tuum vitulos (Ps. L, 21). Et in
 aliam partem: Circumdederunt me vituli multi (Ps.
XXI, 13), hoc est, lascivientes. Sues, peccatores
immundi. In Epistola Petri: Et sus lota in volutabro
luti (II Petr. II, 22). Arietes, apostoli, vel Ecclesiarum
principes. In psalmo: Afferte Domino filios arietum
(Ps. XXVIII, 1). Oves, populi fideles. In Evangel.:
Oves meae vocem meam audiunt (Joan. X, 27): Pecora,
simpliciores quique, minus praediti ratiocinandi
subtilitate. In Salomone: Pasce animas pecorum
tuorum (Prov. XXVII, 23). Hirci, peccatores, sive
gentiles. In Daniele: Ecce autem hircus caprarum veniebat
ab Occidente super faciem totius terrae (Dan.
VIII, 5). Item in bonam partem: Offeram tibi boves
cum hircis (Ps. LXV, 15). Caprae, justi interdum ex
gentibus venientes. In Salomone: Capillatura tua
 sicut grex caprarum, quae revelatae sunt de Galaad (Cant.
VI, 4). Quemadmodum autem caprae praecipue pastum
in alto quaerunt, sic et sancti mundi baptismo et
poenitentia in supernis pastum desiderant; unde
apostolus: Nostra conversatio in coelis est (Phil. III, 20).
Capreae sunt animae efferatiores factae per vanam doctrinam
philosophorum, sed jam intra Ecclesiam
sanctam per sanctum Evangelium. Agni Christus,
vel apostoli, aut sancti. In Evangelio: Pasce agnos
meos (Joan. I, 15). Haedi peccatores, vel motus carnis.
In Evang.: Haedos autem a sinistris (Matth. XXV, 33).
Talpae, idola, vel haeretici, qui non vident veritatem.
In Isaia: Ut adoretis talpas et vespertiliones
(Isai. II, 20). Canis, diabolus, vel Judaeus, vel gentilis.
In psal.: Et de manu canis unicam meam (Ps.
 XX, 21). Et in aliam partem, in Ecclesiaste: Melior
est canis vivus leone mortuo (Eccle. IX, 4). Hic leonem
diabolum, canem vero gentilem, vel hominem
peccatorem accipiendum putant: quod ille ad fidem
vel poenitentiam possit venire, ille autem non veniat.
Canis item segnes praedicatores designat, ut
ibi: Canes muti non valentes latrare (Isai. LVI, 10).
Ranae, daemones. In Apoc.: Et vidi de ore draconis
spiritus tres immundos in modum ranarum. Sunt autem
spiritus daemoniorum (Apocal. XVI, 13). Item ranae,
haeretici, qui in coeno vilissimorum sensuum
commorantes, vana garrulitate oblatrare non desinant.
Formica, providus, vel operarius. In Salom.:
Vade ad formicam, o piger (Prov. VI, 6)
 Vermis, Christus pro humilitate assumpti hominis.
In psalm.: Ego autem sum vermis et non homo (Ps.
XXI, 7). Item in aliam partem. In Isaia: Vermis eorum
non morietur (Isai. LXVI, 24), id est, sive ipse
vermis, sive peccati conscientia, vel inquietudo pravae
cogitationis. Aranea, humana fragilitas. In psal.:
Et tabescere fecisti velut araneam animam meam (Ps.
XXXVIII, 2). Telae aranearum, sunt opera temporalis
concupiscentiae, quae nulla solidantur subtilitate,
quae ventus rapit mortalis. Serpens, diabolus, vel
maligni homines. In Evangelio: Serpentes genimina
viperarum (Matth. XXIII, 33). Item in aliam partem,
in Evangelio: Sicut Moyses exaltavit serpentem in
deserto (Joan. III, 14); serpens significat etiam prudentes,
ut ibi: Estote prudentes sicut serpentes (Mat.
 X, 16). Draco, diabolus, vel apertus persecutor; in
psalmo: Tu confregisti caput draconis, dedisti eum in
escam populo Aethiopum (Ps. LXXIII, 14). Scorpio,
diabolus, vel ministri ejus; in Evangelio: Dedi vobis
potestatem calcandi super serpentes et scorpiones
(Luc. X, 19). Vipera idem quod supra; in Evangelio:
Genimina viperarum (Luc. III, 7).