CAPUT VI.
De variis nominum appellationibus. 
Homo, aut homo totus, aut mens. In Genesi: Fecit
Deus hominem ad imaginem et similitudinem suam
(Gen. I, 26). Et in malam partem; in psalmo: Exsurge,
Domine, non confortetur homo (Ps. IX, 20),
hoc est caro, vel diabolus. Nonne hominis etiam reprehensio
 designatur, ut in hoc Apostoli: Cum enim
sint inter vos zelus et contentio, nonne carnales estis,
nonne homines estis (I Cor. III, 4)? et alibi: Inimicus
homo hoc fecit (Matth. XIII, 28), id est, diabolus.
Item ab Apostolo dicitur homo peccati et filius perditionis
(II Th. II, 3), id est Antichristus; sed et carnis
nomine homines significantur, inde est: Et videbit
omnis caro salutare Dei (Luc. III, 6). Anima tam
hominum quam jumentorum dicitur; ita in Job: Anima
omnis vivens et spiritus universae carnis in potestate
est Omnipotentis (Job XII, 10): animam rationalem
hominum usque ad spiritualem intellectum
sublevat, animam autem irrationabilium usque ad
corporeos sensus vivificat.
Vir, spiritus, id est mens. In Apostolo: Caput
 mulieris vir (I Cor. XI, 3). Item vir, in malam partem.
In Genesi: Bona facie valde virgo, quam vir non
cognoverat (Gen. XXIV, 16), id est diabolus, qui plerumque
mentem cogitatione corrumpit. Mulier, anima,
sive caro humana. In Apostolo: Caput mulieris
vir. Mulier pro sexu, ut: Misit Deus Filium suum natum
ex muliere, factum sub lege (Gal. IV, 4). Pro infirmitate,
ut apud Sapientem: Melior est iniquitas
viri quam mulier benefaciens (Eccl. XLII, 14).
Virgo, Ecclesia, vel sanctae animae. In Apostolo:
Despondi enim vos uni viro virginem castam exhibere
Christo (II Cor. XI, 12). Et in malam partem: Descende,
sede in pulvere, virgo filia Babylonis (Isai. XLVII, 1),
id est anima bonitate sterilis, quae hypocrisi vel malitia
 fit confusionis filia. Rex, Dominus. In Apostolo:
Rex regum, et Dominus dominantium (I Tim.
VI, 15). Et in malam partem, ut de diabolo: Ipse est
rex super universos filios superbiae (Job XLI, 25).
Regina, Ecclesia. In psalmo: Astitit regina a dextris
tuis (Ps. XLIV, 10). Et iterum regina, anima imperans
corpori. Pater, Dominus. In propheta: Et ero
vobis in patrem, et vos eritis mihi in filios et filias,
dicit Dominus omnipotens (Jerem. XXXI, 9); et in Evangelio:
Unus est enim Pater vester, qui in coelis est
(II Cor. V, 18). Item de diabolo: Quia mendax est et
pater ejus (Matth. XXIII, 9), Pater mendacii et omnium
qui in veritate non permanserint.
Mater, Ecclesia, vel Hierusalem coelestis. In Apostolo:
Illa autem quae sursum est Hierusalem, libera
 est, quae est mater nostra (Joan. VIII, 44). Item qui
bene loquendo fideles Christo generant et educant,
matres in utroque sexu, ipso Christo teste, existunt
(Gal, IV, 26). Frater, Christus, vel proximus. In psalmo:
Narrabo nomen tuum fratribus meis (Ps. XXI,
23); et ipse ait: Ite, nuntiate fratribus meis (Matth.
XXVIII, 10).
Soror, Ecclesia, Synagoga, vel Christi anima. In
Canticis canticorum: Soror mea sponsa (Cant. IV, 9).
Vir et uxor, Christus et Ecclesia, intellectus spiritalis
et historia Scripturarum. In Apostolo, Viri, diligite
uxores vestras, sicut et Christus dilexit Ecclesiam
(Ephes. III, 25). Sponsus, Christus, ideo quod a Patre
ab initio sit promissus. In psalmo: Et ipse tamquam
sponsus procedens de thalamo suo (Ps. XVIII, 9).
 Et in Evangelio: Qui habet sponsam sponsus est
(Joan. III, 29).
Sponsa, Ecclesia, quae utique divinis sponsionibus
sit promissa. In Canticis canticorum: Veni a Libano,
sponsa, veni a Libano (Cant. IV, 8). Filius: populus
credentium. In Apostolo: Jam non est servus, sed filius;
quod si filius, et haeres per Deum (Gal. IV, 7):
filius, id est, Dominus; ut ibi: quod si Filius vos
liberaverit (Joan. VIII, 36).
Filia, anima fidelis? sive Ecclesia. In psalmo:
Audi, filia, et vide (Ps. XLIV, 11); et in malam partem:
Super filiam vagam dispone custodiam (Eccl.
XLII, 11), id est, animae levitatem. Proximi, fide propinqui,
et qui misericordiam impendunt inopi. In Salomone:
Venite, manducate, et bibite, et inebriamini,
 proximi (Cant. V, 1).
Amici, concordes in Deum. In Evangelio: Vos
amici mei estis (Joan. XV, 14). Senes, consummatae
justitiae. In Genesi: Et mortuus est Abraham senex et
plenus dierum (Gen. XXV, 8). In Salomone: Cani sunt
hominis sensus, et aetas senectutis vita immaculata
(Sap. IV, 9). Et in sinistram partem, de Salomone:
Cumque jam senex esset, depravatum est cor ejus (III
Reg. XI, 4). Juvenes, alacres in Deum. In Epistola
Joannis: Scribo vobis, juvenes, quia fortes estis; et
verbum Dei in vobis manet, et vicistis Malignum (I Joan.
II, 14). Et in malam partem, in Regnorum libro de
Roboam: Derelicto consilio seniorum, locutus est secundum
consilium juvenum (III Reg. XII, 14). Item
 ibi: Vae tibi, terra, cujus rex juvenis est (Eccl. X, 16).
Parvulus, mente humilis et simplex. In Evangelio:
Abscondisti haec a sapientibus et prudentibus et revelasti
ea parvulis (Marc. XI, 25). Et in Evangelio: Nisi efficiamini
sicut parvuli, non intrabitis in regnum coelorum
(Matth. XVIII, 3). Et Apostolus: Malitia parvuli
estote, sensibus autem perfecti estote (I Cor. XIV,
20). Item in alteram partem; in Apostolo: Cum essem
parvulus, loquebar ut parvulus (I Cor. XIII, 11).
Parvulus etiam Christus intelligitur, qui se humiliavit
usque ad mortem (Phil. II, 8).
Meretrix, anima peccatrix, quae, relicto coelesti viro
suo, id est Christo, adulterinos de diabolo iniquitatis
fructus concepit. In Jeremia: Facies mulieris meretricis
facta est tibi (Jer. III, 3). Operarii, apostoli,
 vel praedicatores Evangelii. In Evangelio: Messis
quidem multa, operarii autem pauci (Matth. IX, 37).
Pastor, Dominus: Ego sum Pastor bonus (Joan. X,
11). Item pastor Apostolus. In Evangelio: Pasce oves
meas (Joan. XXI, 17); et in malam partem: Et abiit
ut pasceret porcos (Luc. XV, 15), id est, qui sunt immundis
cogitationibus. Mercenarii, servientes Domino
non pro amore tantum divino, sed pro temporali
retributione. In Evangelio: Quanti mercenarii
patris mei abundant panibus (Luc. XV, 17)? Piscatores,
apostoli, vel doctores. In Evangelio: Et faciam
vos fieri piscatores hominum (Matth. IV, 15). Medicus,
Christus, vel doctus. In Salomone: Mansuetus vir
cordis est medicus. Item, Non egent sani medico, sed
male habentes (Luc. V, 31). Dives, fidelis abundans
 spiritalibus bonis. In Apostolo: Quia divites facti estis
in illo in omni scientia et in omni verbo (I Cor. I,
5); dives etiam Christus, ut illud: Dives in omnibus
qui invocant illum (Rom. X, 10). Et in aliam partem:
in Evangelio: Vae vobis divitibus (Luc. VI, 24). Pauper,
humilis: in Evangelio: Et erat quidem Lazarus
pauper (Luc. XVI, 24). Et iterum: Beati pauperes spiritu
(Matth. V, 3). Pauper etiam est Christus, ut
Apostolus: Christus egenus pro nobis factus est,
cum esset dives (II Cor. VIII, 9). Et in malam partem.
In psalmo: Quia pauperes facti sumus nimis (Ps.
LXXVIII, 8).
Vestitus, habens baptismi vel fidei integritatem,
aut justitiae indumentum. In Evangelio: Et vidit ibi
hominem non vestitum veste nuptiali (Matth. XXII, 11);
 et Apostolus: Omnes qui Christo baptizati estis, Christum
induistis (Gal. III, 27). Nudus, carens Baptismi
sacramento , vel divino adjutorio,
vel bonis operibus. In Apocalypsi: Tu autem nudus
et miser (Apoc. III, 17). Et in bonam partem. In Evangelio:
Et rejecta, inquit, sindone nudus profugit ab
eis (Marc. XIV, 52), id est nudus terrena facultate.
Vivi, justi. In psalmo, Placebo Domino in regione
vivorum (Ps. CXIV, 9). Et in alteram partem; in Salomone:
Et laudavi magis mortuos quam viventes (Eccl.
IV, 2). Mortui, peccatores, vel infideles. In Evangelio:
Sine mortuos sepelire suos mortuos (Matth. VIII,
22). Et in bonam partem: Beati mortui qui in Domino
moriuntur (Apocal. XIV, 13). Item: Mortui estis,
 et vita vestra abscondita est cum Christo in Deo (Coloss.
III, 3).
Cadavera, infidelium corpora. In propheta: Et
impleam vallem Josaphat cadaveribus mortuorum.
Item in aliam partem: Posuerunt cadavera servorum
tuorum (Ps. LXXVIII, 2). Item, illud: Videbunt cadavera
virorum, qui increduli fuerunt projecta (Isai.
LXVI, 24). Sepulcrum, corpus peccatoris, mortuam
vitiis animam intrinsecus retinens. In Evangelio:
Similes estis sepulcris dealbatis, quae a foris parent
hominibus speciosa, intus vero plena sunt ossibus mortuorum
(Matth. XXIII, 27). E diverso dicit propheta
de sepulcro Domini: Et erit sepulcrum ejus gloriosum
(Isai. XI, 10).