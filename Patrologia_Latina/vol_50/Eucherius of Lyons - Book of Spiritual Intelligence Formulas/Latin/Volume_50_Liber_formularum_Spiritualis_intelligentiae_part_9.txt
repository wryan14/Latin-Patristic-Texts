CAPUT VII.
In interiori homine.  
Interior homo, anima rationalis. In Apostolo: In
interiori homine habitare Christum per fidem in cordibus
vestris (Eph. III, 16).
Caput ejus, Christus. In Aposto o: Caput viri
Christus (I Cor. XI, 3).
Vertex, summitas justitiae. In Salomone: Coronam
enim gratiarum accipiet tuus vertex (Prov. IV, 9).
Item in aliam partem: Verticem capilli perambulantium
in delictis suis (Ps. LXVII, 22), id est, summa
nequitia. Capilli, ornatus justitiae vel sensus. In
Evangelio: Vestri autem et capilli capitis omnes numerati
sunt (Matth. X, 30).
Collum, sancta Scriptura, ut in Canticis: Collum
tuum sicut turris Libani, ex quo pendent mille clypei
 omnis armatura fortium (Cant. IV, 4), id est, testimonia
sanctarum Scripturarum, alias superbia: Ut filiae
Sion ambulaverunt extento collo (Isai. III, 16).
Cervix, superbia, ut: Dura cervice (Act. VII, 51).
Oculi, intellectus fidelis et simplex. In Evangelio:
Vestri autem beati oculi qui vident (Matth. XIII, 16);
et alibi: Oculi sapientis in capite ejus, id est, intellectus
in corde prudentis (Eccl. II, 14). Et in malam
partem; in Evangelio: Si oculus tuus nequam fuerit
(Matth. VI, 23). Aures obedientia fidelis. In Evangelio:
Et aures vestrae quae audiunt (Matth. XIII, 16).
Nares, spiraculum fidei, bonarumque virtutum. In
Job: Et spiritus Divinus in naribus meis (Job XXVII,
3). Item: Nasus tuus sicut turris quae est in clibano
(Cant. VII, 4). Et in malam partem: De naribus ejus
 procedit fumus (Job XLI, 11), id est, diaboli. Fauces
judicium intellectus. In libro Job: Et fauces meae
nonne sapientiam meditantur? Et in malam partem:
Raucae factae funt fauces meae (Ps. LXVIII, 4). Os,
sermo ipse. In psalmo: Os justi meditabitur sapientiam
(Ps. XXXVI, 30).
Lingua, idem quod supra. In psalmo: Et lingua
ejus loquetur judicium (Ibid.), vel Scriptura, ut: Lingua
mea calamus scribae (Ps. XLIV, 2). Dentes, sancti
praedicatores, qui recte praecipiunt, et quemadmodum
praecipiunt, ita vivunt ut hoc sponsae dictum:
Dentes tui sicut greges tonsarum ovium, quae ascenderunt
de lavacro, quae omnes pariunt geminos, et sterilis
non est in eis (Cant. IV, 2). Item interiores sensus
 ut per Jeremiam (Thren. III, 16): Fregit ad numerum
dentes meos; dentes enim, singula quae cogitant
quasi manducant, et comminuunt, et ad ventrem
memoriae transmittunt. A xillae quae sunt initia brachiorum,
significant bonorum operum exordium,
quas non movisse pigro, sic imputat Scriptura: Abscondit
piger manum suam sub axilla (Prov. XIX, 24).
Humeri, fortitudo portantis; propheta de Domino
crucem portaturo: Potestas super humerum ejus (Isai.
IX, 6). Manus, opus. In psalmo: Et lavi inter innocentes
manus meas (Ps. XXV, 6); et potestas, ut: Manus
tuae fecerunt me (Ps. CXVIII, 73). Dextera, opera bona.
In Evangelio: Nesciat sinistra tua quid faciat dextra
tua (Matth. VI, 3). Sinistra, opera non bona, ut supra.
Dextra etiam vita aeterna, sinistra autem praesens,
 ut illud: Laeva ejus sub capite meo, et dextra
illius amplexabitur me (Cant. II, 6).
Pectus, arcanum intelligentiae. In Evangelio: Discumbebat
autem super pectus Domini discipulus, quem
Jesus amabat plurimum (Joan. XIII, 23). Venter, capacitas
rationis. In Habacuc: Venter meus turbatus
est in me (Hab. III, 16). Venter etiam, mens, ut Jeremias:
Ventrem meum doleo (Jer. IV. 19), quod de
spiritali et non corporeo ventre dixit, adjungit:
Sensus cordis mei conturbati sunt (Ibid.). Et Dominus
in Evangelio: Qui credit in me, flumina de ventre
ejus fluent aquae vivae (Joan. VII, 38). Renes, interiora
sensus. In psalmo: Insuper et usque ad noctem
increpuerunt me renes mei (Ps. XV, 7). Nihil occultius
in homine quam cor et renes; unde Scriptura:
 Scrutans corda et renes Deus (Ps. VII, 10).
Lumbi, fortitudo animi. In Apostolo: Accingite lumbos
mentis vestrae (Eccl. VI, 14), et luxuria, ut in Evangelio:
Sint lumbi vestri praecincti (Luc. XII, 35), et in Job:
Accinge sicut vir lumbos tuos (Job. XXXVIII, 3). Umbilicus,
appetitus concupiscentiae. In Job: Et virtus
ejus sub umbilico ventris (Job. XL, 11); id est, quod
feminae genitalia per hoc significet, sic in lumbis
virorum. Adeps, pinguedo gratiae divinae, vel saturitas
supernae sapientiae. In psalmo: Sicut adipe et
pinguedine repleatur anima (Ps. XXVI, 6). Item in malam
partem, adeps, crassitudo malitiae. In psal.:
Adipem suum concluserunt (Ps. XVI, 10).
Ossa, firmitas animi. In psalm.: Omnia ossa mea
dicent, Domine, quis similis tibi (Ps. XXXIV, 10)? Et
 in malam partem; in Job: Ossa ejus velut fistula aeris
(Job XL, 13). Item, fraudulenta consilia ministrorum
Antichristi, ut in psal.: Deus dissipavit ossa illorum
qui hominibus placent (Ps. LII, 6). Medullae, infusio
charitatis et aliarum virtutum, ut in psal.: Holocausta
medullata offeram tibi (Psal. LXV, 15). Viscera,
affectus pietatis et misericordiae. In Apostolo: Si qua
viscera miserationis (Phil. II, 1). Et in alteram partem;
in Actibus apostolorum de Juda: Et diffusa sunt
omnia viscera ejus (Act. I, 18). Pellis signum mortalitatis.
In Genesi: Et fecit eis tunicas pelliceas
(Gen. II, 21). Cutis, illi qui solis exterioribus
intenti,
interius marcescunt. Pili, vitae veteris cogitationes, qui sunt incidendi, unde per Moysen praecipitur:
 Levitae radant omnes pilos carnis suae (Num.
VIII, 7). Sanguis, operatio carnalis; in psal.: Libera
me de sanguinibus, Deus, Deus salutis meae (Psal. L,
16). Et item: Caro et sanguis regnum Dei non possidebunt
(I Cor. XV, 50). Et Isaias: Sanguis sanguinem
tetigit (Ose. IV, 2). Item in bonam partem, ut
Apostolus: Et sanguis Jesu Christi emundat nos ab
omni peccato (Heb. IX); caro, homo exterior. In Apostolo:
Caro enim concupiscit adversus spiritum, spiritus
autem adversus carnem (Gal. V, 17). Caro juxta
naturam, ut: Hoc nunc os ex ossibus meis, et caro de
carne mea (Gen. II, 23), et ibi: Verbum caro factum
est (Joan. I, 14). Unde Apostolus: Vos autem in
carne non estis, sed in spiritu (Rom. VIII, 9). Item
caro juxta culpam, ut: Non permanebit spiritus meus
 in hominibus istis, quia caro sunt (Gen. VI, 3). Genua
confessio humilitatis. In Cantic., Et nunc flecto genua
cordis mei (Eph. III, 14), et in psalmo: Genua
mea infirmata sunt a jejunio (Ps. CVIII, 24). Aliquando
virtus fidei: in propheta: Reliqui mihi septem
millia virorum, qui non curvaverunt genua ante Baal
(III Reg. XXXIX, 18). Pedes, cursus vitae, vel stabilitas
mentis, vel fidei. In psalmo: Stantes erant pedes
nostri (Ps. CXXI, 2). Et in malam partem; in
propheta: Cur claudicatis utroque pede (III Reg. 21).
Et, Veloces pedes eorum ad effundendum sanguinem
(Ps. XIII, 3). Calcaneum, supplantatio vitiorum. In
Genesi: Ipse tuum observavit caput, et tu illius calcaneum
(Gen. III, 15). Item, terminus actionis, ut in
psalmo: Ipsi calcaneum meum observabunt (Ps. LV,
 7). Gressus, profectus operum. In psal.: Perfice
gressus meos in semitis tuis (Ps. XVI, 5). Vestigia, signa
virtutum. In psalmo: Ut non moveantur vestigia
mea. Et in alteram partem, in Salomone: Et transiet
vita (impiorum) tamquam vestigium maris. Stola,
indumentum baptismi vel fidei. In Evangelio:
Cito proferte stolam primam (Luc. XV, 22). Cilicium,
poenitentiae testimonium. In Evang. Olim in cinere
et cilicio poenitentiam egissent (Matt. XI, 21). Cingulum,
spiritalis operis accinctus. In psalmo: Et praecinxisti
me laetitia (Ps. XXIX, 12). Zona, cordis munditia.
Apostolus: Praecincti circa lumbos zonis aureis
(Apoc. XV, 6). Calciamenta, praeparatio pacis.
In Apostolo: Calciati pedes in praeparationem Evangelii
pacis. Arma interioris hominis, in Apostolo:
 Induti loricam justitiae, et scutum fidei, et galeam
salutis, et gladium spiritus, quod est Verbum Dei
(Eph. VI, 15).