<h4><center>SANCTI EUCHERII
LUGDUNENSIS EPISCOPI
HOMILIAE QUAEDAM. <strong>(C,G)*</strong> </center></h4> <center>SANCTI EUCHERII
LUGDUNENSIS EPISCOPI
HOMILIAE QUAEDAM. <strong>(C,G)*</strong> </center> <h4><center>HOMILIA I.
<em>Ad monachos.</em> </center></h4> <center>HOMILIA I.
<em>Ad monachos.</em> </center> <p>Exhortatur nos sermo divinus, ut curramus dum
lucem habemus, priusquam nos tenebrae comprehendant.
Lucem habemus si currimus, si gressum fidei
promovemus; in tenebris residemus, si promovere
cessamus. Paratos nos inveniat extrema necessitas,
quae saepe praevenit imparatos. Certam nobis imponat
sollicitudinem incerta conditio; quotidianus sit
illius periculi metus, cujus nescitur incursus. Quam
tarde misera anima malorum suorum poenitebit,
cum die ultimo superveniente separari se a corpore
suo viderit, cum sibi in fine claudenti oculos nigrescere
et horrescere sempiterna nox coeperit, cum
jacere ante se vacuum salutis ac lucis infelicem
<nobr><sub></sub></nobr> commilitonem suum viderit incentorem pariter ac
deceptorem, cum quo de arena mundi hujus per flagitium
suum victa discessit. Cum coeperit ab eodem
jam divulsa immanes et inanes dare super eum
planctus, et dicere: Ubi sunt animositates et cupiditates
tuae, quibus hucusque impatienter arsisti, et
arsura jugiter congregasti? Ecce transierunt illa
omnia tamquam umbra, abierunt oblectamenta, et
sola in perpetuum opprobria et crimina remanserunt.
Vae mihi, o anima, ad tam perditum vas velim
nolim reditura sum, et propter fugitivas voluptates
numquam effugiendis cum eo vaporibus concremanda.
Quid inter haec, cum eam coeperit ad definitam
sententiam, et immobili lege defixam importunus
depositi exactor abstrahere, et hinc inde insultare,
<nobr><sub></sub></nobr> et insistere [<em>Forte</em> insilire] infernalium dirae facies
ministrorum? Quid erit cum ab apparitoribus mortis
per hunc vastum aerem separari, et per semitas
tenebrarum abduci trans diem coeperit, et nequaquam
remeabile iter agere per fines illos ubi ipsa
lux deficit, cum peregrina illa ubique anima comitante
malorum suorum tristi agmine viderit se per
extremas mundi oras in illud inane ac vacuum cadere
de mundo, atque illud magnum chaos, quod
vitae mortisque regionem discernit, intrare et vitales
auras naturae ipsius exsul amittere? Cum rebus
humanis vale ultimum dicens, mortem ante se habens,
et vitam post se relinquens, in illud horrendum
et vix oculis attingendum pertrahetur profundum,
diversis avaritiae ac malitiae catenata criminibus
<nobr><sub></sub></nobr> quantum perdidit pretium, tantum exceptura supplicium?
Cum ad haec itaque crudelis custodiae perventum
fuerit loca, ubi jam futuri poenarum judicii
ipsa sui exspectatione desaeviet, ne dicam aliud,
solus moeror excruciabit animam universis solatiis
<nobr><sub></sub></nobr> destitutam, sola torquebit cogitatio desperatam, solus
metus examinabit attonitam; et quia ibi jam
nulla erit parandi victus aut vestitus sollicitudo,
nulla laborandi, militandi agendive occupatio, nulla
facultatis aut honoris ambitio, solus mentem omnibus
aliis curis vacuam intolerandus reddendae rationis
terror implebit, solum ac totum judicii pondus
captivis sensibus imminebit. Quid vero quando regredi
ad carcerem corporis sui, et per resurrectionem
recipere illud praecipietur ad societatem malorum?
Quid faciet cum foedis vulnerum signis castis
angelorum praesentanda conspectibus, et ante regem
saeculorum causam de singulis redditura? Quae modo
absque dubio si in medio nostri objicerentur, reatum
intra se suum sustinere non posset, pudore
<nobr><sub></sub></nobr> magnae confusionis oppressa. Quid tunc animi habebit,
cum alios illic erogante Domino percipere
viderit illaesae et integrae fidei bravium, candidae
thesaurum castitatis, fructus misericordiae, talenta
justitiae? Cum indigna sibi sorte conspexerit novissimos
de primis fieri, et de novissimis primos? pauperes
supra divites, servos supra dominos glorificari?
et unumquemque pro meritis immortalitatis luce
perfusum in angelorum statum ex hominibus promoveri,
et cum terreno quondam corpore supra excelsa
regni coelestis imponi, et inter filios majestatis
opulenta parentis Dei haereditate ditari; se autem
inter haec cum peccatis suis relictam, de spectaculo
felicitatis alienae dolorum vitia reportantem? Qui
[<em>Forte</em> Quid] posthaec? cum se miseranda conditione
<nobr><sub></sub></nobr> [<em>Forte</em> conditio] viderit omni consolatione nudatam
in exteriores tenebras excuti, et ab illa beatorum
Ecclesia perpetua excommunicatione seclusam ab
ipsa vitae radice praecidi? Illud autem quomodo trepidus
et male conscius sermo poterit explicare, cum
coeperit inexpiabilis caro et infectae peccatis medullae
saevis gehennae aestibus penetrari, et more ferventium
ac decoquentium metallorum inexstinguibili
ardore tota hominis substantia intus infundi, et depascentibus
flammis corpora atque animas ex parte consumi,
ex parte nutriri, ut inter medios ignium globos
damnata natura det pabulum, et accipiat incrementum?
Si forte inspersum illud dudum conscientiis vitium, et
aeris et plumbi adulterina permixtio, quandoque inter
stagna ferventia anhelantis gurgitis exuretur, transituris
<nobr><sub></sub></nobr> per vada ignea mora erit supplicii magnitudo
peccati; escas ardoribus crimina ministrabunt, manebit
in hoc praeceptum et auctoris et judicis, ut
viscera doloribus obnoxia, et solis cruciatibus consecrata,
ignis arbiter depasta non devoret, sed ad
<nobr><sub></sub></nobr> hoc pereat [<em>Forte</em> ardeat] ut semper interimat: ut
opus ac figmentum corporis nostri in antiquis sceleribus
mortuum, et ad sola tormenta redivivum finem
in ipso interitus confinio non inveniat, sed
exinanita jamque tolerantiae virtus sic pereat, ut
resurgat. Illa enim non casualis, sed rationabilis et
poenalis exustio, quia culpam jubetur inquirere,
substantiam nescit absumere. Et quia velut carbasa
[<em>Forte</em> ut in suppliciis] levis percurrens concrematio,
ipsa purgatio est, flamma illa non tam reum
persequitur quam reatum; et si modus fuerit delictorum,
erit et mensura cruciatuum. Si vero totam
naturam occupavit pariter, et involvit excessus capitalium
scelerum quia non recipit causa remedium,
carebit fine supplicium. Occidente itaque
<nobr><sub></sub></nobr> poena, et vivificante sententia, stabit saeculis materia
reparabilis, et numquam ad metam malorum termino
fugiente perveniet; et dum sibi nullam spem
promittere poterit vel post immensa tempora, jam
etiam in praesenti sentientur consequentium tormenta
saeculorum; ac sic dolorem mortis conscientiae
impositae immortalitas augebit. Vae qui haec lugenda
in posterum, ridenda tunc deputant! Vae
quibus haec prius experienda sunt quam credenda!
Ideoque, charissimi, haec omnia quae illic finiri non
poterunt, hic redimi possunt per emendationem
prioris vitae, per eleemosynas, per lacrymas, per
humilitatem cordis, per corporis castitatem, per
exercitia justitiae ac misericordiae. Quae cum ita sint,
per tot errores festinamus ad mortem, qui tot vias
<nobr><sub></sub></nobr> accepimus ad salutem. Per Jesum Christum Dominum
nostrum, qui cum Patre et Spiritu sancto vivit.</p> <h4><center>HOMILIA II.
<em>Ad monachos.</em> </center></h4> <center>HOMILIA II.
<em>Ad monachos.</em> </center> <p>Quid salubritatis, charissimi, etiam in praesenti
conferant sanctae occupationes, scire debemus. Tradidit
sacra lectio, munda animalia esse quae ruminant.
Quid autem sit ruminare, aperte docet sermo
divinus, dicens: <em>In lege Domini voluntas ejus, et in
lege ejus meditabitur die ac nocte</em> <strong>(Ps. I, 2)</strong>; et iterum:
<em>Meditatio cordis mei in conspectu tuo semper</em> <strong>(Ps.
XLVIII, 4)</strong>; ita nos quoque dum cibum salutis spiritaliter
ruminamus, clausis sensibus improbas cogitationes
excludimus; deinde Dei laudibus delectamur,
<nobr><sub></sub></nobr> et interius nostrum mundum animal fieri per exercitia
sancta sentimus; et dum contra reprobas voluntates
interiora nostra munimus, animas nostras
cibis coelestibus satiamus, ut et de nobis illud propheticum
dici possit: <em>Panem coeli dedit eis, panem
angelorum manducavit homo.</em> Panis angelorum Christus
est, cujus cibi et nos participes sumus, quando
mentem in ejus praeconiis occupamus. Ecce verum
cibum, qui reficit et non deficit, sed usu suo proficit,
et suis crescit expensis. Hoc pane reficimur esuriendo,
et pascimur jejunando, vim quamdam vitiis
nostris et desideriis inferentes, ut de nobis dici possit:
<em>Regnum coelorum vim patitur, et violenti diripiunt
illud</em> <strong>(Matth. XI, 12)</strong>. Qui sint violenti, nosse debemus.
<nobr><sub></sub></nobr> Scimus quia mens humana diversis mundi illecebris
et concupiscentiis delinita fugit laborem, et expetit
voluptatem, et vix adducitur ut consuetudinem a se
vitae prioris excludat; sed cum coeperit cogitare ultimi
diei necessitatem, ad futuri judicii pondus incitata
et stimulata, vel spe praemii, vel timore supplicii
voluntarium bellum indicit passionibus, vim facit
pristinis studiis suis, et violenter se vincere melioris
vitae mutatione contendit. Non enim sine violentia
fieri potest, ut de abundantia et de divitiis ad famem
et sitim, ad abstinentiam et crucem transeat; ut
somno prius atque otio amicam carnem; contritione
vigiliisque conficiat; non, inquam, sine violentia
fieri potest, ut unusquisque iracundiam patientia,
superbiam humilitate commutet, amore paupertatis
<nobr><sub></sub></nobr> ac sufficientiae affluentiam superet, vinolentiam sobrietate,
luxuriam castitate commendet, et homo
subito in virum alterum transformetur, et quodammodo
alter reddatur ex altero; ac sic a talibus per
violentiam regnum coeleste diripiatur. Duo autem
sunt abstinentiae et crucis genera: unum corporale,
alterum spiritale: unum a potu atque epulis temperare,
appetitum gulae a delectationibus et mollissimis
suavitatibus coercere; ab his quae per tactum,
per gustum visumque decipiunt, sensum viriliter revocare,
ac violenter abstrahere. Alterum abstinentiae
et crucis genus est pretiosum atque sublime,
motus animi regere, et perturbationes illius modestiae
tranquillitate peccare, ac superbiae impetus
quasi feram bestiam refrenare, litigare, quotidie
<nobr><sub></sub></nobr> contra vitia sua, increpare se quadam censoria austeritate
virtutis, et rixam quodammodo cum homine
interiore conserere. Haec facit qui, perrupto
passionum muro, violenter ad coelorum regna conscendit.
Ad quae vos perducere in suo viventes
timore dignetur qui regnat in saecula saeculorum.
Amen.</p> <h4><center>HOMILIA III.
<em>Ad monachos.</em> </center></h4> <center>HOMILIA III.
<em>Ad monachos.</em> </center> <p>Instruit nos atque hortatur sermo divinus, qualiter
nos accingere debeamus ad inquirenda promissa
sua, et obtinenda illa bona quae nec visu capi, nec
auditu percipi, nec cogitatu comprehendi possunt.
<em>Petite,</em> inquit, <em>et accipietis, quaerite et invenietis, pulsate
et aperietur vobis</em> <strong>(Luc. XI, 9)</strong>; id est, ut petamus
<nobr><sub></sub></nobr> orando, quaeramus laborando; pulsemus desiderando,
pulsemus proficiendo, pulsemus perseverando;
et in spem coelestium promissorum tanto incitemur
studio, tantoque inardescamus affectu, ut cum praemiorum
dignitate desideriorum magnitudo concordet.
Non vult Deus noster bona sua nimia inveniendi
facilitate vilescere; pretiosa et concupiscibilis merces
cupidum amatorem et avidum negotiatorem requirit.</p> <p>Ergo ille tantorum munerum repromissor non
vult in opere suo tepidum, despicit fastidiosum, recusat
coactum, respuit indevotum. Lentum enim et
parum gratum quaerere gratiam divini muneris, maxima
est injuria remuneratoris. Ergo totis licet et
<nobr><sub></sub></nobr> animae et corporis laboribus desudemus, totis licet
obedientiae viribus exerceamur, nihil tamen condignum
merito pro coelestibus bonis compensare et
offerre valebimus. Non valent vitae praesentis obsequia
aeternae vitae gaudiis compensari. Lassescant
licet membra vigiliis, pallescant licet ora jejuniis,
<em>non erunt</em> tamen <em>condignae passiones hujus temporis
ad futuram gloriam quae revelabitur in nobis</em> <strong>(Rom.
VIII, 18)</strong>. Pulsemus ergo, charissimi, in quantum
possumus, quia non possumus quantum debemus.
Futura beatitudo acquiri potest, aestimari non potest.
Nisi enim cum aviditate, nisi cum bona voluntate,
cum laetitia Dei opera egerimus, Deo nos perire noverimus.
Putamus, charissimi, quod digne quaerat
illa anima, et ita pulset ut ei aperiatur, quae ad leve
<nobr><sub></sub></nobr> praeceptum senioris respondere praesumit, et dicere:
Numquid servi vestri sumus? Jam feci vicem meam,
et ille faciat suam quomodo hoc dicit, cui praeceptum
est, <em>Nolite quaerere quae vestra sunt?</em> Et iterum:
<em>Non quae sua sunt singuli considerantes</em> <strong>(Phil. II, 4)</strong>;
a quo non hoc solum expetitur, ut mercedem suam
impleat, sed ut alienas invadat, praeoccupet, rapiat.
Putamus, inquam, quod ita petat ut accipiat, ita
quaerat ut inveniat, ita pulset ut aperiatur ei, qui
pro aliqua negligentia correptus, et pro disciplinae
ordine castigatus, non se ad emendationem, non
ad satisfactionem confert, sed magis ad illam proterviam,
ut dicat, desero atque discedo, hoc ego
ferre non patior, ingenuus homo sum. Jam primum
qui ante praepositum vel abbatem ingenuum esse se
<nobr><sub></sub></nobr> jactitat, puto quod adhuc emptum se esse nesciat.
Qui Christianae militiae mancipatus, dicere se praesumit
ingenuum, pene est ut neget se Christi sanguine
comparatum. Quid est aliud, liber sum, quam ipsi
Domino clamare, nihil debeo? De talibus dicebat
Apostolus: <em>Cum enim servi essetis inobedientiae, liberi
fuistis justitiae</em> <strong>(Rom. VI, 20)</strong>. Non bene ingenuus
approbatur, qui vitiorum servitute deprimitur. Clamat
autem in contumelia disciplinae, in peccato animae
suae: Malo discedere quam emendare, quam
satisfacere, quam implere quod praecipis. Quid est
hoc aliud quam jugum Christi a se rebelli cervice
discutere? Isti tales nesciunt quid noverunt, obliti
sunt propter quid huc venerunt. Isti tales non bene
petunt, sed male vitiis appetuntur. Non fide pulsant,
<nobr><sub></sub></nobr> sed infidelitate pulsantur. Quid prodest quod discedis,
qui undique astrictus es vinculis passionum,
quem hinc atque inde circumvallant vitia tua? Quid,
inquam, prodest quod discedis, qui quocumque locorum
vadis, te tecum portas? Merito discederes,
si quoquam te fugere posses. Digne aliquis discessit,
si illo ire possit, ubi illum diabolus invenire non
possit. Nemo se fallat, non fugiat adversarium de
loco ad locum, sed de vitio ad virtutem, de passione
ad emendationem. Nam si eum taliter fugias, sequetur
te. Emenda te, et fugiet a te, sicut ait Apostolus:
<em>Resistite diabolo, et fugiet a vobis</em> <strong>(Jacob. IV, 7)</strong>. Non
obedire autem et velle discedere, hoc est, dupliciter
diaboli voluntatem facere: hoc est, voluntarie sibi
<nobr><sub></sub></nobr> etiam in praesenti damnationem inferre. Illis ipsis
qui gravius apud nos delinquunt, nullam tristiorem,
nullam acerbiorem possumus invenire sententiam,
quam ut a corpore congregationis abscissi, sine pace
discedant. Et nonne amentiae genus est, ut hoc
quisque pro remedio expetat, quod etiam a praeposito
[non] nisi pro summo crimine non possit inferri?
Intelligamus ergo, charissimi, istas indignitates
et contradictiones inimico operante et disponente
provenire. Ille enim quia non potest aliquem absolute
de loco salutis excutere, immittit primum occasiones
et causas, immittit inobedientiae passionem,
quam semper socia infidelitas comitatur. Quae cum
captivam illaqueaverit mentem, statim intoleranda
atque impossibilia facit etiam illa quae parva ac levia
<nobr><sub></sub></nobr> sunt. Et sane dubium non est quod vires inobedientibus
divinitus subtrahuntur, sicut et ille qui
non habebat in se necessariam fidei devotionem,
etiam quod habebat auferebatur ab eo, ita inobedientia
obdurat animum quem semel ceperit, ut ad
suscipienda praecepta nec auctoritate, nec ratione
flectatur. Sed quod pessimum est, sibi soli credat,
et pro omni ratione intentiones suas sequatur, et
hoc solum rectum putet, quod obdurato corde conceperit,
similis ei effectus de quo divinus sermo pronuntiat:
<em>Itinera insipientium recta in conspectu eorum</em>
<strong>(Prov. XVI, 25)</strong>; et iterum: <em>Sunt viae quae rectae
esse videntur hominibus, novissima autem eorum venient
in profundum inferi</em> <strong>(Prov. XIV, 12)</strong>. Postremo
eveniet ejusmodi animabus, quod domui quae supra
<nobr><sub></sub></nobr> arenam aedificata est <strong>(Matth. VII, 26)</strong>. Haec enim parabola
maxime ad inobedientes respicit. Sic enim
legimus: <em>Omnis qui audit verba haec, et non facit ea,
similabitur viro stulto, qui aedificavit domum suam
supra arenam: venerunt flumina,</em> et reliqua <strong>(Ibid.)</strong>;
id est, cum influxerint stillicidia passionum, cum
advenerint flumina torrentis atque impetus tribulationum,
ex multitudine negligentiarum, cum flaverint
venti, illi utique qui in aere isto volitant, parati
ad Christi aream ventilandam, sicubi inveniant paleas,
quas ad ludibrium suum rapiant atque dispergant,
tunc irruent in domum illam, quae sine obedientiae
fundamento aedificata est, et fiet ruina illius
magna. Sed forsitan dicat aliquis: Numquid statim
de hoc loco discedere, ruina dicenda est? Dico,
<nobr><sub></sub></nobr> charissimi, non grandis spes est, si in navi est in
fluctibus constituta, licet ipsa non pereat, tamen
jacturam maximam de onere ac de mercibus suis
faciat, et ipsa ad portum vacua atque inanis perveniat;
sic non grande gaudium est, si saeculi aliquis
ad fluctus revertens nomen atque habitum professionis
suae custodire videatur, anima vero ejus negligentiis
tabescat ac defluat; et quid gravius quam
ut subito tamquam ales repentinus eradiceris de
loco ad quem te Dominus tuus vocaverat, in quo te
primum illuminaverat, in quem te post mala saeculi
quasi ad portum de gravi tempestate induxerat?
Oblivisci subito fraternitatis, societatis et consolationis;
oblivisci loci illius in quo primum pristinum
<nobr><sub></sub></nobr> habitum et nomen saeculare exueras? Aves ipsae diligunt
nidos suos, amant ferae loca in quibus nutritae
sunt, amant cubilia et pascua; et quamlibet naturali
libertate passivis perversa rapiantur incursibus,
saepius tamen ad chara sibi loca quodam cibi desiderio
revertuntur; et tu intellectu praeditus, ratione
munitus, ita interdum sensu alienus efficeris, ut praeferas
Dei beneficiis voluntates vel intentiones tuas,
et sequaris proprias cogitationes, quae quamlibet ad
duros labores, quamlibet ad salutis naufragia atque
animae detrimenta te rapiant, totum tamen hoc prae
nimia cordis indignitate non sentis. Hoc ait sermo
divinus: Tempore enim discessionis multa promittit
inimicus; persuadet sibi se illic quo tendit majorem
profectum, multam gratiam atque rerum omnium
<nobr><sub></sub></nobr> abundantiam reperturum, ac se tamquam angelum
suscipiendum. Et post haec quando anxietate
repletus, et pace nudatus, memor quomodo
profectus sui studium, et sacrum ovile reliquerit,
tunc animadvertit, et quasi sedata temporis sui tempestate,
tunc videt quid mali de se gesserit, tunc
recognoscit quid periculi incurrit, cum de loco ad
quem cum gaudio venerat, sine pace et cum scandalo
discessit. Tunc se sera poenitentia super ruinas
suas poenitet ac deflet. Sicut quaedam aves quae prae
dolore super eos quos occiderint flere dicuntur; et
haec omnia animae detrimenta ex inobedientiae malo
eveniunt: obedientes autem et humiles animae multas
tribulationes, atque omnes labores prosternunt,
atque in compendium mittunt. Sciendum est enim
<nobr><sub></sub></nobr> quod quanto humiliores et obedientiores fuerimus,
tanto super nos levius ac dulcius jugum Domini sentiemus;
quanto obedientiores fuerimus praepositis et
patribus nostris, in tantum obediet Deus orationibus
nostris. Videamus quam acceptabilia sunt Domino
opera et [vel] jejunia eorum qui suis potius quam
seniorum voluntatibus obsequuntur. Clamant illi:
<em>Quare jejunavimus, et nescisti? humiliavimus animas
nostras, et non aspexisti?</em> Et ille respondet: <em>Ideo
quia in diebus jejuniorum vestrorum inveniuntur voluntates
vestrae</em> <strong>(Isai. LVIII, 3)</strong>. Videmus per inobedientiam
animarum opera non respici, jejunia non
audiri, vota non suscipi. Unde nos amplius illius
mandata sectemur, qui ad hoc ad nos e coelo descendit,
ut non solum nos redimeret mortis pretio,
<nobr><sub></sub></nobr> sed etiam ut vitae aedificaret exemplo; et cum illo
dicamus: <em>Ego non veni facere voluntatem meam, sed
voluntatem illius qui misit me, Patris</em> <strong>(Joan. VI, 38)</strong>.
Ire autem post voluntates proprias tam perniciosum
est, ut hoc Dominus jam postmodum iratus pro
damnatione peccati irroget, dicens: <em>Et dimisi illos
secundum desideria cordis eorum</em> <strong>(Ps. LXXX, 13)</strong>.
Quamobrem qui vult tuta esse opera sua vel recta in
conspectu Dei, nihil obedientiae praeferat, nihil penitus
anteponat, sive senior, sive junior sit. Magis
quanto senior est, tanto plus debet studere aedificationi
et perfectioni. Nullum sibi finem faciat proficiendi,
nullumque terminum constituat acquirendi,
cum sibi dici audiat: <em>Para in exitu opera tua;</em> et
<nobr><sub></sub></nobr> iterum: <em>Non verearis usque ad mortem justificari</em>
<strong>(Eccl. XVIII, 22)</strong>. Et iterum: <em>Sapientia in exitu canetur</em>
<strong>(Prov. I, 20)</strong>. Quanto ergo plus proficimus,
tanto plus humiliemur, quia quanto plus humiliati
fuerimus, tanto plus proficiemus. Nullus illic senior
tam doctus appareat, ut putet quod eum non deceat
obedientia, quae Deum decuit. Humilitas enim atque
obedientia in junioribus adhuc necessitas, in senioribus
vero dignitas; ille enim bene proficit, ille
bene consumat, qui quotidie sic agit quasi semper
incipiat. Quamobrem augmenta meritorum incitamenta
debent esse profectuum. Scriptura vero pronuntians
de his qui dum primas negligentias praetermittunt,
in alias atque alias semper incurrunt,
ita ait: <em>Peccator adjiciet ad peccandum</em> <strong>(Eccl. III, 29)</strong>.
<nobr><sub></sub></nobr> De profectu vero dicitur: <em>Et sanctus adhuc sanctificetur</em>
<strong>(Apoc. XXII, 11)</strong>. Videamus primum quid est,
<em>peccator adjiciet ad peccandum?</em> v. g., mali cujuslibet
aut obtrectationis passio impugnare me coepit; si
non statim me poenitudo vitae hujus momordit, cras
tanta mihi hujus vitii facilitas veniet, et quaedam (ut
sic dixerim) suavitas, ut revocare me ab illo et continere
non possim. Ita enim evenit, ut qui primo
tempore emendare noluerit, incipiat in sequenti nec
velle nec posse. Verbi gratia, superbiae acquiescere
coepi, regulam violavi, seniorem laesi, juniorem destruxi.
Si non statim me poenituit tam graviter fuisse
praeventum, ita de die in diem libentissime me
rapiet ipsa violentia consuetudinis, et impetus passionis,
ut jam nec delinquere me intelligam, nec
<nobr><sub></sub></nobr> peccare me sentiam. Obscurat enim atque obruit intellectum
onus delicti, assiduitas delinquendi, etenim
ita cor negligentiis obduratur, ut hoc ipsum si
se non humiliet, si non satisfaciat proposito [<em>Forte,</em>
praeposito] suo, nocere se credat, insuper insultet et
dicat: Quam constanter illi restiti, quam bene non
acquievi, quanta auctoritate respondi? Putabat quod
me semper illi humiliare deberem. Quod qui facit,
diabolo se tradidisse captivum constat, qui de hominum
vitiis et passionibus ac perditione laetatur, et
ejusmodi animae eveniet illa sententia: <em>Peccator adjiciet
ad peccandum</em> <strong>(Eccl. III, 29)</strong>. Quam nos, charissimi,
refugientes, illam potius teneamus quae dicit:
<em>Et sanctus adhuc sanctificetur</em> <strong>(Apoc. XXII, 11)</strong>; quotidie
addamus ad merita, nec de nobis aliquid praesumamus,
<nobr><sub></sub></nobr> quia Dei est omne quod possumus; simus
itaque fratres in opere Dei indeficientes, propter
aeternam retributionem, et quotidie ad meliora tendamus.
Ipsa enim apprehendendi aviditas, ipsa
consuetudo proficiendi semper nos ad majora provocabit:
et ubi viderit Deus devotionem animi ardentiorem,
insinuabit affectum; et quantum nos addiderimus
ad studium, tantum ille apponet ad adjutorium;
quantum nos apposuerimus ad diligentiam, tantum
ille addet ad gloriam. <em>Qui habet, dabitur illi, et superabundabit</em>
<strong>(Matth. XIII, 12)</strong>, et alio loco dicit:
<em>Posui adjutorium super potentem</em> <strong>(Ps. LXXXVIII, 20)</strong>.
Gratia ergo de gratia nascitur, et profectus profectibus
serviunt; lucra lucris, et merita meritis lucrum
<nobr><sub></sub></nobr> [<em>Forte,</em> locum] faciunt; ut quanto quis plus acquirere
coeperit, tanto plus conetur et delectetur inquirere,
ut acquisitionis lucrum acquirendi nutriat appetitum.
Et quanto quis avidius de sapientiae bonis hauserit,
tanto plus haurire desideret, sicut ipsa de se Sapientia
loquitur: <em>Qui edit me, adhuc esuriet.</em> Urgeamus
itaque, charissimi, cursum nostrum, ut crescat
in novissimo vita nostra. Quaeramus usque in finem,
unde sine fine gaudere mereamur. Sed esto, non
possumus exercere corporis labores, conferamus
nos ad spiritalium bonorum desiderium, ad compunctionis
et charitatis augmentum. Si quotidie in
cordibus nostris disponamus ascensus, nulla infirmitate,
nulla aetate lassari possumus, ut his spiritalibus
quibusdam gradibus ascendere mereamur ad promissa
<nobr><sub></sub></nobr> Domini Jesu Christi.</p> <h4><center>HOMILIA IV.
<em>Ad monachos.</em> </center></h4> <center>HOMILIA IV.
<em>Ad monachos.</em> </center> <p>Sicut a nobis Dominus pro suscepta officii necessitate
loquendi deposcit officium, ita a vobis, charissimi,
audiendi requirit affectum. Ita, inquam, charitati
vestrae expedit his quae pro salute vestra dicimus
obedire, sicut nobis imminet non tacere. Nam si nos
offensam metuimus de silentio, quanto magis vos
eamdem debetis expavescere de contemptu? Si, inquam,
nobis grande periculum est aliena non arguere,
quanto periculosius est propria non corrigere? Ait
quodam loco beatus Apostolus: <em>Videte vocationem
vestram, fratres</em> <strong>(I Cor. I, 26)</strong>; quapropter, dilectissimi,
<nobr><sub></sub></nobr> et nos videamus vocationem nostram. Non
enim satis prodest quod istum locum expetivimus, si
hic tales sumus quales in saeculo esse potuimus. Si
enim bene perspicimus, non solum ista solitudo nos
ad perfectionis necessitatem, sed etiam ipsa congregationis
multitudo nos constringit. Nam sicut pretiosum
atque praecipuum est in medio multorum bene
agere, plurimos ad profectum exemplo boni operis
excitare; ita periculosum atque perniciosum est negligentius
ac tepidius agendo multorum fidem frangere,
multorumque animas depravare. Sicut, inquam,
fructuosum est in medio tantorum positum
probabiliter vivere; ita periculosum est aliquid destructionis
egisse. Hoc autem quare dico? quia (quod
pejus est) facilius invenimus qui ea quae deteriora
<nobr><sub></sub></nobr> sunt, quam quae meliora, sectentur; promor enim est
ad imitationem mali humana fragilitas. Quapropter
non nobis sufficere credamus, quod nos in hanc
scholam cernimus congregatos, nisi quod vehementius
in nobis negligentias nostras professa perfectio,
quam nec assumpta condemnat. Quia secundum
Scripturae fidem, qui multum promittunt, multum
necesse est ut repetatur ab eis. O quantis proderit,
et quantis e contrario oberit loci hujus opportunitas,
et congruae habitationis occasio! Non enim in hoc
loco vixisse, sed in hoc loco bene egisse, laudandum
est. Nam quid bonis habitationis hujus secretum
prodest, quando tyrannico dominatu malitia in nobis
regnat, quando ira superequitat, quando majorem
<nobr><sub></sub></nobr> metum in nobis humanus oculus quam divinus vidit;
quando nos illi laudabiles eremitae, qui extra mundum
esse nos credimus, per diversarum passionum
vitia mundum intra nos inclusum tenemus, ita ut qui
putabamus nos precibus nostris saeculo ipsi posse
succurrere, pene sit ut videamus nos magis saeculi
intercessionibus indigere? Dubium quippe non est
quod illa anima quae per concupiscentiam saecularium
voluptatum possessio efficitur mundanae conversationis,
non potest effici regnum Divinitatis. Ideoque,
fratres, videte vocationem vestram. Venire quidem
ad eremum, summa perfectio est: sed non perfecte
in eremo vivere, summa damnatio est. Quid prodest,
si locus quietis tantum corporaliter teneatur, et inquietudo
in corde versetur? Quid, inquam, prodest,
<nobr><sub></sub></nobr> si in habitatione silentium sit, et in habitatoribus
vitiorum tumultus et colluctatio passionum? si
exteriora nostra serenitas teneat, et interiora tempestas?
Non enim ideo ad istum convenimus locum,
ut nobis mundus famularetur, ut rebus omnibus
abundantes omni quiete frueremur: non utique ad
requiem, non ad securitatem, sed ad pugnam huc
convenimus, ad agonem processimus, ad exercenda
cum vitiis bella properavimus: ut linguae gladios
retundamus, non solum invicem non inferamus injurias,
sed nec sentiamus illatas. Peculiarius autem
istud ad professionem nostram pertinet, nihil in hac
vita consolationis requirere, nihil quietis. Nec recipere
velle bona in vita sua, sed honores refugere,
subjectione atque abjectione gaudere, paupertatem
<nobr><sub></sub></nobr> studio quaerere, et non solum facultates, sed etiam
ipsas cupiditates e cordibus eradicare, nihil enim
habere interdum res necessitatis est: nihil vero cupere,
res virtutis: et ideo hunc sibi specialiter modum
religiosus debet imponere, ut tantum habeat
quantum necessitas poscit, non quantum cupiditas
concupiscit. Habendi enim amor, nisi ad integrum
resecetur, ardentior est in parvis, et plus torquentur
in minimis: et nisi ex corde atque affectu pauper
sis, paupertas ipsa non virtus, sed miseria judicanda
est. Noverimus itaque, fratres, nihil prodesse, si
carnem nostram jejuniis ac vigiliis affligamus, et
mentem nostram non emendemus, aut quae interiora
sunt non curemus. Quid enim prodest afflictio corporalis,
si linguam nequitiis et obtrectationibus polluamus?
<nobr><sub></sub></nobr> Nonne omnes labores nostri in nihilum
rediguntur? Nonne opus nostrum velut fumus atque
umbra evanescit, et velut stappae favilla in nihilum
redigitur? O quanti et quam diuturni labores subito
pereunt! Quanta bona frequenter jam acquisita ac
reposita de manu rapiuntur, dum id quod acquirere
studemus, custodire negligimus! Quapropter gratis
nobis de cruce et corporis afflictione blandimur, si
exterior noster sanctis laboribus exercetur, et a
passionibus non curatur interior: sic est quomodo
si aliquis statuam faciat a foris auream, ab intus
luteam; vel quomodo si domus magnifica arte constructa
a foris pulcherrimis coloribus depicta videatur,
et ab intus serpentibus et scorpionibus plena
<nobr><sub></sub></nobr> sit. Quid prodest quod affligis corpus tuum, quando
nihil proficit cor tuum? Valde dura et nimis dolenda
conditio est, omni intentione studium laboris impendere,
et fructum non recipere post laborem; jejunare
et vigilare, et mores non corrigere: sic est
quomodo si aliquis extra vineam aut circa vineam
exstirpet et colat, vineam ipsam desertam atque incultam
derelinquat, ut spinas ac tribulos germinet,
quae, insistente cultore, jucundissimos ex se fructus
proferre potuisset. Agnoscite itaque, charissimi,
quod ad salutem perpetuam conquirendam abstinentia
corporalis sola non sufficit, nisi et animae
quoque jejunium per abstinentiam vitiorum fuerit
satiatum [<em>Forte</em> sociatum]. Quid enim juvat, si sit
quispiam corpore castus, et mente pollutus? Quem
<nobr><sub></sub></nobr> malitia depravat, quem furor iracundiae facibus exagitat,
quem superbia omni gratia Dei spoliat, quem
mendaciis vel maledictis lingua commaculat, nonne
ipse se fallit, nonne ipse se irridet ac decipit, si credat
solis jejuniis ac vigiliis sanctificandum? Et idcirco,
dilectissimi, ita corpus exerceamus jejuniis, ut mentem
purgemus a vitiis. Cogitemus illius judicis incessanter
adventum, qui utinam sic nos paratos inveniat,
quomodo nemo potest dubitare quod veniat.
Quod si requiras quomodo veniat? illo utique corpore
quod pro nostra salute susceptum, pro nostris
criminibus addictum, pro nostra absolutione damnatum
et pro nostrorum vulnerum medicina lancea
clavisque confixum est. Prima enim erit in reos intoleranda
sententia reverendarum praesentia cicatricum.
<nobr><sub></sub></nobr> Quid igitur illo tempore facturi sumus, quando
contra illos crucifixi Domini livores notae peccatorum
nostrorum ac maculae libidinum proferentur?
Aut quo putas vultu respiciet redemptio nostra perditionem
nostram? Tanto graviora erunt humana delicta,
quanto majora se ostenderunt divina beneficia.
Verendum est autem ne illam vocem resurrectionis
pretiosa crucis vestigia protestantem, etiam in judicio
suo ad vasa iniquitatis prolaturus atque dicturus
sit: <em>Infer digitum tuum huc, et vide manus meas, et
affer manum tuam, et mitte in latus meum</em> <strong>(Joan. XX,
27)</strong>, et agnosce quae pro te et a te, impietas humana,
pertulerim. Illa utique clavorum signa bonis salutaria,
malis terribilia, quae usque ad diem judicii non
dolentur, sine dubio objicienda servantur; et quid
<nobr><sub></sub></nobr> post haec sequitur, nisi illud interpositum inter vivos
ac mortuos expavescendum chaos, vastumque discrimen
exclusae a natura viventium tenebrae exteriores,
dura separatio a dulci intuitu sanctorum, et
a societate fidelium [<em>Forte</em> felicium]: et econtrario
inter lacrymabiles gemitus planctusque lugentium,
collegium triste miserorum, et a beata patria aeternum
teterrimae noctis exsilium? Quam lugubre erit
homini Deum videre, et perdere, et ante pretii sui
perire conspectum! Et ideo, charissimi, ista, dum
tempus est, cogitantes, ita indefesso studio laboremus,
ut quod nobis contulit judicatus, integrum in
nobis inveniat judicaturus.</p> <h4><center>HOMILIA V.
<em>Ad monachos.</em> </center></h4> <center>HOMILIA V.
<em>Ad monachos.</em> </center> <p>Scimus quidem spiritali militiae cui nos mancipavimus,
magnam esse in futurum repositam remunerationem.
Sed si bene respiciamus in hoc ipso opere
quod agamus [<em>Forte</em> agimus], quodammodo etiam in
praesentiarum partem praemii possidemus; et plane
magnus vitae fructus est, saeculum potuisse despicere,
et Deo servire coepisse; evasisse vitiorum infelicissimum
dominatum, et fugisse gulae atque luxuriae
foedissimam servitutem. Quid ergo? Nonne jam
magna pars praemii est nihil habere commune cum
mundo, vanarum rerum cupiditatibus non excruciari,
sceleribus non admisceri, et in innocentia diem
transigere, beatae castitati operam dare, gloriosae
<nobr><sub></sub></nobr> paupertatis sufficientiam cum timore Domini possidere?
de qua loquitur Sapientia: <em>Melior est exigua
portio cum timore Domini, quam thesauri magni sine
timore.</em> Intelligamus itaque quantum nobis Dominus
pia vocatione contulerit, numeremus, si possumus,
ex illo tempore ex quo hic conservari videmur,
quanta lucrifecerimus: de quantis fraudibus, de
quantis adulteriis, rapinis, perjuriis, sacrilegiis liberati
simus: et tunc videbimus quantum etiam de
praesentibus beneficiis Domino debeamus. Si nunc in
saeculo essemus, quid aliud ageremus quam volveremur
in malis nostris, et animas nostras quotidianis
violaremus maculis, quotidianis confoderemur vulneribus?
et ita, ut nec sentiremus. Habet enim hoc
infelix consuetudo peccandi, ut quantum amplius
<nobr><sub></sub></nobr> quisque peccaverit, tanto minus peccata ipsa intelligat,
et tanto plus eum peccare delectet: ut eveniat
illud, quod propheta peccatoribus clamat: <em>Non est
Deus</em> [Forte <em>Dominus] in conspectu ejus, auferuntur
judicia tua a facie ipsius</em> <strong>(Ps. IX, 26)</strong>; etenim quando
subrepit peccandi delectatio, statim futuri judicii
diem abscondit oblivio. Econtrario autem quanto
quisque sollicitior circa se fuerit, tanto plus metuit,
sicut ait Scriptura: <em>Sapiens timendo declinat a malo</em>
<strong>(Eccl. I, 16)</strong>. Sapiens ergo semper in compunctione
et semper in metu est: et, ut de praeteritis suspirat
malis, ita de futuris periculis pervigili sollicitudine
contremiscit, qui de praeteritis anxius est, id secum
cogitat ac revolvit, ne forte parum defleverit praeterita;
ne forte nondum satisfecerit pro innumeris debitis
<nobr><sub></sub></nobr> suis; ne forte magis ad veteres iniquitates nova
superposuerit vulnera; ne super antiquas conscientiae
maculas recentia adhuc crimina impresserit, et
conversationis nomen ad hoc assumpserit, ut gravius
sub sacra professione delinqueret. Aliquanti sufficere
nobis putamus, quod ad secretum istud conscendimus,
quod locum habitumque mutavimus,
quod hic aliquantulum temporis viximus, spem omnem
in annorum numero collocantes. Ac sic perniciosa
nosmetipsos persuasione fallentes, putamus nos
de omnibus debitis transegisse, putamus quod mala
nostra spatio temporis evanuerint: et quia illa nos
obliti sumus, credimus quod de memoria divinae severitatis
elapsa sint. Sed non ita est. Omnia apud
<nobr><sub></sub></nobr> illum collecta, omnia apud illum reposita atque signata
sunt. Audiamus quid dicit ille qui cum ipso
diabolo manu ad manum singulari certamine dimicabat,
beatus Job: <em>Signasti quasi in sacculo peccata
mea</em> <strong>(Job XIV, 17)</strong>; et iterum ipse Dominus ait:
<em>Nonne haec collecta sunt, et signata in thesauris meis</em>
<strong>(Deut. XXXII, 34)</strong>? Non putemus tam facile remitti
posse inusta semel crimina, et profundo vulnere in
animae ipsius impressa visceribus. Multo opus est
fletu, multo gemitu, multo dolore cordis ad sanandos
ipsius cordis dolores. Tota incumbendum est
spiritus contritione, ut vetusta mala tamquam sagittae
quaedam de conscientia debellentur. Non sufficit
summis labiis dicere: Peccavi, parce, remitte.
Et Saul dicebat, <em>peccavi</em> <strong>(I Reg. XXVI, 21)</strong>: sed non
<nobr><sub></sub></nobr> obtinuit illam veniam quam David una poenitentiae
voce promeruit. Et hoc quare? Quia confessionem
illam nuda magis verba quam veri gemitus exprimebant.
Quia non compensabat magnitudinem criminis
laeta humiliatio supplicantis. Non levi agendum est
contritione, ut debita illa redimantur quibus mors
aeterna debetur; nec transitoria opus est satisfactione
pro malis illis propter quae paratus est ignis aeternus.
Si volumus intelligere quam graves apud se faciat judex
noster hominum culpas, respiciamus ad poenas.
Quantum enim nunc patiens est Deus noster in sustinendis
delictis nostris, tam severus erit in discutiendis;
et sicut inaestimabilem paravit justis gloriam, ita
inaestimabilem paravit improbis poenam. Ergo suppliciorum
acerbitatem econtrario de praemiorum ipsorum
<nobr><sub></sub></nobr> magnitudine colligamus. Quia qui novit remunerare
merita, novit punire delicta. Saluberrima ergo
est, ac multum necessaria futuri judicii recordatio,
praeteritorum commemoratio, vel deploratio delictorum.
Quod si quis est qui sibi de praeteritis illaesae
vitae meritis blandiatur, et adhuc innocentem se
transisse putet ad Domini servitutem, et ideo se credidit
debere esse securum, iste talis respiciat quam,
incerti et quam lubrici sint exitus vitae, de qua dicitur:
<em>Ne laudaveris hominem in vita sua</em> <strong>(Eccli. XI, 30)</strong>;
et cum hoc prospexit [<em>Forte</em> prospexerit], etiamsi de
praeterito putat se non habere quod lugeat, de futuro
inveniet habere quod timeat. Nemo ergo de praeteritis
securus sit. Tanti laquei objecti sunt ante pedes
animae nostrae, tam innumeri hostes observant et
<nobr><sub></sub></nobr> custodiunt iter nostrum, tantae foveae et tanta praerupta,
tantae rerum difficultates interjacent inter nos
et finem nostrum; via ipsa, quae per se arcta atque
ardua est, tantis spiritalium latronum insidiis obsidetur,
tantos nos scopulos tantosque fluctus transire
necesse est et videre, antequam anchoram optato in
littore collocemus, et putamus nos de praeteritis debere
esse securos, et sine quotidiana cura, sine quotidiano
timore et tremore diem nostrum transigere
debere! Quis transiens super alicujus profunda fluminis
per arctissimi pontis angustius, etiamsi majorem
partem inoffenso transmiserit pede, jam periculum
evasisse se credat, cum in ultimi pontis spatio,
si paululum titubaverit casum quem in medio spatio
<nobr><sub></sub></nobr> timebat incurrit? Sic nos etiamsi magna pars vitae
istius prospere videatur fuisse transacta, non ideo
fiduciam praesumamus, cum adhuc periculum pars
extrema minetur. Quis in acie positus, ante finem
certaminis, aut ante victoriae securitatem arma deponat?
Nemo ergo securum debere esse se judicet,
antequam ad finem felici consummatione perveniat.
Nec hoc nobis sufficere putemus ad plenam salutem,
quod inter servos Dei vel habitatione censemur, vel
nomine computamur: quod in insula vivere, atque
inter monachos pollere videamur. Clamat enim nobis
Deus noster: <em>Non omnes qui dicunt mihi: Domine,
Domine, intrabunt in regnum coelorum</em> <strong>(Matth. VII, 21)</strong>.
Hoc quare? <em>Quia non auditores legis justi sunt apud
Deum, sed factores legis justificabuntur</em> <strong>(Jacob. I, 22;
<nobr><sub></sub></nobr> Rom. II, 13)</strong>. Unde etiam si bene viximus, cursum
nostrum stabilitate et perseverantia commendare debemus,
in loco vocationis nostrae persistendo et proficiendo.
Vere dico, etiamsi hic viginti aut triginta
annos Domino impendissemus, cui utique totum noscimus
[<em>Al.</em> nos scimus], debere quod vivimus, et ut
satis annum unum ageremus in saeculo, inaestimabile
esset, quantum nos de aeternae vitae gaudiis fraudaremus.
Quia spes nostrae omnes in consummatione
atque in fine consistunt. Quid mihi prosunt [<em>Al.</em>
proderit], si mihi sata viridantia in herbis spem
messis ostendant, et me sub ipso falsis tempore subita
vel aeris intemperie, vel pluviarum inundatione
decipiant? Quid mihi proderit, si vinea spem omnem
in flore promittat, et vel ferarum incursio, vel vastitas
<nobr><sub></sub></nobr> grandinis spem omnem in consummationem
subducat? Ideoque omnis prosperitas, omnisque laborum
in fine consistit. Cum autem illis dolendum
sit qui hinc post multa laborum stipendia, post
aliquantum annorum profectum, aliquibus desideriis
abstrahuntur, quid de illis erit qui hic quatuor aut
quinque annos longissimum tempus credunt, et omnem
reliquae vitae tractum in saeculi vanitate consumunt?
Dum etiam annus saeculi labores nostros in
eremo acquisitos ita possit absumere, quomodo si
mare magnum parvissimum intra se rivulum recipiat
et absorbeat, atque ei nec nomen relinquat. Nescio
ad quae lucra velimus in illo saeculo vivere. Nam
cum hic grande putetur damnum non quotidie aliquid
acquiri, illic grandis quaestus esse putandus est, vel
<nobr><sub></sub></nobr> acquisita non perdere: ubi, inquam, grave detrimentum
creditur, non quotidie proficere, ibi vero
summa virtus est non perire. Ideoque si adhuc tenues
ac pauperes sumus, hic aliquid consequi laboremus.
Si vero aliquid consecuti sumus, hic illud
servare curemus. Hoc solum nobis in compendium
erit et gaudium, quod hic Domino vixerimus. Ideoque
quamdiu hic consistimus, in arbitrio est, cum
velis ad saeculum declinare. Cum vero declinaveris,
jam difficile ac pene impossibile erit ad locum istum
vel cogitatione respicere. Quod si aliquis ideo securum
se putat de hoc loco aliquando posse discedere,
quoniam hic bene cucurrerit, quod hic multum laboraverit,
hic talis hoc agit, quomodo si aliquis
<nobr><sub></sub></nobr> oneratam mercibus navem de portu solvat, et tempestatibus
tradat, et ad scopulos atque ad saxa detorqueat.
Quanto magis itaque laboramus, tanto
cautiores esse debemus. Proficientibus enim insidiatur
inimicus, et ubi videt aliquam spem, aliquam
gratiam, ibi tamquam leo rugiens et circumiens ad
invadendum praedam totus incumbit; et ideo quia hic
positis nocere non praevalet, vult aliquos minus cautos
per cogitationes ac per diversas tentationes ex
hoc loco quodammodo, quasi extra castra producere,
et quasi de munitissima arce deponere, et cum deposuerit,
velut de loco superiore confligere: ut
etiamsi navem non valet me gere, saltem ex detrimentis
et damnis, quae abundant in saeculo, jucundissimam
praedam referat. Immittet primum intentiones
<nobr><sub></sub></nobr> diversas, indignitates, animositates: ut dum
homo quod semel destinavit, atque in furore definivit,
implere contendit, non cogitet damnum suum,
non respiciat ad ruinam; et cum illum [<em>Al.</em> illo] deposuerit,
tunc in nihilo jam futura poenitudo succedit.
Hic sumus, et toti non sumus. Aut enim cordis
cogitationibus variis et improbis atque inhonestis
agitamur, aut venenatis linguae gladiis vulneramur,
pro minimis et parvissimis rebus scandalizantes, interdum
etiam (quod monachum non decet) in lites et
jurgia prorumpentes, interdum professionem nostram
regulae transgressione violamus, furtum inferre praepositis,
immo animabus nostris sub Dei oculis committere
non timentes: quod agere sub praesentia
praepositorum veremur, sub Dei oculis committere
<nobr><sub></sub></nobr> non timemus; non contenti sumus necessariis, sed
rursum per cordis teporem abundantiam, quam in
saeculo relinquimus, desideramus. Unde non satis
prodest quod a nobis qualescumque facultates exclusimus,
quando ipsae in nobis resederunt cupiditates.
Inde est quod interdum de rebus parvissimis excitamur,
et pro vilium rerum appetitu vilissimas intentiones
movemus. Hoc quare? Quia licet reliquerimus
in rebus exteriora bona, adhuc tamen in cordibus
mala interiora retinemus; et inter haec quomodo
exsultat adversarius noster, quando nos videt
ad hoc maxima contempsisse, ut in minimis deformius
vinceremur? Ideoque ea quae foris posita erant
abjecisse nil prodest, nisi etiam ea, quae intus ipsius
animae visceribus adhaeserunt, radicitus evellantur.
<nobr><sub></sub></nobr> Unde et Apostolus non dixit, aurum vel argentum
<em>radix est omnium malorum,</em> sed magis <em>cupiditas divitiarum</em>
<strong>(I Tim. VI, 20)</strong>; et non solum divites, sed et
<em>qui volunt divites fieri, incidere in laqueum et tentationem</em>
<strong>(I Tim. VI, 9)</strong>. Ergo Apostolus non solum habentes,
sed ipsam habendi persequitur voluntatem.
Ideoque nihil proficit homo relinquendo quod extra
se est [<em>Al.</em> habet], qui vitia intra se tenet. Itaque (ut
dixi), fratres, hic sumus, et toti non sumus; et qui
intra muros positi vix resistimus, in saeculo expositi
quid faciemus? Qualiter stare poterunt in fluctu, atque
in ipso colluctantium tempestatum impetu, qui
tam graviter periclitantur in portu? Ideoque in
quantum possumus, stabiles simus, in hoc tranquillissimo
<nobr><sub></sub></nobr> sinu quamlibet negligens, quamlibet tepidus
non in vacuum cucurrit, qui ad palmam consummationis
perseverando pervenerit.</p> <h4><center>HOMILIA VI
<em>Ad monachos.</em> </center></h4> <center>HOMILIA VI
<em>Ad monachos.</em> </center> <p>Ad hoc ad istum locum convenimus, fratres, ut
Domino nostro vacare possimus, non his rebus quibus
noster delectatur inimicus. Certum est quod
quando ea quae ad saeculum pertinent loquimur, aut
nimiis murmurationibus et obtrectationibus nos mordemus,
ille horas nostras Deo subtrahi, et sibi gaudet
acquiri. Quid prodest quod nos pretiosis vigiliis
laboribusque conficimus, et ea quae maxime Deus
noster desiderat non habemus? hoc est, cor mundum
<nobr><sub></sub></nobr> et liberum ab istis minutiis negligentiarum:
quos qui non observat paulatim defluit, et ad majora
prolabitur. Illud ergo imprimis habere studeamus,
quod in nobis Dominus noster exspectat, id est, suavem
benignumque sermonem, mentem ab omni maledicto,
ab omni malitia liberam, et devitatis his quibus
Spiritus sanctus offenditur, humilitati, quieti,
charitati operam dantes [<em>Al.</em> dantem]: haec sunt praecipua
sacrificia, haec pinguia holocausta, quae in
conspectu Domini in odorem suavitatis ascendunt,
hoc etiam maxime studeamus, ut illa quae in honorem
Domini nostri agimus, cum claro agamus animo,
cum fidei gaudio, et cum bono ac devotae voluntatis
affectu. Quidquid vero inviti atque compulsi facimus,
noverimus nos ex eo non solum nullum habere fructum,
<nobr><sub></sub></nobr> sed maximum incurrere detrimentum: faciamus
aliquem [<em>Al.</em> alicui] viro potenti obsequium solvere,
quod utique superiores personae a clientibus
suis exspectare consueverunt: nonne si nos viderit
homo ille debitum sibi officium invito atque extorto
animo, etiam cum quodam exhibere fastidio, nonne
magis sibi factam judicaret [<em>Al.</em> indicaret] injuriam,
et exhonorari se potiusquam excoli pronuntiaret, et
ejusmodi negligenti atque indevoto offensam potius
crederet esse referendam quam gratiam? Si ergo
cultus atque honor hominis devotionem, fidem, hilaritatem
requirit, ibi utique interdum melior est ille
a quo cultus ipse exhibetur, quam ille qui colitur,
ubi nullum fructum officiositas ipsa consequitur, sed
hoc solum fructus est, si mereatur susceptus vocari.
<nobr><sub></sub></nobr> Quanto magis nos in honore Dei nostri observare debemus,
ne ad obsequia ejus indevoti atque compulsi,
ne tristes, ne ingrati invitique veniamus, et non respiciat
Deus ad munera quae negligenti ac vili animo
offeruntur? Non enim homini, sed illi potius fides
nostra servituram se esse promisit, cui ad mortem
usque servire, vel ipsam impendisse animam, parum
debet videri; cujus se obsequiis atque beneficiis etiam
ipsi angeli impares confitentur. Cui postremum cum
totum debeatur, nihil tamen gratis solvitur, sed remunerationem
quasi ipse vicissim debitor factus reddit,
pro exsolutione debitorum, et pro exiguis immensa
restituet. Pro hac enim misera vita, et laboribus
et doloribus plena, in qua et usus brevis est, et
<nobr><sub></sub></nobr> ipsa brevitas incerta, quam utique vitam etiamsi
auctori suo offerri dissimulet devotio voluntatis,
continuo a nobis est exactura lex mortis, et quod non
datur ex voto, solvitur ex debito. Pro hac itaque vita
dabit illam vitam quae nec oculo potest cerni, nec tacita
mentis cogitatione pertingi. Quam utique consequi
est facilius quam enarrari; cujus erit cursus
sine termino, usus sine fastidio, refectio sine sibi adjutorio,
requies sine noctis otio, aetas sine senio, indeficiens
sub vultu Dei claritas, et sub antiquis perpetuisque
gaudiis semper nova jucunditas, sine ullo
amitiendi periculo secura felicitas. Hujus ergo vitae
dulcedinem jam nunc de futuris illis saeculis quotidie
cogitando etiam in hoc corpore praegustare conemur,
et exclusa de sensibus nostris saecularium vel colloquiorum
<nobr><sub></sub></nobr> vel desideriorum amaritudine, quemdam
beatitudinis illius odorem totis ad nos cordibus attrahamus;
et discusso omni torpore, omni pigritia,
cujus mater est infidelitas, illa jam hilaritate, illa
alacritate Domino ac Deo nostro, illoque gaudio serviamus,
quo gaudio ad munera sua ipso invitante veniamus.</p> <h4><center>HOMILIA VII.
<em>Al monachos.</em> </center></h4> <center>HOMILIA VII.
<em>Al monachos.</em> </center> <p>Qui inter multos vitam agere constituerunt, aut
cum grandi fructu, aut cum grandi periculo, vel etiam
diligentes vel negligentes sunt; unde felix est illa
anima quae, dum bene in congregatione versatur,
multorum gaudium est, et plurimi ex ea vel aedificantur
vel illuminantur. Bono [<em>Forte</em> bona] enim ejus,
<nobr><sub></sub></nobr> dum multi communicant [<em>Forte</em> communicantur],
adduntur. Ad quod etiam Sapientis illius sententia
respicit: <em>Fili, si sapiens fueris tibi, et proximis tuis</em>
<strong>(Prov. IX, 12)</strong>. Itaque si in congregatione positus
obedientiam tenuit, si humilem patientemque se praebuit,
quantos aedificavit, tantis feneravit; et quantum
bonum ex se proximis commodavit, tantum in sua
lucra convertit. Si vero econtrario per inobedientiam
vel superbiam suam alios (quod facilius evenire
solet) ad maculam [<em>Al.</em> malum] compulit, quantos
destruxit, de tantis periculum damnationis incurrit;
de quantis detrimentum fuit, de tantis damna contraxit;
et peccatum quod ab illo semel processit, ad
eum multipliciter redundavit. Quamobrem sicut ille
valde admirandus atque laudandus est, cujus cursus
<nobr><sub></sub></nobr> multorum profectus est; ita ille merito lugendus est,
cujus vita multorum ruina est. Ideoque, charissimi,
quae ad aedificationem pertinent, ea in medio positi
agere studeamus, ne vitia nostra aliorum virtutibus
noceant, ne aliorum fervorem tepor noster debilitet,
ne aliorum [virtutibus] patientiam iracundia nostra
violet, ne aliorum humilitatem superbia nostra depravet,
ne aliorum sanitatem infirmitas nostra corrumpat,
ne aliorum pulchritudinem foeditas nostra
contaminet, ne aliorum ardentes exstinguamus lampadas,
si nostras illuminare non possumus. Et quidem
illae stultae virgines, quamlibet stultae essent,
non tamen alienas exstinguere, sed suas illuminare
cupiebant. Ideo ad istarum similitudinem, si cui nostrum
<nobr><sub></sub></nobr> deest pinguissima gratia, si humanitatis, si
fidei ignis, si flamma fervoris, si oleum charitatis, si
lumen discretionis veniat ad eos quos magis abundare
perspexerit, et gratiam ad se proximi non auferendo,
sed imitando transfundat, et bona possessionis
alienae sine damno, immo cum lucro possessoris
invadat. Numquam enim tibi deficiet quidquid
alteri de te proficiet. Numquam enim sensit luminis
sui damnum plurimis ignis accensus, nec minuit
solis lucem considerantium multitudo. Sed quanti ad
eum conspexerint, tantis munera sua commodat, et
ipse semper integer permanet. Benedicta illa Deo
anima, cujus humilitas alterius confundit superbiam,
cujus patientia proximi exstinguit iracundiam, cujus
obedientia pigritiam alterius tacite increpat, cujus
<nobr><sub></sub></nobr> fervor inertiam alieni teporis exsuscitat. Qui proximi
sui turbatum prae ira oculum cordis, gratia consolationis
atque aedificationis illuminat. Melius hic
quam ille qui fratrem paululum ab aliquo contristatum,
non jam solum porrecta manu sublevat, sed
magis titubantem, sicut parietem inclinatum, maleloquiorum
impulsu adjuvat ad ruinam; et pro disciplinae
ratione correptum, per sinistra consilia sic
incitat ut allidat, sic armat ut perimat. Itaque, fratres,
cui mala propria non sufficiunt, ille sic agat,
ut judicium etiam alienae perditionis incurrat. Certum
est, charissimi, nisi hic nostras quotidie resecemus
et circumcidamus passiones, deteriores nos
multo effici quam fuimus dum in saeculo viveremus,
ita ut fiant extrema nostra pejora prioribus.</p> <h4><center>HOMILIA VIII.
<em>Ad monachos.</em> </center></h4> <center>HOMILIA VIII.
<em>Ad monachos.</em> </center> <p>Si quando terrae operarius et ruris cultor agrum
suum seminibus praeparat, non sibi sufficere putat
rudem campum vomere proscidisse, et assiduo aratro
duras edomuisse glebas, ac sulcis frequentibus
confecisse, sed insuper studet agrum illum infecundis
germinibus [<em>Al.</em> graminibus] emundare, noxiis
evacuare ruderibus spinarum, stirpium fomites excussa
radice convellere, sciens terram suam sine purgatione
mali germinis, boni feracem esse non posse;
ad se dictum putans illud quod ad spiritalem agricolam
pertinet, <em>novate vobis novalia, et nolite serere super spinas</em>
<strong>(Jerem. IV, 3; Ose. X, 12)</strong>. Ita et nos qui Dei agricultura
<nobr><sub></sub></nobr> effecti sumus, qui spem fructuum nostrorum
non terrae credimus, sed coelo repositum; non nobis
sufficere putemus terram corporis nostri vigiliarum
exercitiis edomare, vel jejuniorum labore conficere,
sed in primis mentem exstirpatione vitiorum mundare
conemur, circumcidere mores, excidere passiones,
eradicare superbiam, plantare humilitatem, effodere
iram, fundare patientiam, amputare invidiam,
inserere benevolentiam, et hujuscemodi virtutibus
agrum cordis, quasi quibusdam bonae frugis fecundare
seminibus. Caeterum si caro conteritur, et anima
non fructificat, simile est ac si arari campus non desinat,
et numquam tamen messis appareat. Quamobrem
si interius non mundamur, et exterius affligimur,
<nobr><sub></sub></nobr> quantum video, inimicitias contra utrumque
suscipimus. Tantum nobis laboris indicimus propter
animam, et nihil impendimus studii circa ipsam animam.
Interdiximus nobis diversas saeculi voluptates,
varios deliciarum sapores, in quibus erat aliquid
jucunditatis atque dulcedinis; et nunc abstinere non
possumus a superbia, ab ira, ab invidiae venenatis
passionibus, in quibus nihil est, nisi quidquid amaritudinis
atque rancoris est. Propter amorem Domini
nostri ad relinquendos dulces affectus et chara pignora
fortissimi fuimus, jucundissimos piissimorum
vultus parentum quasi odissemus, ita fugimus. Bellum
quodammodo pietati ipsi indiximus, et nunc ad
declinandas negligentias, ad expugnanda levissima
[<em>Al.</em> lenissima] vitia infirmi ac desides sumus. In
<nobr><sub></sub></nobr> abdicanda saeculi jucunditate tam magna praemisimus,
et nunc maledicere, obtrectare, moveri contra
vilia, insuper et in hominem irasci, et scandalizari,
haec vincere impossibile, ac supra humanam putamus
esse virtutem. Sed quod nunc in minoribus cedimus,
per vitia nostra ipsi non accusamus. Docemus
enim quod quidquid nunc agimus, non impossibilitatis
est, sed teporis. Ideoque, fratres, respiciamus
ad fidem illam fervoremque quo coepimus,
et ad ornandum conversationis nostrae usum saltem
de primordiis nostris sumamus exemplum: si periculosum
est non quotidie aliquid addidisse, quanto
periculosius est etiam ab initiis recessisse? Opus est
ergo ut corporalem laborem spiritalis fructus, id
est, morum emendatio subsequatur. Vitia quae utrumque
<nobr><sub></sub></nobr> hominem impetunt, uniuscujusque labore vincenda
sunt atque expugnanda. Parum prodest carnis
contritio, si non habeatur cordis sollicitudo et
mentis intentio. Quod si solum laboret corpus, et spiritus
noster repugnet, quid prodest passiones impugnari
a famula, quae pacem inveniuntur habere cum
domina? Nam levius est, si interdum caro sola impugnationibus
quibuscumque vexetur, verbi gratia,
si concupiscentia gulae ac luxuriae aculeis inquietetur.
Fieri enim potest ut ad omne [<em>Al.</em> ad animae]
non perveniat periculum, si mens respuat voluptatem.
Quod si concupiscentia peccati arcem mentis
obtineat, quid mihi prodest, si nondum maculatus
videatur exterior [homo] meliore sui parte vitiata?
Si enim interior victus est, jam uterque captivus est.
<nobr><sub></sub></nobr> Quid prodest, si extra civitatem geramus bellum, et
intus patiamur excidium? Ideoque si me de vigiliis
revertentem inobedientiae passio, si spiritus invidiae,
si consuetudo obtrectationis excipiat, si ad transgressionem
regulae praesumptio furtiva sollicitet, et
si zizania tritico miscui, quod videbar congregasse
dispersi, spem messis avibus ferisque donavi. Ac sic
uno momento laborem totius noctis effudi, et
quod pejus est, nec effudisse me sensi. Haec est
enim spiritualium bonorum ratio, ut cum [<em>Al.</em> et
cum] ea summo labore constet acquiri, tam facile
pereant, ut vix possit intelligi: et inde est quod nos
interdum sanctos putamus, quia lucra de laboribus
aestimamus, et detrimenta subsequentia deprehendere
<nobr><sub></sub></nobr> non valeamus. O quam frequenter judicationis
malum, vanitatis ac jactantiae morbum, dum non
sentimus, incurrimus! Quam frequenter invidiae spiritu
adurimur, vel inhonestis atque obscenis cogitationibus
in ipso esse confundimur, et perceptionem
vulneris nullus sequitur sensus doloris, nulla contritio
compunctionis! Sed quid ego de his occultis
loquor, quae serpentino quodam lapsu ad ipsam animam
penetrantes, venenato nescios et ignaros dente
percutiunt? apertis interdum a nobisipsis scandalorum
bellis collidimur, obtrectationibus ac maleloquiis
linguae nostrae, velut proprio mucrone confodimur,
cum vitiis interdum etiam in praepositos illatis
violamur, et in eorum injuriis ipsum quodammodo
Christum Dominum colaphizamus, qui dixit: <em>Qui vos
</em><nobr><sub></sub></nobr> <em>spernit, me spernit</em> <strong>(Luc. X, 16)</strong>; et nullus conscientiae
scrupulus, nulla compunctionis medicina subsequitur.
Sed quid in nobis medicinam poenitentiae
quaero [<em>Al.</em> poenitentiae gemitus quaero]? utinam interdum
post speratam veniam non poeniteatur! utinam
non poeniteret humiliari, quos non poenitet praeveniri!
Respondeat mihi illa anima quae peccatum
suum confusione mortifera in conspectu fratrum sic
agnoscere erubuit, quomodo vitare debuisset, quid
faciet cum ante tribunal divinum, cum ante [<em>Al.</em> et
ante] coelestis militiae fuerit praesentata consessum?
Cum hinc atque inde quasi quibusdam vehementissimis
testibus urgeri coeperit, veteribus circumdata
malis, quae per humilitatis et compunctionis remedium
curare noluit, dum licebat, quae praepositis
<nobr><sub></sub></nobr> subtrahendo atque celando aeterno examini atque aeterno
judici integra reservavit [<em>Al.</em> reservabit].
Ideoque qui culpas et negligentias, etiam quae parvae
aestimantur, praesenti deflet atque exponit reatu,
noverit se de supplicio aeterno brevi transiisse compendio.
Itaque si cupimus ut nos nequaquam fallat atque
decipiat sollicitissima carnis vanitas, et secretae
inhonestaeque cogitationis obscenitas, tacitae mentis
voluptas, incauti cordis impietas; prius ea quae manifesta
sunt, id est, gulae appetitus, irae motus, superbiae
impetus, contradictiones tumidas, obtrectationes
improbas a moribus nostris excidere festinemus.
Quomodo enim praevidere poterimus in secreto
hostem, si hic vitare [<em>Al.</em> si evitare] non valuerimus
aperta congressione pugnantem? Ideoque, charissimi,
<nobr><sub></sub></nobr> militia nostra hoc a nobis requirit, ut non contra
alios, sed contra nosmetipsos quotidie dimicemus,
et universos hostes nostros in nobismetipsis jugiter
persequentes, palmam spiritalis triumphi a Domino
consequamur: et quidem quamdiu ad mundum pertinebamus,
illis actibus ac negotiis militante, in
quibus nunc erubescimus, tunc nobis adversarius
non obstabat, immo etiam consentiebat, quia circa
miserabilem et perditam vitam nostram non inveniebat
in quo suam exerceret invidiam. Delectabant illum
nostra opera, sufficiebant illi per se nostra crimina.
Quis enim suscipiat bellum cum milite suo?
Quis velit impugnare subjectum suum? Supra omnem
infelicitatem erat vita illius cui nocere non
<nobr><sub></sub></nobr> dignabatur inimicus. At vero nunc postquam voluptatibus
illius renuntiavimus, videt cultores suos ad
auctoris pristini redisse famulatum, videt in nobis
quodammodo idola sua in Dei templa mutari, frendens,
et tamquam leo rugiens, omnes nocendi aditus
pervigil insidiator explorat <strong>(I Petr. V)</strong>, dirigit contra
nos visionum acies, exhibens secum septem spiritus
nequiores se, si forte domum nostram spiritualibus
bonis inveniat vacuam ac vacantem, et cum turbis
suis eam valeat occupare; ut sibi [<em>Al.</em> ac sibi] in ea
praemissis vitiis quasi quibusdam metatoribus praeparet
mansionem. Atque ideo, charissimi, mille
contra nos nocendi versat ingenia. Juniores quosque
[<em>Al.</em> quoque] et insipientes, vel indecoris [<em>Al.</em> indedecorosis]
gulae blandimentis attentat, vel aculeis non
<nobr><sub></sub></nobr> edomitae carnis impugnat, si possit eorum sensus vel
honestas cogitationes polluere, et ignobilem [<em>Al.</em>
nobilem] triumphum de castitatis vulnere reportare.
Meliores vero quosque ac seniores, per elationis ac
jactantiae malum, profectu ipso ac meritis propriis
expugnare conatur; ut dum tempora, dum merita ingerit,
per immundissimam vanitatem, humilitatem
cordis excidat; et, quod periculosum est, in conspectu
Dei sibi hominem placere persuadeat [<em>Al.</em> persuadet].
Jam vero illud commune ac familiare malum
est, quod armat contra nos linguae nostrae gladios,
quod irarum inflammat stimulos. Atque ita
diversis passionibus inebriat mentem, ut quando aut
irascimur, aut obtrectamus, aut maledicimus, aliis
nocere credamus. Sed non ita est, charissimi; nam
<nobr><sub></sub></nobr> uniuscujusque vitii malum in suum redundat auctorem.
Suam linguam maliloquus maculat, suum cor
obtrectator exulcerat, suae mentis lumen iracundus
obcaecat, suam animam invidus veneno livoris aspergit.
In quo illud quoque Salomonis impletur: <em>Fili,
si malus fueris, solus hauries mala</em> <strong>(Prov. IX, 12)</strong>. Inde
ergo evenit, dilectissimi, sicut dixi, quod nos interdum
deteriores esse sentimus quam in saeculo fuimus,
quia ad malum in colluctatione incentores sumus,
quia hosti, quem ipsa conversatione procuravimus
[<em>Al.</em> provocavimus], in medio certamine manus damus.
Nec in fervore quo coepimus perseveramus,
sed debellante tepore succumbimus. Ideoque magnis
viribus defendendum est magnae nomen professionis.
Multum est quod ad eremum veniendo promisimus
<nobr><sub></sub></nobr> Deo, quamlibet multa sint quae speramus a Deo.
Ideoque discutiamus omnem inertiam, omnem lassitudinem
mentis, et pretiosam militiam pretioso agamus
affectu. Non exspectemus ad obsequia Domini
nostri mercenariorum ac servorum more compelli,
neque contenti simus ut alius a nobis exigat quidquid
ad salutem et gloriam nostram pertinere cognoscimus.
Ante omnia caveamus ut quod nobis agere
necesse est, non agamus inviti. Nec ante opus contradicamus,
nec in opere murmuremus, nec nobis de
consummato opere placeamus, male blandiente jactantia.
Ante omnia, fratres, sollicito cordis oculo
negligentias nostras quotidie discutiamus, easque nobis
discusso teporis nubilo ante oculos constituamus,
<nobr><sub></sub></nobr> dicentes illud: <em>Peccatum meum ego agnosco, et delictum
meum contra me est semper</em> <strong>(Ps. L)</strong>. Scelus est,
quod interdum nobis levia ac vilia facit peccata nostra
ipsa consuetudo peccandi, cum certum sit nos
sicut de minimis bonis augeri, ita de minimis negligentiis
debere compungi. Non est enim minimum
vitia in vita hominum [<em>Al.</em> intra vitia hominum]
negligere minima. Nescio de quibus delictis debeant
esse securi, etiam de peccatis ignorantiae judicandi,
ac rationem de otiosis sermonibus ac de cogitationibus
reddituri. Nescio quae debeant delicta negligere,
de quibus et ipse Dominus cum quadam definitione
declarat: <em>Amen dico vobis, si quis dixerit fratri suo,
Fatue, reus erit ignis</em> <strong>(Matth. V, 22)</strong>. Quis inter haec
ullam sperare indulgentiam posset? nisi quam proclivis
<nobr><sub></sub></nobr> est homo ad delinquendum, tam misericordia
Domini nostri dives esset ad remittendum? Respiciamus
ergo, fratres, vocationem nostram, ambulemus
in humilitate, in omni patientia, in omni mansuetudine.
Ponamus ori nostro custodiam; timor
futuri judicii mitiget iracundiam; cogitatio ultimi
diei frangat superbiam. Cogitemus qui luctus erit
negligenti animae ex hoc corpore discedenti, quae
angustiae, quae caligo, quae tenebrae, cum ex illo adversariorum
numero prima occurrere coeperit conscientia
diversis circumjecta criminibus. Ipsa enim
remotis omnibus probationibus, ipsa ingerenda oculis
nostris, ut nos et convincat probatio, et confundat
agnitio. Non ulli [<em>Al.</em> non ibi] licebit vel celare
aliquid, vel negare, ubi non de longe aliunde, sed de
<nobr><sub></sub></nobr> intus processurus est accusator et testis. Quamobrem
ut futuram illam confusionem ex praesenti, quae inter
homines evenire solet, confusione conjiciamus
[<em>Al.</em> conjiciamur], cogitemus si alicui nostrum inter
nos objicerentur delicta et occulta sua, quemadmodum
et cordi intrinsecus nota sunt, vere dico, communes
omnium vultus ferre non posset; et quid faciet
infelix anima quando cum opprobriis et foeditatibus
suis angelorum fuerit conspectibus praesentata?
At vero illa anima quae bene cursum suum direxerit,
quae Christo in senioribus suis obtemperaverit, quae
professionem suam per omnia custodierit, non timebit
ultimae illius horae necessitatem; exire de hujus
corporis habitaculo ita sibi videbitur, quasi post
longas carceris tenebras producatur ad lucem, quasi
<nobr><sub></sub></nobr> de aliquo obscurissimo specu in aulam regiam introducatur,
quasi de lacu miseriae et de luto faecis abstracta,
speciosis ac splendidis vestibus induatur,
atque inter florum et aromatum suavitatem miris
reficienda odoribus collocetur. Recordemur quam
jucunda sit quies, quam delectabilis repausatio, post
se depositum alicujus gravissimi oneris fascem. Quam
dulce sit post longae captivitatis catenas ad charam
patriam recuperata libertate remeasse. Quam pretiosum
sit, post multae navigationis pericula ad optatam
terram, atque ad portum desiderabilem pervenisse.
Atque ex his colligamus et cognoscamus quam
jucundum erit comite bona conscientia ad vera et
solida gaudia, atque ad angelorum transire consortia,
<nobr><sub></sub></nobr> et ad illam vitam conscendere ubi nulli erunt
labores, nulli dolores, nulla damna, nulla incommoda,
et quod supra omne bonum est, nulla peccata; sed
aeterna innocentia, inviolata justitia, inconcussa
securitas ac sempiterna felicitas.</p> <h4><center>HOMILIA IX.
<em>Ad monachos.</em> </center></h4> <center>HOMILIA IX.
<em>Ad monachos.</em> </center> <p><em>Videte vocationem vestram, fratres</em> charissimi <strong>(I
Cor. I, 26)</strong>. Venire ad eremum summa perfectio est;
non perfecte in eremo vivere, summa damnatio est.
Quid prodest, si in loco quies teneatur, et inquietudo
in corde versetur? Si in habitatione silentium sit, et
in habitatoribus vitiorum tumultus, et colluctatio
passionum? Si exteriora nostra serenitas teneat, et
<nobr><sub></sub></nobr> interiora tempestas? Solemus annos nostros, et temporum
spatia, quibus nunc vivimus, supputare.
Non te fallat, quicumque ille es, numerus dierum
quos hic relicto corporaliter saeculo consumpsisti.
Illum tantum diem vixisse te computa, in quo voluntates
proprias abnegasti, in quo malis desideriis restitisti.
Quem sine ulla regulae transgressione duxisti,
illum diem vixisse te computa; quem non malitia,
non invidia, non superbia commaculavit; quem
non mendacii, non perjurii culpa respersit; qui peccato
non cessit, qui diabolo repugnavit. Illum diem
vixisse te computa, qui paritatis et sanctae meditationis
habuit lucem, quem non conversatio tenebrosa
mutavit in noctem. Illum, inquam, diem applica ad
vitam tuam, cujus usus pervenit ad animam tuam.
<nobr><sub></sub></nobr> Solemus etiam nobis de corporalium jejuniorum ac
visibilium vigiliarum assiduitate blandiri, qui post
vigilias ac de ipsis forte vigiliis ad obtrectationis,
ad verbositatis, ad murmurationis malum egredimur.
[Nam] qui se de choro [<em>Al.</em> de cura] psallentium ad
commessationes inhonestas, bibitionesque furtivas,
non solum damnabili transgressione, sed etiam abominabili
vilitate subducit, multo esset levius, si sobrietate
dominante dormiret. Qui jejunans oneratum
et praegravatum pectus iracundiae, et indignationis
distentione circumfert; qui a vino abstinet, et in
sensibus suis amara discordiae ebrietate turbatur;
qui, inquam, in exteriore salutifera poculorum parcitate
se macerat, et interior cor ejus mortiferum
[<em>Al.</em> et interior mortiferum] virus odiorum visceribus
<nobr><sub></sub></nobr> infectis [<em>Al.</em> viscera infectus] eructat, nonne in
se propheticas voces dirigi jam etiam in praesenti
vita praedamnatus intelligit: <em>Non tale jejunium elegi,
dicit Dominus</em> <strong>(Isai. LVIII, 5)</strong>; vel illud: <em>Ex vinea
enim Sodomorum, vinea eorum, et vites eorum ex Gomorrha.
Uva eorum, uva fellis, et botrus amaritudinis
in ipsis</em> <strong>(Deut. III, 2)</strong>? Ita autem interdum diabolus
cum adverterit animam fide vacuam, et Dei timore
nudatam, ita diversis passionibus inebriat mentem,
ut quando aut maledicimus, aut irascimur, aut obtrectamus,
quando haec agimus, aliis nos nocere credamus.
Sed non ita est. Nam uniuscujusque vitii
malum in suum recurrit auctorem, sicut dicit sermo
divinus: <em>Fili, si malus fueris, solus hauries mala</em>
<nobr><sub></sub></nobr> <strong>(Prov. IX, 12)</strong>; suam linguam maliloquus maculat,
suum cor obtrectator exulcerat, suae mentis lumen
iracundus obcaecat, suam invidus animam velut quadam
rubigine pestifero livore corrumpit, et sicut
exulceratis parentibus nascuntur viperae, sicut, inquam,
nasci viperei fetus disruptis matrum visceribus
asseruntur; ita humana praecordia ipsis primitus
quas conceperint passionibus dilacerantur. Illa, inquam,
praecordia, de quibus vitiorum generatio serpentina
profertur, ipsa primitus monstruosa partus
[<em>Al.</em> a partu] fecunditate violantur. De tali partu dicit
sermo divinus: <em>Ecce parturit injustitiam, concepit dolorem,
et peperit iniquitatem. Convertetur dolor ejus
in caput ejus, et in verticem ipsius iniquitas ejus descendet</em>
<strong>(Ps. VII)</strong>. His itaque auditis, nostrae ut oportet
<nobr><sub></sub></nobr> circa vos ferventis charitatis animus pro aliquorum
negligentiis longo cruciabatur dolore. [Sed praemisso
affectu] et aliquibus exonerati pectoris aestibus
praecipimus, admonemus, atque etiam vos pro
vobis (si tamen affectum praecipientis audire non
dedignemini) obsecramus, ut de reliquo corrigamus
mores, negligentias emendemus, ne huc postmodum
non cum linguae ac sermonis virga, sed cum his verberibus
quae obdurata [<em>Al.</em> obturata] deposcunt
corda, veniamus. Elaborate potius deinceps ut intervos
[<em>Al.</em> nos] contentione laudabili ac meliore tandem
aemulatione certetis. Sit unusquisque vestrum
[<em>Al.</em> qui vestrum] in opere Dei promptior, in oratione
[<em>Al.</em> quis in oratione] ferventior, in lectione
sollicitior, in castitate sit purior, in sobrietate parcior,
<nobr><sub></sub></nobr> in lacrymarum largitate profusior, in corpore
honestior, in corde sincerior; [<em>Al.</em> quis] in ira mitior,
in mansuetudine moderatior, in risu rarior, in
compunctione ferventior, in gravitate fundatior, in
charitate jucundior. Et ideo ipsi nosmetipsos castigemus,
quotidie ipsi nobiscum rationem de quotidiana
conversatione faciamus. Alloquatur se in secretis
cordis unaquaeque anima et dicat: Videamus
si hunc diem sine peccato, sine invidia, sine obtrectatione
ac murmuratione transegi. Videamus si hodie
aliquid quod ad profectum meum, quod ad aedificationem
aliorum pertineret, operatus sum. Puto
quod hodie illum incipientem destruxi; hodie seniori
meo inobediens fui, mentitus sum, pejuravi [<em>Al.</em>
perjuravi], ira vel gula victus sum; plus hodie risi;
<nobr><sub></sub></nobr> plus cibo ac potui, plus otio ac somno quam quem
decebat indulsi; minus legi, minus oravi quam debui.
Quis mihi reddet hunc diem, quem fabulis in
vanis perdidi? Ac sic, fratres, de omnibus negligentiis
nostris compungamur in cubilibus <strong>(Ps. IV)</strong>, id
est, in cordibus nostris: si ita egeritis, nos quidem
de profectu vestro laetabimur [<em>Al.</em> laetificabimur],
sed vos de acquisita salute gaudebitis, nos vobis pro
salutis vestrae acquisitione subdetis. Donet autem
illius pietas, ut ita de sermone nostro proficiatis, ut
nos vicissim vestris meritis adjuvetis, nobisque in
praesenti [vita] ornamentum sitis, et in futura [<em>Al.</em>
in futuro] praesidium.</p> <h4><center>HOMILIA X.
<em>Ad monachos.</em> </center></h4> <center>HOMILIA X.
<em>Ad monachos.</em> </center> <p>Ait quodam loco sermo divinus: <em>In diebus solemnitatum
vestrarum affligite animas vestras</em> <strong>(Lev. XVI,
29; XXIII, 27)</strong>. Quare hoc dixit? Quia jejunia et vigiliae
et sanctae afflictiones humilia [<em>Al.</em> humiliata]
corpora macerant, sed maculata corda purificant.
Membris subtrahunt fortitudinem, sed conscientiis
addunt nitorem; nihilominus enim de contritione redimuntur
crimina voluptatum. Per durae crucis exercitia
deceptae dudum carnis gaudia puniuntur. Ac sic
mortificatione praesenti futurae mortis sententia
praevenitur; et dum culpae auctor humiliatur, culpa consumitur:
dumque exterior [<em>Al.</em> exteriori] afflictio
voluntariae districtionis infertur, tremendi judicii
<nobr><sub></sub></nobr> offensa sedatur; et ingentia debita labor solvit exiguus,
quae vix consumpturus erat ardor aeternus.
Tractantes ergo causam salutis nostrae, faciamus intra
nos quod circa nos medici solent. Si laesura aliqua
vel querela in prima corporis cute sentitur, curatio
medicamenti blandioris apponitur. Si vero in ossibus
vulnus ab conditum, aut in viscerum profunda demersum
est, austeriorem ac violentiorem poscit vis
occulta medicinam, ut ulceris magnitudo aut exustione
supercuretur, et dolor dolore pellatur. Similis
ratio in aegritudine interioris hominis adhibenda est:
si levia sunt fortasse delicta, verbi gratia, si homo vel
in sermone, vel in aliqua reprehensibili voluntate,
si oculo peccavit, aut corde; verborum et cogitationum
maculae quotidiana oratione curandae, et privata
<nobr><sub></sub></nobr> compunctione tergendae sunt. Si vero quisque conscientiam
suam intus interrogans, facinus aliquod
capitale commisit, aut si fidem suam falso testimonio
expugnavit ac prodidit, ac sacrum veritatis nomen
perjurii temeritate violavit, si velum baptismi vel tunicam,
tunc etiam [<em>Al.</em> tunc eam] et speciosam virginitatis
holosericam coeno commaculati pudoris infecit,
si in semetipso novum hominem hece hominis
occidit, si per augures, et divinos atque incantatores
captivum se diabolo tradidit; haec atque hujusmodi
commissa expiari penitus communi et mediocri, vel
secreta satisfactione non possunt, sed graves causae,
graviores et acriores, et publicas curas requirunt.
Ut qui cum plurimorum destructione se perdidit, simili
modo cum plurimorum aedificatione se redimat. Homo
<nobr><sub></sub></nobr> enim ipse se decipit, si cum in medullis fervere sibi
sentiat morbum, per super ficiem corporis molle deducat
unguentum. Haec itaque principalia mala ingenti rugitu,
gemitu et fonte indigent lacrymarum, eique post
lacrymandum est cum propheta: <em>Rugiebam a gemitu
cordis mei; lavabo per singulas noctes lectum meum</em> <strong>(Ps.
VI)</strong>. Et iterum: <em>Ego autem cinerem sicut panem manducabam,
et potum meum cum fletu miscebam</em> <strong>(Ps. CI)</strong>.
Nemo despiciat hanc humilitatem. Summus rex erat,
qui ista dicebat; summus rex erat, qui ista faciebat.
Oportet itaque sicut supra mortuum conclamatum,
ita magnos supra exstinctam animam dare planctus:
et quomodo solet mater orba [<em>Forte,</em> orbata] super
amissione unici sui fracto pectore lamentari, ita convenit
<nobr><sub></sub></nobr> super unicam suam, sed cum spe reparationis
affligi. De qua unica sermo propheticus dicit: <em>Eripe
a framea animam meam, et de manu canis unicam
meam</em> <strong>(Ps. XXI, 21)</strong>. Quare <em>unicam</em> dixit? Sive quia
tamquam unica diligenda est, sive quia ipsa sola et singula
ante tribunal coeleste rationem, remotis omnibus
solatiis, redditura est; ita, inquam, necesse est super
hanc unicam criminum mucrone confossam, totum
pondus doloris effundi, si forte possit lacrymarum
vivificata fontibus calore fidei suscitari. Accendenda
est compunctio, corroborandae sunt preces futuri recordatione
judicii, misericordiarum operibus adjuvandae.
Audienda est prophetae sententia, sed audienda
obedientiae aure, dicentis: <em>Accipe,</em> inquit, <em>o rex, consilium
meum, et peccata tua eleemosynis redime</em> <strong>(Dan.
<nobr><sub></sub></nobr> IV, 24)</strong>. Exemplum etiam illius evangelici viri ita est
audiendum, quasi vere pro nostra redemptione conscriptum:
<em>Ecce dimidium bonorum meorum, Domine,
do pauperibus</em> <strong>(Luc. XIX, 8)</strong>. De quibus in Evangelio
audivimus Dominum ineffabili dignatione et charitate
dicentem: <em>Qui fecit uni ex minimis istis, mihi fecit</em>
<strong>(Matth. XXIV)</strong>. Quae verba eleemosynarum nobis effectus
coelesti auctoritate commendant. Sed forte quando
de eleemosynis loquimur, expavescit [<em>Forte,</em> expavescat]
augusta paupertas. Non ita, charissimi: meminerit
potius aera minuta divitum thesauris fuisse praelata.
Quia Deus noster non solum copia largitatis,
sed benevolentia pascitur largientis. Ego autem puto,
charissimi, quod ita Dominus noster pauperes in hoc
mundo esse permiserit, ut in pauperibus divitum fidem
<nobr><sub></sub></nobr> probaret; vel in pauperum misericordia divitibus
misereretur, ut abondantibus bonis operibus, haec
redemptionis suae occasio non deesset, ut benevolum
locupletem, etiam inopia aliena ditaret, et opulentior
quisque ingentia de egente lucra reciperet [<em>Forte,</em>
lucrari coeperit]: et mirilico summoque commercio,
dum inopi misericordia temporaria largitate confertur,
sibi aeternus thesaurus compensaretur. Dirigamus
actus nostros, et quidquid possumus, et quidquid
valemus, in exercitia bonae voluntatis, in studia justitiae
ac misericordiae conferamus. Curramus dum
lucem habemus, prius <em>quam nos tenebrae comprehendant</em>
<strong>(Joan. XII, 35)</strong>, quia jam in illo saeculo emendationi
ac redemptioni prospicere non licebit. Sicut
dicit sermo divinus: <em>Quoniam non est in morte qui
</em><nobr><sub></sub></nobr> <em>memor sit tui</em> <strong>(Ps. VI)</strong>. Sicut ergo ibi jam nulla timebitur
meritorum amissio, ita nulla tribuetur remissio
peccatorum. Nulla jam ibi exercendi boni operis
licentia concedetur. Numquid illic pascere aliquis
esurientem poterit, ubi edendi et bibendi necessitas
non etit, ubi cibo et potu nec impius inter inferni
flammas, nec pius inter paradisi delicias indigebit?
Numquid ibi algentem vestire continget, ubi omnino
tegendi corporis cura cessabit; ubi sub illo frigore,
de quo propheta dicit: <em>Ante faciem frigoris ejus quis
sustinebit</em> [Al. <em>subsistet</em> <strong>(Ps. CXLVII)</strong>]; ubi in perpetuum
nudus erit qui hic indumentum nuptiale perdiderit;
ubi malus maculosae conscientiae tenebris,
bonus vero pallio immortalitatis et beatitudinis vestietur;
<nobr><sub></sub></nobr> ubi indumenta merita erunt, sicut dicit [Dominus:]
<em>Tunc justi fulgebunt;</em> et iterum: <em>Sacerdotes
tui induantur justitiam</em> <strong>(Ps. CXXXI)</strong>; vel illud: <em>Astitit
regina a dextris tuis in vestitu deaurato</em> <strong>(Ps. XLIV)</strong>?
Ubi ergo pro sanctorum corporum tunica lux refulgebit
aeterna, ibi vestitus numquam ullis saeculis
exuendus convertetur in corpus, ibi indumentum
transibit in praemium, ibi angelica illa stola non jam
erit amictus, non jam erit habitus, sed natura. Numquid
ibi jam avarus aut tenax de abundantia sua
benefacere alteri poterit, ubi ne sibi quidem unam
guttam in medio stagni aestuantis voluntas inveniet?
Nihil enim secum de his quae propria habere se credidit,
portaturus est (sicut dixit propheta): <em>Non enim
cum morietur, accipiet omnia, neque simul descendet
</em><nobr><sub></sub></nobr> <em>cum eo gloria domus ejus</em> <strong>(Ps. XLVIII, 18)</strong>, auditurus
inter defessa supplicia: <em>Esurivi, et non dedistis mihi
manducare; sitivi, et non dedistis mihi bibere</em> <strong>(Matth.
XXV)</strong>. Intelligamus quid damnationis erit spoliasse
pauperem, quem summum crimen est non pavisse.
Huic ergo qui tenuem atque egenum sine ulla futuri
judicii consideratione nunc comprimit, huic, inquam
(sicut quidam dixit), <em>Adveniet tempus, cum optaverit a
se fuisse intactum pauperem, et non spoliatum quem
oderat;</em> et quam jam intolerabilis dolor erit, si inde
quisquam causas mortis incurrat, unde vitae gaudia
comparare potuisset? Noli ergo despicere inopem,
qui cum sibi pauper sit, facere te divitem potest: rapiamus
ergo de praesenti saeculo, ferventi devotione,
quod possumus. Cito transeunt dies nostri, utinam
<nobr><sub></sub></nobr> bene transeant! Rapiamus ergo quod possumus de
hoc saeculo, gratias agentes illi qui ita dispensavit
utramque vitam, ut laborum et agonum tempora cito
finirentur, honorum vero et praemiorum gaudia sine
fine durarent.</p> <h4><center>HOMILIA.
<em>De sancta Blandina Lugdunensi.</em> </center></h4> <center>HOMILIA.
<em>De sancta Blandina Lugdunensi.</em> </center> <p>Etiamsi martyribus regionis extraneae pia votorum
debita redderemus, propriis consulere utilitatibus
et commodis probaremur, nostros eos fides
faceret, et remotis quamlibet finibus, sperata nobis
patrocinia corrogarent. Studiorum siquidem sunt
hujusmodi suffragia, non locorum: proinde apud
domesticos Dei tantum intercessionis promereris,
quantum venerationis impenderis. Oportet itaque
<nobr><sub></sub></nobr> ut alienos potius nobis devotio religiosa conciliet,
quam forte proprios a nobis negligentia irreligiosi
teporis alienet. Agnoscamus, charissimi, circa Ecclesiam
nostram uberiorem divinorum munerum
largitatem; exsultant singularum urbium populi,
etsi unius saltem martyris reliquiis muniantur: ecce
nos populos martyrum possidemus. Gaudeat terra
nostra, nutrix coelestium militum, et tantarum parens
fecunda virtutum. Ecce profanus hostis nequaquam
ei tantum prodesse potuisset obsequio,
quantum profuit gladio. Nam sicut sacratissimi praesentis
diei manifestant festa, quantum contra eam
iniquitas abundavit, tantum in ea gratiae nunc et
benedictionis exuberat. Legimus in Bethleem ab
<nobr><sub></sub></nobr> Herode, dum Christum persequitur, millia felicium
exstincta esse puerorum, dicente propheta: <em>Rachel
plorans filios suos, et noluit consolari quia non
sunt</em> <strong>(Jer. XXXI, 15; Matth. II, 18)</strong>. Ita haec beata
parens, et triumphalium illustris patria bellatorum,
tantorum dives pignorum meritis, etsi ad monumentum
oculis inspicientium orbari visa est, nequaquam
tamen indiget consolari, nec plorat filios
suos: quia in videndis luctibus dum perderet, acquisivit.
Fiducialiter inter haec tecum, o Bethleem
terra Juda (quae Herodis immanitatem puerorum
exstinctione perpessa es; quae sub uno tempore
candidatam plebem imbellis infantiae Deo offerre
meruisti); digne, inquam, tecum, o Bethleem, Lugdunus
noster certaret, et super divinis circa utraque
<nobr><sub></sub></nobr> beneficiis velut collato tecum sermone contenderet,
ita dicens: O Bethleem, in martyrum nostrorum
titulis tu numero fortasse praecedas; ego merito
in tuis interfectio fui, confessio non fui; in meis
colluctatio passionis, in tuis sola fuit opportunitas
et occasio felicitatis; te exitus ditavit benedictione,
me virtus; tu in sanguine parvulorum potuisti videre
pereuntes, non potuisti exspectare certantes;
te coronavit innocentia morientium, me gloria
triumphantum; tui in praemium regni sine conscientia
pervenere martyrii, mei autem cruciatibus
afflicti, suppliciis explorati, saevis ignibus sacrificii
more decocti, quantas susceperunt in corpore poenas,
tantas in spiritu perceperunt coronas; ac sic
per tormentorum plagas et torquentium moras
<nobr><sub></sub></nobr> prius consecrati sunt quam perempti; tu obtulisti
annis parvulos, ego etiam meritis consummatos:
ego obtuli qui per tormenta sua vincerent, cum periclitari
in fide potuissent; tu obtulisti qui fructum
moriendi habere possent, periculum negandi timere
non possent; tu obtulisti infirmum populum, ne
Christum sacrilegus inveniret: ego obtuli robustum
numerum, cujus exemplo etiam sacrilegos in salvandis
persecutorum ministris Christus acquireret.
Postremo beata illa morte qua Herodes dum sacrum
puerum quaerit solum, tantum pueros immolavit;
triumphum tuum sexus unus, meum uterque
promeruit: mea pugna palmam de mundi principe
etiam in feminis reportavit. Chorus meus in pueris
innocentes tuos habere potuit, chorus tuus Blandinam
<nobr><sub></sub></nobr> meam habere non potuit. Praestitit inter ista
divina providentia, ut in tantis patriae sacrificiis
etiam pontifex non deesset. Rapitur ad impiam quaestionem
grandaevus et plenus dierum beatus Pater
noster Focinus Ecclesiae hujus antistes, et pro eruditionis,
ut credimus, merito gregi suo jungitur;
ac post Dominici corporis sacrificium, profanis tribunalibus
novam de se hostiam Christo oblaturus
infertur. Senilis infirmitas per injurias et afflictiones
furentium ministrorum ita celerem sortitur exitum,
ut eum intelligeres ad tempus illud soli martyrio
reservatum. Felix cui in ipso vitae limine constituto,
finem suum non tam naturae contigit debere
quam gloriae. Corroborantur hic piae mentes tanti
<nobr><sub></sub></nobr> parentis exemplo, et parata supplicia non tam excipiunt
quam invadunt. Diversa multimodae crudelitatis
ingenia, novosque cruciatus in semet sanctorum
pectora invicta consumunt, et intolerandum
pondus malorum contemnendo vincunt, et sentiendo
obtinent ut sentire non possint; subjiciuntur ignes,
sed ad hoc tamen valere cognoscuntur ut consecrent:
instigantur bestiae, sed ad praedam suam feritas
impasta miratur [<em>Al.</em> minatur]. Dilacerata vario
tormentorum genere membra sanctificant flammae
dum pascere nesciunt, honorant bestiae dum
saevire non norunt. Ubi sunt qui dicunt venerationem
sacris martyrum deferendam non esse corporibus?
Ecce cruentae feritatis immanitas quae religionis
non recipit sensum, defert venerationis obsequium;
<nobr><sub></sub></nobr> et quae discretionem rationis ignara non
recipit, ad malorum tamen damnationem, quid honoris
sanctis debeatur agnoscit; ac sic supplicii
ministerium vel instrumentum miro modo meritorum
efficitur testimonium; et dum pietati reverentiam
praestat, profert tacitam de impietate sententiam.
Cum ergo, charissimi, Ecclesia nostra tantis
fidei adornetur tropaeis, id elaborabat jus iniquitatis,
ut seipsam scelerum novitate superaret. Sacra
corpora funeris honore privantes ignibus dabant, et
post hominum mortem contra ipsam pugnabant humanitatem.
Et cum jam causa perisset furoris, finem
non imponebant crudelitati; sed tamen, vellent
nollent, beatitudinis eorum testes erant, quibus
etiam mortuis invidebant. Quomodo semper malitia
<nobr><sub></sub></nobr> cum stultitia conjuncta est? veneranda ossa in cineres
redigebant, quasi vero possent flammis merita
consumi, et virtutes cum cineribus concremari. Quam
confusa dementia! quibus coelum acquirebant, his
terram negabant. Nil ergo fecisti inaudita saevitia:
incassum te exstinguere eorum memoriam credidisti,
quorum gloriam propagasti. Dispergis sanctorum
pulverem fluentis Rhodani ne resurgat, sed
aquis resurrectio non consumitur, quae per gratiam
regenerationis etiam aquarum munere celebratur.
Adorandas reliquias Rhodano tradis: hoc facit vis
fluminis in corporis resolutione, quod temporis.
Quidquid itaque ex humana substantia avis rapuerit,
bestia devoraverit, unda sorbuerit, etiamsi tumulo
non clauditur, intra mundi gremium continetur.
<nobr><sub></sub></nobr> Neque enim reparatio hominis in ratione terrae, sed
in legis natura et in reparatoris virtute consistit.
Ipse enim veridico ore testatus est: <em>Ego sum resurrectio
et vita</em> <strong>(Joan. XI, 25)</strong>, qui vivit in saecula saeculorum.
Amen.</p> <h4><center>HOMILIA.
<em>De sanctis martyribus Ephipodio [Epiphodio,</em> Martyrol.
22 April.] <em>et Alexandro.</em> </center></h4> <center>HOMILIA.
<em>De sanctis martyribus Ephipodio [Epiphodio,</em> Martyrol.
22 April.] <em>et Alexandro.</em> </center> <p>Magnum quidem est publicis atque communibus
dare vota solemnitatibus, sed excellentior quaedam
festivitas judicanda est alumnis exsultare virtutibus.
Et ideo indigenarum martyrum cultus et honor specialium
patronorum sicut peculiare dat gaudium, ita
proprium requirit affectum. Etenim si peregrinas
<nobr><sub></sub></nobr> palmas extraneasque victorias et coronas ac transmarinos
triumphos tanta nos oportet sedulitate venerari
ut quod alienum est locis nostrum faciamus
officiis, et illud quod non includitur sepulcris, sit
commune suffragiis; quanto nos impensius convenit
in eorum celebritate fervere studio, excubare famulatu,
quibus multiplicem debet religio devotionem,
Ecclesia honorem, patria charitatem? Ut sicut eorum
per unius parentis gremium jure nascendi cognati
sumus, ita nobis erga eos pietatis et gratiae
privilegium vindicemus, atque ad eos fidei devotione
prius accedamus, ut quorum esse cives gratulamur
in terris, cum his municipatum <strong>[<b>πολίτωμα.</b> Phil.
III, 20. Vulgat. conversationem]</strong> habere mereamur in
coelis: duplicia itaque Ephipodii et Alexandri tropaea
<nobr><sub></sub></nobr> Ecclesiae nostrae fides interjecta bidui vel tridui
distinctione concelebrat, non adventitiis festa reliquiis,
sed intemeratis patrii sinus festa monumentis.
Plurimae autem populorum Ecclesiae etiam illa
sanctificatione contentae sunt, quam de angelicis
membris sacri amictus, vel duri catenarum nexus
contingendo rapuerint; ut quod fuit instrumentum
poenae, sit gloriae testimonium, et dolorum materia
transeat ad insigne meritorum; nos vero beatorum
illustre munus totum atque integrum possidemus; et
quod universo mundo possit sufficere, intra gremium
civitatis hujus specialiter conclusum tenemus,
et geminas palmas triumphi aemulas apostolici, Urbi
attollimus, atque habentes et nos Petrum Paulumque
nostrum, binos suffragatores cum sublimi illa
<nobr><sub></sub></nobr> sede certamus. Et quidem beati martyres, quorum
pretiosus pulvis per diversas usquequaque regiones
in populorum disseminatur salutem, plenum quocumque
loci cultum de honore Dei impensa sibi religione
suscipiunt, et quanto celebratum fuerit fide
ditiori, tanto erit eis gratia celebritatis acceptior.
Sed absque dubio multo eis gratius, multo jucundius
est, si eos ibi potissimum fervor excolat pietatis,
ubi super eos furor incubuit passionis; si illic eis
supplicationum sacrificia deferantur, ubi in Dei sacrificium
procubuerunt; si illic eis vota fundat praedicanda
posteritas, ubi innocentem sanguinem feralis
profudit immanitas; si denique eos ille Christiani
nominis inimicus ubi credidit interemptos, illic
videat consecratos. Dulcius, inquam, eis probatur
<nobr><sub></sub></nobr> obsequium, si ibi eos laudum concelebret benedictio,
ubi super eos tribulationum desaevit magnitudo; si
inde invocentur ad suffragium, unde primo resurrectionis
signo evocabuntur ad praemium. Quae cum
ita sint, charissimi, ad tenendam fidem, ad excolendam
religionem, non nobis aliqua de longinquo sunt
exspectanda documenta, paternis instruimur magisteriis,
ac domesticis admonemur exemplis. Num
[<em>Al.</em> Nonne] nobis ad cor nostrum clamat cognati
viva vox sanguinis? Discite, inquit, ex nobis fidem
quaerendo acquirere, vivendo excolere, moriendo
servare; discite plus peccatum timere quam gladium,
discite propter vitam magis justitiam amare quam
vitam, fidemque et timorem Dei. Quem nos in media
<nobr><sub></sub></nobr> belli tribulatione servavimus, observate ne vos in
pace vel pacis securitate perdatis. Cavete ne anchoram
spei ac religionis quam nos custodivimus in fluctu,
vos amittatis in portu. Cavete ne vitam bonam,
si quando afflictionibus subditam videritis, miseram
judicetis. Cavete ne in arena mundi, in qua ad subeundos
agones missi sumus, aliquam felicitatem
exspectandam putetis. Beatitudo parari hic potest,
non potest acquiri. Non hic quaeras quod hic nullus
sanctorum consummatus [<em>Al.</em> consummato] labore,
nullus confessor obtinuit; non hic quaeras quod hic
nec Christus invenit. Si mundus pacem haberet,
gloriam martyres non haberent; si examinatio non
praecederet, tribulationis periret occasio. Hi ergo
sunt, dilectissimi fratres, qui transierunt per magnas
<nobr><sub></sub></nobr> tribulationes, qui laverunt stolas suas, et candidas
eas fecerunt in sanguine Agni <strong>(Apoc. VII, 14)</strong>.
Hi sunt commilitones illorum qui, secundum Apostolum,
<em>lapidati sunt, secti sunt, et tentati sunt, in
occisione gladii mortui sunt; egentes, angustiati, afflicti,
quibus dignus non erat mundus</em> <strong>(Hebr. XI, 37)</strong>. Sed
inter haec fortasse, charissimi, quando boni et sancti
tanta hic mala patiuntur, aliquis intra se cogitet et
dicat: Certum est rerum Dominum non respicere
quae nostra sunt, negligere humana, non curare terrena.
O quicumque ille es, quomodo respicis sanctorum
labores, cur non respicis remunerationes?
Ecce per totum mundum, in sanctis apostolis atque
martyribus felicitati adversitas viam fecit, saluti
perditio militavit, et ostium dum vitae claudit, gloriae
<nobr><sub></sub></nobr> patefecit; et in Deum fiduciam collocantibus dum
terram invidet [<em>Al.</em> despicit], coelum paravit. Hoc
ergo in exemplum patientiae humano generi providentia
divina proposuit. Quae cum ita sint, falso miser
putatur qui in virtute non laeditur. Nemo ergo in
Christiano ac fideli paupertatem et afflictionem laboris
et injustitias tribulationis, infelicitatem ac miseriam
vocet. Et haec quando bonis accidunt, non
incommoda aerumnarum, sed exercitia esse noverimus
virtutum. Quando cultor Dei adversis laborare
permittitur, non deseritur, sed probatur; et ideo
dicit sermo divinus: <em>Beatus qui suffert tentationem;
quoniam cum probatus fuerit, accipiet coronam vitae,
quam repromisit Deus diligentibus se</em> <strong>(Jacob. I)</strong>. In
hoc itaque mundo praevalente malitia, iniquitate dominante,
<nobr><sub></sub></nobr> pauper affligitur, dives multiplicatur: an
tu hunc potentem vocas, qui in mortem suam fortis
est, cui praesentium fallax umbra proventuum, aeternorum
congregat causas malorum? Quis beatam
dixerit validam in jugulum suum dexteram? Quis
probabiliter laudat velocem ad ardua praecipitia festinantem?
Quis ejus miretur ascensum, quem de
summo prospicit esse casurum? Perinde est, si aliquem
miraris impia et iniqua per opes et divitias
operantem, ac si quempiam videas inaurato atque
gemmato sibi poculo venena miscentem: an tu illum
felicem vocas qui infidelis, obscenus, cupidus, et
cruentus, pro eo quod vias Domini aspernatur, per
suas ire permittitur, dexterae angustiis offensus, et
<nobr><sub></sub></nobr> sinistrae latitudine delectatus, flagitiis involvitur, sceleribus
inficitur, spoliis contaminatur, et inter haec
se beatissimum putat, ex hoc quoque infelicior,
quod se non intelligit infelicem. Quid his faciat medicina
coelestium mandatorum, quae non sanat nisi volentes?
Pigri itaque ad curam salutis, alacres ad
militiam mortis et captivitatis, ut dictum est, <em>exsultant
in rebus pessimis</em> <strong>(Prov. II, 14)</strong>, et de sui perditione
laetantur; similes illis qui forte sumentes exitiabiles
herbarum succos, cum risu perire dicuntur.
Sed inter haec aliquis secum cogitat, et dicit [<em>Al.</em> dicat]:
Deus potentiae, Deus habitans in arce justitiae,
aut peccata si non damnat, ignorat, aut favet peccatis
si damnare dissimulat. Primum scire illum universa
non dubium est, qui intrat et implet et excedit
<nobr><sub></sub></nobr> universa, cujus oculis exposita et nuda sunt omnia,
de quo dicitur: <em>Quoniam mul a sapientia Dei, et fortis
potentia,</em> videns omnes sine intermissione. Scire
itaque illum omnia, et proximum esse, non dubium
est, qui te orantem in cubiculum conscientiae praecepit
intrare; qui audit in cogitatione, et audit in
corde: damnare vero illum delicta ac scelera, evidenter
prophetarum monita, apostolorum magisteria,
evangelistarum testantur oracula. Inter haec dum
proponit triste supplicium, dum ignem minatur
aeternum, hic dat sententiam, sed illic reservat ad
poenam. Hic vibrat gladium, illuc importabit exitium.
Cur, inquit, non statim peccantem reum punit? Quis
hunc ferre possit mentis errorem? de patientia Dei
queritur, qui indulgentiam non meretur; non esset
<nobr><sub></sub></nobr> justitia perfecta damnantis, nisi clementia praecederet
arguentis, Deus nobis per omnem seriem Scripturarum
patientiam benignus insinuat; et quod
Dominus praedicat in servo, quomodo servus reprehendit
in Domino? Nonne videmus interdum etiam
humanarum legum administratores, non minus moderatione
quam districtione praedicandos, multis
praejudiciis edictisque reperitis deposita praevenire
judicia? Jam culpa convincitur, et adhuc ira differtur.
Sic praetendunt in severitate motum, ut non negligant
in dissimulatione consilium. Ita et Dominus
noster haec quae gerantur in terris, non negligenter
ignorat, sed patienter exspectat. Opera et voluntates
hominum explorat ante, sic judicat, pensat, in conversatione
[vel conversione] meritum, temperat in
<nobr><sub></sub></nobr> dilatione judicium. Sensim ordinat humanas per moras
temporum, dispensator aeternitatum. Hic minatur
ictum, illic completurus interitum. Quod si Deus
humana nesciret, quis beatis martyribus instanti administratione
belli esset adjutor? aut quomodo <em>in
conspectu Dei sanctorum pretiosa mors esset</em> <strong>(Ps. CXV,
13)</strong>? Aut unde <em>salus justorum a Domino,</em> nisi protectionem
in tempore tribulationis acciperent? Quae
omnia pro religione atque justitia fidei bella praeliantibus,
praesentiam Domini exspectantis et protegentis
ostendit. Unde nos quoque auxiliatorem filium,
ac martyrum protectorem fiducialiter exoremus,
ut nostras quoque manus ad certamen spiritale
corroboret contra hostem illum, qui si horrescitur,
<nobr><sub></sub></nobr> repellendus est; si nescitur, ingressurus est. Multum
autem roboris amittit, si manifestus fit conscientiis,
qui solis vincit insidiis. Dimicaverunt patres nostri
contra asperrimos dolores; nos e contrario dimicemus
contra mollissimas voluptates: vicerunt illi tormenta
flammarum; nos vincamus ignea tela vitiorum.
Illi calcato diabolo retulerunt spolia de morte;
nos caveamus ne Christum spoliemus in paupere. Illi
per virtutem fidei expensi sunt in hostiam Dei; nos
observemus ne quis nostrum per vulnus peccati, victima
efficiatur inimici. Illi mortui sunt in poena exterioribus
in membris, et nos habemus quod occidamus
in nobis. Ac sic illustrium bellatorum pugnas,
privata cum passionibus nostris congressione meditemur.
Nam quia esse novimus sine persecutore bellum,
potest dare Deus et sine cruore martyrium.</p> <h4><center>FRAGMENTUM HOMILIAE
<em>A Mamerto Claudiano allatae lib.</em> II <em>de Statu animae
cap.</em> 9. </center></h4> <center>FRAGMENTUM HOMILIAE
<em>A Mamerto Claudiano allatae lib.</em> II <em>de Statu animae
cap.</em> 9. </center> <p>Quaerere quidam solent quomodo in Christo misceri
potuit homo et Deus. Quaerunt et rationem
hujus mysterii quod semel factum est, cum ipsi reddere
rationem nequaquam possint ejus rei quae fit
semper, quomodo societur anima corpori, ut fiat
homo. Ergo quomodo corporea res incorporeaque
conjungitur, et corpori anima miscetur ut homo efficiatur:
ita homo conjunctus est Deo, et factus est
Christus; et tamen ut fieret Christus, duo illa incorporea,
id est anima et Deus, facilius conjungi
permiscerique potuerunt quam miscetur una incorporea
aliaque corporea, id est anima et corpus, ut
persona hominis existat.</p>