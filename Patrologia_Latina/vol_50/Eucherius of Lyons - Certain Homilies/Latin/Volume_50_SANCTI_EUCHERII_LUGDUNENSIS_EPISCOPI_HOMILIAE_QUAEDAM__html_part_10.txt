HOMILIA IX.
Ad monachos.  HOMILIA IX.
Ad monachos.  Videte vocationem vestram, fratres charissimi (I
Cor. I, 26). Venire ad eremum summa perfectio est;
non perfecte in eremo vivere, summa damnatio est.
Quid prodest, si in loco quies teneatur, et inquietudo
in corde versetur? Si in habitatione silentium sit, et
in habitatoribus vitiorum tumultus, et colluctatio
passionum? Si exteriora nostra serenitas teneat, et
 interiora tempestas? Solemus annos nostros, et temporum
spatia, quibus nunc vivimus, supputare.
Non te fallat, quicumque ille es, numerus dierum
quos hic relicto corporaliter saeculo consumpsisti.
Illum tantum diem vixisse te computa, in quo voluntates
proprias abnegasti, in quo malis desideriis restitisti.
Quem sine ulla regulae transgressione duxisti,
illum diem vixisse te computa; quem non malitia,
non invidia, non superbia commaculavit; quem
non mendacii, non perjurii culpa respersit; qui peccato
non cessit, qui diabolo repugnavit. Illum diem
vixisse te computa, qui paritatis et sanctae meditationis
habuit lucem, quem non conversatio tenebrosa
mutavit in noctem. Illum, inquam, diem applica ad
vitam tuam, cujus usus pervenit ad animam tuam.
 Solemus etiam nobis de corporalium jejuniorum ac
visibilium vigiliarum assiduitate blandiri, qui post
vigilias ac de ipsis forte vigiliis ad obtrectationis,
ad verbositatis, ad murmurationis malum egredimur.
 qui se de choro  psallentium ad
commessationes inhonestas, bibitionesque furtivas,
non solum damnabili transgressione, sed etiam abominabili
vilitate subducit, multo esset levius, si sobrietate
dominante dormiret. Qui jejunans oneratum
et praegravatum pectus iracundiae, et indignationis
distentione circumfert; qui a vino abstinet, et in
sensibus suis amara discordiae ebrietate turbatur;
qui, inquam, in exteriore salutifera poculorum parcitate
se macerat, et interior cor ejus mortiferum
 virus odiorum visceribus
 infectis  eructat, nonne in
se propheticas voces dirigi jam etiam in praesenti
vita praedamnatus intelligit: Non tale jejunium elegi,
dicit Dominus (Isai. LVIII, 5); vel illud: Ex vinea
enim Sodomorum, vinea eorum, et vites eorum ex Gomorrha.
Uva eorum, uva fellis, et botrus amaritudinis
in ipsis (Deut. III, 2)? Ita autem interdum diabolus
cum adverterit animam fide vacuam, et Dei timore
nudatam, ita diversis passionibus inebriat mentem,
ut quando aut maledicimus, aut irascimur, aut obtrectamus,
quando haec agimus, aliis nos nocere credamus.
Sed non ita est. Nam uniuscujusque vitii
malum in suum recurrit auctorem, sicut dicit sermo
divinus: Fili, si malus fueris, solus hauries mala
 (Prov. IX, 12); suam linguam maliloquus maculat,
suum cor obtrectator exulcerat, suae mentis lumen
iracundus obcaecat, suam invidus animam velut quadam
rubigine pestifero livore corrumpit, et sicut
exulceratis parentibus nascuntur viperae, sicut, inquam,
nasci viperei fetus disruptis matrum visceribus
asseruntur; ita humana praecordia ipsis primitus
quas conceperint passionibus dilacerantur. Illa, inquam,
praecordia, de quibus vitiorum generatio serpentina
profertur, ipsa primitus monstruosa partus
 fecunditate violantur. De tali partu dicit
sermo divinus: Ecce parturit injustitiam, concepit dolorem,
et peperit iniquitatem. Convertetur dolor ejus
in caput ejus, et in verticem ipsius iniquitas ejus descendet
(Ps. VII). His itaque auditis, nostrae ut oportet
 circa vos ferventis charitatis animus pro aliquorum
negligentiis longo cruciabatur dolore.  et aliquibus exonerati pectoris aestibus
praecipimus, admonemus, atque etiam vos pro
vobis (si tamen affectum praecipientis audire non
dedignemini) obsecramus, ut de reliquo corrigamus
mores, negligentias emendemus, ne huc postmodum
non cum linguae ac sermonis virga, sed cum his verberibus
quae obdurata  deposcunt
corda, veniamus. Elaborate potius deinceps ut intervos
 contentione laudabili ac meliore tandem
aemulatione certetis. Sit unusquisque vestrum
 in opere Dei promptior, in oratione
 ferventior, in lectione
sollicitior, in castitate sit purior, in sobrietate parcior,
 in lacrymarum largitate profusior, in corpore
honestior, in corde sincerior;  in ira mitior,
in mansuetudine moderatior, in risu rarior, in
compunctione ferventior, in gravitate fundatior, in
charitate jucundior. Et ideo ipsi nosmetipsos castigemus,
quotidie ipsi nobiscum rationem de quotidiana
conversatione faciamus. Alloquatur se in secretis
cordis unaquaeque anima et dicat: Videamus
si hunc diem sine peccato, sine invidia, sine obtrectatione
ac murmuratione transegi. Videamus si hodie
aliquid quod ad profectum meum, quod ad aedificationem
aliorum pertineret, operatus sum. Puto
quod hodie illum incipientem destruxi; hodie seniori
meo inobediens fui, mentitus sum, pejuravi , ira vel gula victus sum; plus hodie risi;
 plus cibo ac potui, plus otio ac somno quam quem
decebat indulsi; minus legi, minus oravi quam debui.
Quis mihi reddet hunc diem, quem fabulis in
vanis perdidi? Ac sic, fratres, de omnibus negligentiis
nostris compungamur in cubilibus (Ps. IV), id
est, in cordibus nostris: si ita egeritis, nos quidem
de profectu vestro laetabimur ,
sed vos de acquisita salute gaudebitis, nos vobis pro
salutis vestrae acquisitione subdetis. Donet autem
illius pietas, ut ita de sermone nostro proficiatis, ut
nos vicissim vestris meritis adjuvetis, nobisque in
praesenti  ornamentum sitis, et in futura  praesidium.