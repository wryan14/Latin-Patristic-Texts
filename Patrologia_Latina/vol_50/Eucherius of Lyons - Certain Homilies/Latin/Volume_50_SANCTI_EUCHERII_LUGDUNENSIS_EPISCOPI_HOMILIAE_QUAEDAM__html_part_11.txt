HOMILIA X.
Ad monachos.  HOMILIA X.
Ad monachos.  Ait quodam loco sermo divinus: In diebus solemnitatum
vestrarum affligite animas vestras (Lev. XVI,
29; XXIII, 27). Quare hoc dixit? Quia jejunia et vigiliae
et sanctae afflictiones humilia 
corpora macerant, sed maculata corda purificant.
Membris subtrahunt fortitudinem, sed conscientiis
addunt nitorem; nihilominus enim de contritione redimuntur
crimina voluptatum. Per durae crucis exercitia
deceptae dudum carnis gaudia puniuntur. Ac sic
mortificatione praesenti futurae mortis sententia
praevenitur; et dum culpae auctor humiliatur, culpa consumitur:
dumque exterior  afflictio
voluntariae districtionis infertur, tremendi judicii
 offensa sedatur; et ingentia debita labor solvit exiguus,
quae vix consumpturus erat ardor aeternus.
Tractantes ergo causam salutis nostrae, faciamus intra
nos quod circa nos medici solent. Si laesura aliqua
vel querela in prima corporis cute sentitur, curatio
medicamenti blandioris apponitur. Si vero in ossibus
vulnus ab conditum, aut in viscerum profunda demersum
est, austeriorem ac violentiorem poscit vis
occulta medicinam, ut ulceris magnitudo aut exustione
supercuretur, et dolor dolore pellatur. Similis
ratio in aegritudine interioris hominis adhibenda est:
si levia sunt fortasse delicta, verbi gratia, si homo vel
in sermone, vel in aliqua reprehensibili voluntate,
si oculo peccavit, aut corde; verborum et cogitationum
maculae quotidiana oratione curandae, et privata
 compunctione tergendae sunt. Si vero quisque conscientiam
suam intus interrogans, facinus aliquod
capitale commisit, aut si fidem suam falso testimonio
expugnavit ac prodidit, ac sacrum veritatis nomen
perjurii temeritate violavit, si velum baptismi vel tunicam,
tunc etiam  et speciosam virginitatis
holosericam coeno commaculati pudoris infecit,
si in semetipso novum hominem hece hominis
occidit, si per augures, et divinos atque incantatores
captivum se diabolo tradidit; haec atque hujusmodi
commissa expiari penitus communi et mediocri, vel
secreta satisfactione non possunt, sed graves causae,
graviores et acriores, et publicas curas requirunt.
Ut qui cum plurimorum destructione se perdidit, simili
modo cum plurimorum aedificatione se redimat. Homo
 enim ipse se decipit, si cum in medullis fervere sibi
sentiat morbum, per super ficiem corporis molle deducat
unguentum. Haec itaque principalia mala ingenti rugitu,
gemitu et fonte indigent lacrymarum, eique post
lacrymandum est cum propheta: Rugiebam a gemitu
cordis mei; lavabo per singulas noctes lectum meum (Ps.
VI). Et iterum: Ego autem cinerem sicut panem manducabam,
et potum meum cum fletu miscebam (Ps. CI).
Nemo despiciat hanc humilitatem. Summus rex erat,
qui ista dicebat; summus rex erat, qui ista faciebat.
Oportet itaque sicut supra mortuum conclamatum,
ita magnos supra exstinctam animam dare planctus:
et quomodo solet mater orba  super
amissione unici sui fracto pectore lamentari, ita convenit
 super unicam suam, sed cum spe reparationis
affligi. De qua unica sermo propheticus dicit: Eripe
a framea animam meam, et de manu canis unicam
meam (Ps. XXI, 21). Quare unicam dixit? Sive quia
tamquam unica diligenda est, sive quia ipsa sola et singula
ante tribunal coeleste rationem, remotis omnibus
solatiis, redditura est; ita, inquam, necesse est super
hanc unicam criminum mucrone confossam, totum
pondus doloris effundi, si forte possit lacrymarum
vivificata fontibus calore fidei suscitari. Accendenda
est compunctio, corroborandae sunt preces futuri recordatione
judicii, misericordiarum operibus adjuvandae.
Audienda est prophetae sententia, sed audienda
obedientiae aure, dicentis: Accipe, inquit, o rex, consilium
meum, et peccata tua eleemosynis redime (Dan.
 IV, 24). Exemplum etiam illius evangelici viri ita est
audiendum, quasi vere pro nostra redemptione conscriptum:
Ecce dimidium bonorum meorum, Domine,
do pauperibus (Luc. XIX, 8). De quibus in Evangelio
audivimus Dominum ineffabili dignatione et charitate
dicentem: Qui fecit uni ex minimis istis, mihi fecit
(Matth. XXIV). Quae verba eleemosynarum nobis effectus
coelesti auctoritate commendant. Sed forte quando
de eleemosynis loquimur, expavescit 
augusta paupertas. Non ita, charissimi: meminerit
potius aera minuta divitum thesauris fuisse praelata.
Quia Deus noster non solum copia largitatis,
sed benevolentia pascitur largientis. Ego autem puto,
charissimi, quod ita Dominus noster pauperes in hoc
mundo esse permiserit, ut in pauperibus divitum fidem
 probaret; vel in pauperum misericordia divitibus
misereretur, ut abondantibus bonis operibus, haec
redemptionis suae occasio non deesset, ut benevolum
locupletem, etiam inopia aliena ditaret, et opulentior
quisque ingentia de egente lucra reciperet : et mirilico summoque commercio,
dum inopi misericordia temporaria largitate confertur,
sibi aeternus thesaurus compensaretur. Dirigamus
actus nostros, et quidquid possumus, et quidquid
valemus, in exercitia bonae voluntatis, in studia justitiae
ac misericordiae conferamus. Curramus dum
lucem habemus, prius quam nos tenebrae comprehendant
(Joan. XII, 35), quia jam in illo saeculo emendationi
ac redemptioni prospicere non licebit. Sicut
dicit sermo divinus: Quoniam non est in morte qui
 memor sit tui (Ps. VI). Sicut ergo ibi jam nulla timebitur
meritorum amissio, ita nulla tribuetur remissio
peccatorum. Nulla jam ibi exercendi boni operis
licentia concedetur. Numquid illic pascere aliquis
esurientem poterit, ubi edendi et bibendi necessitas
non etit, ubi cibo et potu nec impius inter inferni
flammas, nec pius inter paradisi delicias indigebit?
Numquid ibi algentem vestire continget, ubi omnino
tegendi corporis cura cessabit; ubi sub illo frigore,
de quo propheta dicit: Ante faciem frigoris ejus quis
sustinebit ; ubi in perpetuum
nudus erit qui hic indumentum nuptiale perdiderit;
ubi malus maculosae conscientiae tenebris,
bonus vero pallio immortalitatis et beatitudinis vestietur;
 ubi indumenta merita erunt, sicut dicit 
Tunc justi fulgebunt; et iterum: Sacerdotes
tui induantur justitiam (Ps. CXXXI); vel illud: Astitit
regina a dextris tuis in vestitu deaurato (Ps. XLIV)?
Ubi ergo pro sanctorum corporum tunica lux refulgebit
aeterna, ibi vestitus numquam ullis saeculis
exuendus convertetur in corpus, ibi indumentum
transibit in praemium, ibi angelica illa stola non jam
erit amictus, non jam erit habitus, sed natura. Numquid
ibi jam avarus aut tenax de abundantia sua
benefacere alteri poterit, ubi ne sibi quidem unam
guttam in medio stagni aestuantis voluntas inveniet?
Nihil enim secum de his quae propria habere se credidit,
portaturus est (sicut dixit propheta): Non enim
cum morietur, accipiet omnia, neque simul descendet
 cum eo gloria domus ejus (Ps. XLVIII, 18), auditurus
inter defessa supplicia: Esurivi, et non dedistis mihi
manducare; sitivi, et non dedistis mihi bibere (Matth.
XXV). Intelligamus quid damnationis erit spoliasse
pauperem, quem summum crimen est non pavisse.
Huic ergo qui tenuem atque egenum sine ulla futuri
judicii consideratione nunc comprimit, huic, inquam
(sicut quidam dixit), Adveniet tempus, cum optaverit a
se fuisse intactum pauperem, et non spoliatum quem
oderat; et quam jam intolerabilis dolor erit, si inde
quisquam causas mortis incurrat, unde vitae gaudia
comparare potuisset? Noli ergo despicere inopem,
qui cum sibi pauper sit, facere te divitem potest: rapiamus
ergo de praesenti saeculo, ferventi devotione,
quod possumus. Cito transeunt dies nostri, utinam
 bene transeant! Rapiamus ergo quod possumus de
hoc saeculo, gratias agentes illi qui ita dispensavit
utramque vitam, ut laborum et agonum tempora cito
finirentur, honorum vero et praemiorum gaudia sine
fine durarent.