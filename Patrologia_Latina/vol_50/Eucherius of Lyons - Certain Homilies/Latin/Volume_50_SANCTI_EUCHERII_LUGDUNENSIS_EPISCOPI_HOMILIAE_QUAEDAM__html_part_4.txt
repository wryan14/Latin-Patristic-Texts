HOMILIA III.
Ad monachos.  HOMILIA III.
Ad monachos.  Instruit nos atque hortatur sermo divinus, qualiter
nos accingere debeamus ad inquirenda promissa
sua, et obtinenda illa bona quae nec visu capi, nec
auditu percipi, nec cogitatu comprehendi possunt.
Petite, inquit, et accipietis, quaerite et invenietis, pulsate
et aperietur vobis (Luc. XI, 9); id est, ut petamus
 orando, quaeramus laborando; pulsemus desiderando,
pulsemus proficiendo, pulsemus perseverando;
et in spem coelestium promissorum tanto incitemur
studio, tantoque inardescamus affectu, ut cum praemiorum
dignitate desideriorum magnitudo concordet.
Non vult Deus noster bona sua nimia inveniendi
facilitate vilescere; pretiosa et concupiscibilis merces
cupidum amatorem et avidum negotiatorem requirit. Ergo ille tantorum munerum repromissor non
vult in opere suo tepidum, despicit fastidiosum, recusat
coactum, respuit indevotum. Lentum enim et
parum gratum quaerere gratiam divini muneris, maxima
est injuria remuneratoris. Ergo totis licet et
 animae et corporis laboribus desudemus, totis licet
obedientiae viribus exerceamur, nihil tamen condignum
merito pro coelestibus bonis compensare et
offerre valebimus. Non valent vitae praesentis obsequia
aeternae vitae gaudiis compensari. Lassescant
licet membra vigiliis, pallescant licet ora jejuniis,
non erunt tamen condignae passiones hujus temporis
ad futuram gloriam quae revelabitur in nobis (Rom.
VIII, 18). Pulsemus ergo, charissimi, in quantum
possumus, quia non possumus quantum debemus.
Futura beatitudo acquiri potest, aestimari non potest.
Nisi enim cum aviditate, nisi cum bona voluntate,
cum laetitia Dei opera egerimus, Deo nos perire noverimus.
Putamus, charissimi, quod digne quaerat
illa anima, et ita pulset ut ei aperiatur, quae ad leve
 praeceptum senioris respondere praesumit, et dicere:
Numquid servi vestri sumus? Jam feci vicem meam,
et ille faciat suam quomodo hoc dicit, cui praeceptum
est, Nolite quaerere quae vestra sunt? Et iterum:
Non quae sua sunt singuli considerantes (Phil. II, 4);
a quo non hoc solum expetitur, ut mercedem suam
impleat, sed ut alienas invadat, praeoccupet, rapiat.
Putamus, inquam, quod ita petat ut accipiat, ita
quaerat ut inveniat, ita pulset ut aperiatur ei, qui
pro aliqua negligentia correptus, et pro disciplinae
ordine castigatus, non se ad emendationem, non
ad satisfactionem confert, sed magis ad illam proterviam,
ut dicat, desero atque discedo, hoc ego
ferre non patior, ingenuus homo sum. Jam primum
qui ante praepositum vel abbatem ingenuum esse se
 jactitat, puto quod adhuc emptum se esse nesciat.
Qui Christianae militiae mancipatus, dicere se praesumit
ingenuum, pene est ut neget se Christi sanguine
comparatum. Quid est aliud, liber sum, quam ipsi
Domino clamare, nihil debeo? De talibus dicebat
Apostolus: Cum enim servi essetis inobedientiae, liberi
fuistis justitiae (Rom. VI, 20). Non bene ingenuus
approbatur, qui vitiorum servitute deprimitur. Clamat
autem in contumelia disciplinae, in peccato animae
suae: Malo discedere quam emendare, quam
satisfacere, quam implere quod praecipis. Quid est
hoc aliud quam jugum Christi a se rebelli cervice
discutere? Isti tales nesciunt quid noverunt, obliti
sunt propter quid huc venerunt. Isti tales non bene
petunt, sed male vitiis appetuntur. Non fide pulsant,
 sed infidelitate pulsantur. Quid prodest quod discedis,
qui undique astrictus es vinculis passionum,
quem hinc atque inde circumvallant vitia tua? Quid,
inquam, prodest quod discedis, qui quocumque locorum
vadis, te tecum portas? Merito discederes,
si quoquam te fugere posses. Digne aliquis discessit,
si illo ire possit, ubi illum diabolus invenire non
possit. Nemo se fallat, non fugiat adversarium de
loco ad locum, sed de vitio ad virtutem, de passione
ad emendationem. Nam si eum taliter fugias, sequetur
te. Emenda te, et fugiet a te, sicut ait Apostolus:
Resistite diabolo, et fugiet a vobis (Jacob. IV, 7). Non
obedire autem et velle discedere, hoc est, dupliciter
diaboli voluntatem facere: hoc est, voluntarie sibi
 etiam in praesenti damnationem inferre. Illis ipsis
qui gravius apud nos delinquunt, nullam tristiorem,
nullam acerbiorem possumus invenire sententiam,
quam ut a corpore congregationis abscissi, sine pace
discedant. Et nonne amentiae genus est, ut hoc
quisque pro remedio expetat, quod etiam a praeposito
 nisi pro summo crimine non possit inferri?
Intelligamus ergo, charissimi, istas indignitates
et contradictiones inimico operante et disponente
provenire. Ille enim quia non potest aliquem absolute
de loco salutis excutere, immittit primum occasiones
et causas, immittit inobedientiae passionem,
quam semper socia infidelitas comitatur. Quae cum
captivam illaqueaverit mentem, statim intoleranda
atque impossibilia facit etiam illa quae parva ac levia
 sunt. Et sane dubium non est quod vires inobedientibus
divinitus subtrahuntur, sicut et ille qui
non habebat in se necessariam fidei devotionem,
etiam quod habebat auferebatur ab eo, ita inobedientia
obdurat animum quem semel ceperit, ut ad
suscipienda praecepta nec auctoritate, nec ratione
flectatur. Sed quod pessimum est, sibi soli credat,
et pro omni ratione intentiones suas sequatur, et
hoc solum rectum putet, quod obdurato corde conceperit,
similis ei effectus de quo divinus sermo pronuntiat:
Itinera insipientium recta in conspectu eorum
(Prov. XVI, 25); et iterum: Sunt viae quae rectae
esse videntur hominibus, novissima autem eorum venient
in profundum inferi (Prov. XIV, 12). Postremo
eveniet ejusmodi animabus, quod domui quae supra
 arenam aedificata est (Matth. VII, 26). Haec enim parabola
maxime ad inobedientes respicit. Sic enim
legimus: Omnis qui audit verba haec, et non facit ea,
similabitur viro stulto, qui aedificavit domum suam
supra arenam: venerunt flumina, et reliqua (Ibid.);
id est, cum influxerint stillicidia passionum, cum
advenerint flumina torrentis atque impetus tribulationum,
ex multitudine negligentiarum, cum flaverint
venti, illi utique qui in aere isto volitant, parati
ad Christi aream ventilandam, sicubi inveniant paleas,
quas ad ludibrium suum rapiant atque dispergant,
tunc irruent in domum illam, quae sine obedientiae
fundamento aedificata est, et fiet ruina illius
magna. Sed forsitan dicat aliquis: Numquid statim
de hoc loco discedere, ruina dicenda est? Dico,
 charissimi, non grandis spes est, si in navi est in
fluctibus constituta, licet ipsa non pereat, tamen
jacturam maximam de onere ac de mercibus suis
faciat, et ipsa ad portum vacua atque inanis perveniat;
sic non grande gaudium est, si saeculi aliquis
ad fluctus revertens nomen atque habitum professionis
suae custodire videatur, anima vero ejus negligentiis
tabescat ac defluat; et quid gravius quam
ut subito tamquam ales repentinus eradiceris de
loco ad quem te Dominus tuus vocaverat, in quo te
primum illuminaverat, in quem te post mala saeculi
quasi ad portum de gravi tempestate induxerat?
Oblivisci subito fraternitatis, societatis et consolationis;
oblivisci loci illius in quo primum pristinum
 habitum et nomen saeculare exueras? Aves ipsae diligunt
nidos suos, amant ferae loca in quibus nutritae
sunt, amant cubilia et pascua; et quamlibet naturali
libertate passivis perversa rapiantur incursibus,
saepius tamen ad chara sibi loca quodam cibi desiderio
revertuntur; et tu intellectu praeditus, ratione
munitus, ita interdum sensu alienus efficeris, ut praeferas
Dei beneficiis voluntates vel intentiones tuas,
et sequaris proprias cogitationes, quae quamlibet ad
duros labores, quamlibet ad salutis naufragia atque
animae detrimenta te rapiant, totum tamen hoc prae
nimia cordis indignitate non sentis. Hoc ait sermo
divinus: Tempore enim discessionis multa promittit
inimicus; persuadet sibi se illic quo tendit majorem
profectum, multam gratiam atque rerum omnium
 abundantiam reperturum, ac se tamquam angelum
suscipiendum. Et post haec quando anxietate
repletus, et pace nudatus, memor quomodo
profectus sui studium, et sacrum ovile reliquerit,
tunc animadvertit, et quasi sedata temporis sui tempestate,
tunc videt quid mali de se gesserit, tunc
recognoscit quid periculi incurrit, cum de loco ad
quem cum gaudio venerat, sine pace et cum scandalo
discessit. Tunc se sera poenitentia super ruinas
suas poenitet ac deflet. Sicut quaedam aves quae prae
dolore super eos quos occiderint flere dicuntur; et
haec omnia animae detrimenta ex inobedientiae malo
eveniunt: obedientes autem et humiles animae multas
tribulationes, atque omnes labores prosternunt,
atque in compendium mittunt. Sciendum est enim
 quod quanto humiliores et obedientiores fuerimus,
tanto super nos levius ac dulcius jugum Domini sentiemus;
quanto obedientiores fuerimus praepositis et
patribus nostris, in tantum obediet Deus orationibus
nostris. Videamus quam acceptabilia sunt Domino
opera et  jejunia eorum qui suis potius quam
seniorum voluntatibus obsequuntur. Clamant illi:
Quare jejunavimus, et nescisti? humiliavimus animas
nostras, et non aspexisti? Et ille respondet: Ideo
quia in diebus jejuniorum vestrorum inveniuntur voluntates
vestrae (Isai. LVIII, 3). Videmus per inobedientiam
animarum opera non respici, jejunia non
audiri, vota non suscipi. Unde nos amplius illius
mandata sectemur, qui ad hoc ad nos e coelo descendit,
ut non solum nos redimeret mortis pretio,
 sed etiam ut vitae aedificaret exemplo; et cum illo
dicamus: Ego non veni facere voluntatem meam, sed
voluntatem illius qui misit me, Patris (Joan. VI, 38).
Ire autem post voluntates proprias tam perniciosum
est, ut hoc Dominus jam postmodum iratus pro
damnatione peccati irroget, dicens: Et dimisi illos
secundum desideria cordis eorum (Ps. LXXX, 13).
Quamobrem qui vult tuta esse opera sua vel recta in
conspectu Dei, nihil obedientiae praeferat, nihil penitus
anteponat, sive senior, sive junior sit. Magis
quanto senior est, tanto plus debet studere aedificationi
et perfectioni. Nullum sibi finem faciat proficiendi,
nullumque terminum constituat acquirendi,
cum sibi dici audiat: Para in exitu opera tua; et
 iterum: Non verearis usque ad mortem justificari
(Eccl. XVIII, 22). Et iterum: Sapientia in exitu canetur
(Prov. I, 20). Quanto ergo plus proficimus,
tanto plus humiliemur, quia quanto plus humiliati
fuerimus, tanto plus proficiemus. Nullus illic senior
tam doctus appareat, ut putet quod eum non deceat
obedientia, quae Deum decuit. Humilitas enim atque
obedientia in junioribus adhuc necessitas, in senioribus
vero dignitas; ille enim bene proficit, ille
bene consumat, qui quotidie sic agit quasi semper
incipiat. Quamobrem augmenta meritorum incitamenta
debent esse profectuum. Scriptura vero pronuntians
de his qui dum primas negligentias praetermittunt,
in alias atque alias semper incurrunt,
ita ait: Peccator adjiciet ad peccandum (Eccl. III, 29).
 De profectu vero dicitur: Et sanctus adhuc sanctificetur
(Apoc. XXII, 11). Videamus primum quid est,
peccator adjiciet ad peccandum? v. g., mali cujuslibet
aut obtrectationis passio impugnare me coepit; si
non statim me poenitudo vitae hujus momordit, cras
tanta mihi hujus vitii facilitas veniet, et quaedam (ut
sic dixerim) suavitas, ut revocare me ab illo et continere
non possim. Ita enim evenit, ut qui primo
tempore emendare noluerit, incipiat in sequenti nec
velle nec posse. Verbi gratia, superbiae acquiescere
coepi, regulam violavi, seniorem laesi, juniorem destruxi.
Si non statim me poenituit tam graviter fuisse
praeventum, ita de die in diem libentissime me
rapiet ipsa violentia consuetudinis, et impetus passionis,
ut jam nec delinquere me intelligam, nec
 peccare me sentiam. Obscurat enim atque obruit intellectum
onus delicti, assiduitas delinquendi, etenim
ita cor negligentiis obduratur, ut hoc ipsum si
se non humiliet, si non satisfaciat proposito  suo, nocere se credat, insuper insultet et
dicat: Quam constanter illi restiti, quam bene non
acquievi, quanta auctoritate respondi? Putabat quod
me semper illi humiliare deberem. Quod qui facit,
diabolo se tradidisse captivum constat, qui de hominum
vitiis et passionibus ac perditione laetatur, et
ejusmodi animae eveniet illa sententia: Peccator adjiciet
ad peccandum (Eccl. III, 29). Quam nos, charissimi,
refugientes, illam potius teneamus quae dicit:
Et sanctus adhuc sanctificetur (Apoc. XXII, 11); quotidie
addamus ad merita, nec de nobis aliquid praesumamus,
 quia Dei est omne quod possumus; simus
itaque fratres in opere Dei indeficientes, propter
aeternam retributionem, et quotidie ad meliora tendamus.
Ipsa enim apprehendendi aviditas, ipsa
consuetudo proficiendi semper nos ad majora provocabit:
et ubi viderit Deus devotionem animi ardentiorem,
insinuabit affectum; et quantum nos addiderimus
ad studium, tantum ille apponet ad adjutorium;
quantum nos apposuerimus ad diligentiam, tantum
ille addet ad gloriam. Qui habet, dabitur illi, et superabundabit
(Matth. XIII, 12), et alio loco dicit:
Posui adjutorium super potentem (Ps. LXXXVIII, 20).
Gratia ergo de gratia nascitur, et profectus profectibus
serviunt; lucra lucris, et merita meritis lucrum
  faciunt; ut quanto quis plus acquirere
coeperit, tanto plus conetur et delectetur inquirere,
ut acquisitionis lucrum acquirendi nutriat appetitum.
Et quanto quis avidius de sapientiae bonis hauserit,
tanto plus haurire desideret, sicut ipsa de se Sapientia
loquitur: Qui edit me, adhuc esuriet. Urgeamus
itaque, charissimi, cursum nostrum, ut crescat
in novissimo vita nostra. Quaeramus usque in finem,
unde sine fine gaudere mereamur. Sed esto, non
possumus exercere corporis labores, conferamus
nos ad spiritalium bonorum desiderium, ad compunctionis
et charitatis augmentum. Si quotidie in
cordibus nostris disponamus ascensus, nulla infirmitate,
nulla aetate lassari possumus, ut his spiritalibus
quibusdam gradibus ascendere mereamur ad promissa
 Domini Jesu Christi.