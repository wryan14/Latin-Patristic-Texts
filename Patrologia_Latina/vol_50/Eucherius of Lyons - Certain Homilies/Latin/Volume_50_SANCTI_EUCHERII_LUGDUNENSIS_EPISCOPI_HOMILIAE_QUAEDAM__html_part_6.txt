HOMILIA V.
Ad monachos.  HOMILIA V.
Ad monachos.  Scimus quidem spiritali militiae cui nos mancipavimus,
magnam esse in futurum repositam remunerationem.
Sed si bene respiciamus in hoc ipso opere
quod agamus , quodammodo etiam in
praesentiarum partem praemii possidemus; et plane
magnus vitae fructus est, saeculum potuisse despicere,
et Deo servire coepisse; evasisse vitiorum infelicissimum
dominatum, et fugisse gulae atque luxuriae
foedissimam servitutem. Quid ergo? Nonne jam
magna pars praemii est nihil habere commune cum
mundo, vanarum rerum cupiditatibus non excruciari,
sceleribus non admisceri, et in innocentia diem
transigere, beatae castitati operam dare, gloriosae
 paupertatis sufficientiam cum timore Domini possidere?
de qua loquitur Sapientia: Melior est exigua
portio cum timore Domini, quam thesauri magni sine
timore. Intelligamus itaque quantum nobis Dominus
pia vocatione contulerit, numeremus, si possumus,
ex illo tempore ex quo hic conservari videmur,
quanta lucrifecerimus: de quantis fraudibus, de
quantis adulteriis, rapinis, perjuriis, sacrilegiis liberati
simus: et tunc videbimus quantum etiam de
praesentibus beneficiis Domino debeamus. Si nunc in
saeculo essemus, quid aliud ageremus quam volveremur
in malis nostris, et animas nostras quotidianis
violaremus maculis, quotidianis confoderemur vulneribus?
et ita, ut nec sentiremus. Habet enim hoc
infelix consuetudo peccandi, ut quantum amplius
 quisque peccaverit, tanto minus peccata ipsa intelligat,
et tanto plus eum peccare delectet: ut eveniat
illud, quod propheta peccatoribus clamat: Non est
Deus  in conspectu ejus, auferuntur
judicia tua a facie ipsius (Ps. IX, 26); etenim quando
subrepit peccandi delectatio, statim futuri judicii
diem abscondit oblivio. Econtrario autem quanto
quisque sollicitior circa se fuerit, tanto plus metuit,
sicut ait Scriptura: Sapiens timendo declinat a malo
(Eccl. I, 16). Sapiens ergo semper in compunctione
et semper in metu est: et, ut de praeteritis suspirat
malis, ita de futuris periculis pervigili sollicitudine
contremiscit, qui de praeteritis anxius est, id secum
cogitat ac revolvit, ne forte parum defleverit praeterita;
ne forte nondum satisfecerit pro innumeris debitis
 suis; ne forte magis ad veteres iniquitates nova
superposuerit vulnera; ne super antiquas conscientiae
maculas recentia adhuc crimina impresserit, et
conversationis nomen ad hoc assumpserit, ut gravius
sub sacra professione delinqueret. Aliquanti sufficere
nobis putamus, quod ad secretum istud conscendimus,
quod locum habitumque mutavimus,
quod hic aliquantulum temporis viximus, spem omnem
in annorum numero collocantes. Ac sic perniciosa
nosmetipsos persuasione fallentes, putamus nos
de omnibus debitis transegisse, putamus quod mala
nostra spatio temporis evanuerint: et quia illa nos
obliti sumus, credimus quod de memoria divinae severitatis
elapsa sint. Sed non ita est. Omnia apud
 illum collecta, omnia apud illum reposita atque signata
sunt. Audiamus quid dicit ille qui cum ipso
diabolo manu ad manum singulari certamine dimicabat,
beatus Job: Signasti quasi in sacculo peccata
mea (Job XIV, 17); et iterum ipse Dominus ait:
Nonne haec collecta sunt, et signata in thesauris meis
(Deut. XXXII, 34)? Non putemus tam facile remitti
posse inusta semel crimina, et profundo vulnere in
animae ipsius impressa visceribus. Multo opus est
fletu, multo gemitu, multo dolore cordis ad sanandos
ipsius cordis dolores. Tota incumbendum est
spiritus contritione, ut vetusta mala tamquam sagittae
quaedam de conscientia debellentur. Non sufficit
summis labiis dicere: Peccavi, parce, remitte.
Et Saul dicebat, peccavi (I Reg. XXVI, 21): sed non
 obtinuit illam veniam quam David una poenitentiae
voce promeruit. Et hoc quare? Quia confessionem
illam nuda magis verba quam veri gemitus exprimebant.
Quia non compensabat magnitudinem criminis
laeta humiliatio supplicantis. Non levi agendum est
contritione, ut debita illa redimantur quibus mors
aeterna debetur; nec transitoria opus est satisfactione
pro malis illis propter quae paratus est ignis aeternus.
Si volumus intelligere quam graves apud se faciat judex
noster hominum culpas, respiciamus ad poenas.
Quantum enim nunc patiens est Deus noster in sustinendis
delictis nostris, tam severus erit in discutiendis;
et sicut inaestimabilem paravit justis gloriam, ita
inaestimabilem paravit improbis poenam. Ergo suppliciorum
acerbitatem econtrario de praemiorum ipsorum
 magnitudine colligamus. Quia qui novit remunerare
merita, novit punire delicta. Saluberrima ergo
est, ac multum necessaria futuri judicii recordatio,
praeteritorum commemoratio, vel deploratio delictorum.
Quod si quis est qui sibi de praeteritis illaesae
vitae meritis blandiatur, et adhuc innocentem se
transisse putet ad Domini servitutem, et ideo se credidit
debere esse securum, iste talis respiciat quam,
incerti et quam lubrici sint exitus vitae, de qua dicitur:
Ne laudaveris hominem in vita sua (Eccli. XI, 30);
et cum hoc prospexit , etiamsi de
praeterito putat se non habere quod lugeat, de futuro
inveniet habere quod timeat. Nemo ergo de praeteritis
securus sit. Tanti laquei objecti sunt ante pedes
animae nostrae, tam innumeri hostes observant et
 custodiunt iter nostrum, tantae foveae et tanta praerupta,
tantae rerum difficultates interjacent inter nos
et finem nostrum; via ipsa, quae per se arcta atque
ardua est, tantis spiritalium latronum insidiis obsidetur,
tantos nos scopulos tantosque fluctus transire
necesse est et videre, antequam anchoram optato in
littore collocemus, et putamus nos de praeteritis debere
esse securos, et sine quotidiana cura, sine quotidiano
timore et tremore diem nostrum transigere
debere! Quis transiens super alicujus profunda fluminis
per arctissimi pontis angustius, etiamsi majorem
partem inoffenso transmiserit pede, jam periculum
evasisse se credat, cum in ultimi pontis spatio,
si paululum titubaverit casum quem in medio spatio
 timebat incurrit? Sic nos etiamsi magna pars vitae
istius prospere videatur fuisse transacta, non ideo
fiduciam praesumamus, cum adhuc periculum pars
extrema minetur. Quis in acie positus, ante finem
certaminis, aut ante victoriae securitatem arma deponat?
Nemo ergo securum debere esse se judicet,
antequam ad finem felici consummatione perveniat.
Nec hoc nobis sufficere putemus ad plenam salutem,
quod inter servos Dei vel habitatione censemur, vel
nomine computamur: quod in insula vivere, atque
inter monachos pollere videamur. Clamat enim nobis
Deus noster: Non omnes qui dicunt mihi: Domine,
Domine, intrabunt in regnum coelorum (Matth. VII, 21).
Hoc quare? Quia non auditores legis justi sunt apud
Deum, sed factores legis justificabuntur (Jacob. I, 22;
 Rom. II, 13). Unde etiam si bene viximus, cursum
nostrum stabilitate et perseverantia commendare debemus,
in loco vocationis nostrae persistendo et proficiendo.
Vere dico, etiamsi hic viginti aut triginta
annos Domino impendissemus, cui utique totum noscimus
, debere quod vivimus, et ut
satis annum unum ageremus in saeculo, inaestimabile
esset, quantum nos de aeternae vitae gaudiis fraudaremus.
Quia spes nostrae omnes in consummatione
atque in fine consistunt. Quid mihi prosunt , si mihi sata viridantia in herbis spem
messis ostendant, et me sub ipso falsis tempore subita
vel aeris intemperie, vel pluviarum inundatione
decipiant? Quid mihi proderit, si vinea spem omnem
in flore promittat, et vel ferarum incursio, vel vastitas
 grandinis spem omnem in consummationem
subducat? Ideoque omnis prosperitas, omnisque laborum
in fine consistit. Cum autem illis dolendum
sit qui hinc post multa laborum stipendia, post
aliquantum annorum profectum, aliquibus desideriis
abstrahuntur, quid de illis erit qui hic quatuor aut
quinque annos longissimum tempus credunt, et omnem
reliquae vitae tractum in saeculi vanitate consumunt?
Dum etiam annus saeculi labores nostros in
eremo acquisitos ita possit absumere, quomodo si
mare magnum parvissimum intra se rivulum recipiat
et absorbeat, atque ei nec nomen relinquat. Nescio
ad quae lucra velimus in illo saeculo vivere. Nam
cum hic grande putetur damnum non quotidie aliquid
acquiri, illic grandis quaestus esse putandus est, vel
 acquisita non perdere: ubi, inquam, grave detrimentum
creditur, non quotidie proficere, ibi vero
summa virtus est non perire. Ideoque si adhuc tenues
ac pauperes sumus, hic aliquid consequi laboremus.
Si vero aliquid consecuti sumus, hic illud
servare curemus. Hoc solum nobis in compendium
erit et gaudium, quod hic Domino vixerimus. Ideoque
quamdiu hic consistimus, in arbitrio est, cum
velis ad saeculum declinare. Cum vero declinaveris,
jam difficile ac pene impossibile erit ad locum istum
vel cogitatione respicere. Quod si aliquis ideo securum
se putat de hoc loco aliquando posse discedere,
quoniam hic bene cucurrerit, quod hic multum laboraverit,
hic talis hoc agit, quomodo si aliquis
 oneratam mercibus navem de portu solvat, et tempestatibus
tradat, et ad scopulos atque ad saxa detorqueat.
Quanto magis itaque laboramus, tanto
cautiores esse debemus. Proficientibus enim insidiatur
inimicus, et ubi videt aliquam spem, aliquam
gratiam, ibi tamquam leo rugiens et circumiens ad
invadendum praedam totus incumbit; et ideo quia hic
positis nocere non praevalet, vult aliquos minus cautos
per cogitationes ac per diversas tentationes ex
hoc loco quodammodo, quasi extra castra producere,
et quasi de munitissima arce deponere, et cum deposuerit,
velut de loco superiore confligere: ut
etiamsi navem non valet me gere, saltem ex detrimentis
et damnis, quae abundant in saeculo, jucundissimam
praedam referat. Immittet primum intentiones
 diversas, indignitates, animositates: ut dum
homo quod semel destinavit, atque in furore definivit,
implere contendit, non cogitet damnum suum,
non respiciat ad ruinam; et cum illum  deposuerit,
tunc in nihilo jam futura poenitudo succedit.
Hic sumus, et toti non sumus. Aut enim cordis
cogitationibus variis et improbis atque inhonestis
agitamur, aut venenatis linguae gladiis vulneramur,
pro minimis et parvissimis rebus scandalizantes, interdum
etiam (quod monachum non decet) in lites et
jurgia prorumpentes, interdum professionem nostram
regulae transgressione violamus, furtum inferre praepositis,
immo animabus nostris sub Dei oculis committere
non timentes: quod agere sub praesentia
praepositorum veremur, sub Dei oculis committere
 non timemus; non contenti sumus necessariis, sed
rursum per cordis teporem abundantiam, quam in
saeculo relinquimus, desideramus. Unde non satis
prodest quod a nobis qualescumque facultates exclusimus,
quando ipsae in nobis resederunt cupiditates.
Inde est quod interdum de rebus parvissimis excitamur,
et pro vilium rerum appetitu vilissimas intentiones
movemus. Hoc quare? Quia licet reliquerimus
in rebus exteriora bona, adhuc tamen in cordibus
mala interiora retinemus; et inter haec quomodo
exsultat adversarius noster, quando nos videt
ad hoc maxima contempsisse, ut in minimis deformius
vinceremur? Ideoque ea quae foris posita erant
abjecisse nil prodest, nisi etiam ea, quae intus ipsius
animae visceribus adhaeserunt, radicitus evellantur.
 Unde et Apostolus non dixit, aurum vel argentum
radix est omnium malorum, sed magis cupiditas divitiarum
(I Tim. VI, 20); et non solum divites, sed et
qui volunt divites fieri, incidere in laqueum et tentationem
(I Tim. VI, 9). Ergo Apostolus non solum habentes,
sed ipsam habendi persequitur voluntatem.
Ideoque nihil proficit homo relinquendo quod extra
se est , qui vitia intra se tenet. Itaque (ut
dixi), fratres, hic sumus, et toti non sumus; et qui
intra muros positi vix resistimus, in saeculo expositi
quid faciemus? Qualiter stare poterunt in fluctu, atque
in ipso colluctantium tempestatum impetu, qui
tam graviter periclitantur in portu? Ideoque in
quantum possumus, stabiles simus, in hoc tranquillissimo
 sinu quamlibet negligens, quamlibet tepidus
non in vacuum cucurrit, qui ad palmam consummationis
perseverando pervenerit.