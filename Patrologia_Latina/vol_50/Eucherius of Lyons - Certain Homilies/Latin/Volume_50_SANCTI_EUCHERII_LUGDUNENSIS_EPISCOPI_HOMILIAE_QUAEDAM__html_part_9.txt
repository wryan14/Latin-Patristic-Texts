HOMILIA VIII.
Ad monachos.  HOMILIA VIII.
Ad monachos.  Si quando terrae operarius et ruris cultor agrum
suum seminibus praeparat, non sibi sufficere putat
rudem campum vomere proscidisse, et assiduo aratro
duras edomuisse glebas, ac sulcis frequentibus
confecisse, sed insuper studet agrum illum infecundis
germinibus  emundare, noxiis
evacuare ruderibus spinarum, stirpium fomites excussa
radice convellere, sciens terram suam sine purgatione
mali germinis, boni feracem esse non posse;
ad se dictum putans illud quod ad spiritalem agricolam
pertinet, novate vobis novalia, et nolite serere super spinas
(Jerem. IV, 3; Ose. X, 12). Ita et nos qui Dei agricultura
 effecti sumus, qui spem fructuum nostrorum
non terrae credimus, sed coelo repositum; non nobis
sufficere putemus terram corporis nostri vigiliarum
exercitiis edomare, vel jejuniorum labore conficere,
sed in primis mentem exstirpatione vitiorum mundare
conemur, circumcidere mores, excidere passiones,
eradicare superbiam, plantare humilitatem, effodere
iram, fundare patientiam, amputare invidiam,
inserere benevolentiam, et hujuscemodi virtutibus
agrum cordis, quasi quibusdam bonae frugis fecundare
seminibus. Caeterum si caro conteritur, et anima
non fructificat, simile est ac si arari campus non desinat,
et numquam tamen messis appareat. Quamobrem
si interius non mundamur, et exterius affligimur,
 quantum video, inimicitias contra utrumque
suscipimus. Tantum nobis laboris indicimus propter
animam, et nihil impendimus studii circa ipsam animam.
Interdiximus nobis diversas saeculi voluptates,
varios deliciarum sapores, in quibus erat aliquid
jucunditatis atque dulcedinis; et nunc abstinere non
possumus a superbia, ab ira, ab invidiae venenatis
passionibus, in quibus nihil est, nisi quidquid amaritudinis
atque rancoris est. Propter amorem Domini
nostri ad relinquendos dulces affectus et chara pignora
fortissimi fuimus, jucundissimos piissimorum
vultus parentum quasi odissemus, ita fugimus. Bellum
quodammodo pietati ipsi indiximus, et nunc ad
declinandas negligentias, ad expugnanda levissima
 vitia infirmi ac desides sumus. In
 abdicanda saeculi jucunditate tam magna praemisimus,
et nunc maledicere, obtrectare, moveri contra
vilia, insuper et in hominem irasci, et scandalizari,
haec vincere impossibile, ac supra humanam putamus
esse virtutem. Sed quod nunc in minoribus cedimus,
per vitia nostra ipsi non accusamus. Docemus
enim quod quidquid nunc agimus, non impossibilitatis
est, sed teporis. Ideoque, fratres, respiciamus
ad fidem illam fervoremque quo coepimus,
et ad ornandum conversationis nostrae usum saltem
de primordiis nostris sumamus exemplum: si periculosum
est non quotidie aliquid addidisse, quanto
periculosius est etiam ab initiis recessisse? Opus est
ergo ut corporalem laborem spiritalis fructus, id
est, morum emendatio subsequatur. Vitia quae utrumque
 hominem impetunt, uniuscujusque labore vincenda
sunt atque expugnanda. Parum prodest carnis
contritio, si non habeatur cordis sollicitudo et
mentis intentio. Quod si solum laboret corpus, et spiritus
noster repugnet, quid prodest passiones impugnari
a famula, quae pacem inveniuntur habere cum
domina? Nam levius est, si interdum caro sola impugnationibus
quibuscumque vexetur, verbi gratia,
si concupiscentia gulae ac luxuriae aculeis inquietetur.
Fieri enim potest ut ad omne 
non perveniat periculum, si mens respuat voluptatem.
Quod si concupiscentia peccati arcem mentis
obtineat, quid mihi prodest, si nondum maculatus
videatur exterior  meliore sui parte vitiata?
Si enim interior victus est, jam uterque captivus est.
 Quid prodest, si extra civitatem geramus bellum, et
intus patiamur excidium? Ideoque si me de vigiliis
revertentem inobedientiae passio, si spiritus invidiae,
si consuetudo obtrectationis excipiat, si ad transgressionem
regulae praesumptio furtiva sollicitet, et
si zizania tritico miscui, quod videbar congregasse
dispersi, spem messis avibus ferisque donavi. Ac sic
uno momento laborem totius noctis effudi, et
quod pejus est, nec effudisse me sensi. Haec est
enim spiritualium bonorum ratio, ut cum  ea summo labore constet acquiri, tam facile
pereant, ut vix possit intelligi: et inde est quod nos
interdum sanctos putamus, quia lucra de laboribus
aestimamus, et detrimenta subsequentia deprehendere
 non valeamus. O quam frequenter judicationis
malum, vanitatis ac jactantiae morbum, dum non
sentimus, incurrimus! Quam frequenter invidiae spiritu
adurimur, vel inhonestis atque obscenis cogitationibus
in ipso esse confundimur, et perceptionem
vulneris nullus sequitur sensus doloris, nulla contritio
compunctionis! Sed quid ego de his occultis
loquor, quae serpentino quodam lapsu ad ipsam animam
penetrantes, venenato nescios et ignaros dente
percutiunt? apertis interdum a nobisipsis scandalorum
bellis collidimur, obtrectationibus ac maleloquiis
linguae nostrae, velut proprio mucrone confodimur,
cum vitiis interdum etiam in praepositos illatis
violamur, et in eorum injuriis ipsum quodammodo
Christum Dominum colaphizamus, qui dixit: Qui vos
 spernit, me spernit (Luc. X, 16); et nullus conscientiae
scrupulus, nulla compunctionis medicina subsequitur.
Sed quid in nobis medicinam poenitentiae
quaero ? utinam interdum
post speratam veniam non poeniteatur! utinam
non poeniteret humiliari, quos non poenitet praeveniri!
Respondeat mihi illa anima quae peccatum
suum confusione mortifera in conspectu fratrum sic
agnoscere erubuit, quomodo vitare debuisset, quid
faciet cum ante tribunal divinum, cum ante  coelestis militiae fuerit praesentata consessum?
Cum hinc atque inde quasi quibusdam vehementissimis
testibus urgeri coeperit, veteribus circumdata
malis, quae per humilitatis et compunctionis remedium
curare noluit, dum licebat, quae praepositis
 subtrahendo atque celando aeterno examini atque aeterno
judici integra reservavit .
Ideoque qui culpas et negligentias, etiam quae parvae
aestimantur, praesenti deflet atque exponit reatu,
noverit se de supplicio aeterno brevi transiisse compendio.
Itaque si cupimus ut nos nequaquam fallat atque
decipiat sollicitissima carnis vanitas, et secretae
inhonestaeque cogitationis obscenitas, tacitae mentis
voluptas, incauti cordis impietas; prius ea quae manifesta
sunt, id est, gulae appetitus, irae motus, superbiae
impetus, contradictiones tumidas, obtrectationes
improbas a moribus nostris excidere festinemus.
Quomodo enim praevidere poterimus in secreto
hostem, si hic vitare  non valuerimus
aperta congressione pugnantem? Ideoque, charissimi,
 militia nostra hoc a nobis requirit, ut non contra
alios, sed contra nosmetipsos quotidie dimicemus,
et universos hostes nostros in nobismetipsis jugiter
persequentes, palmam spiritalis triumphi a Domino
consequamur: et quidem quamdiu ad mundum pertinebamus,
illis actibus ac negotiis militante, in
quibus nunc erubescimus, tunc nobis adversarius
non obstabat, immo etiam consentiebat, quia circa
miserabilem et perditam vitam nostram non inveniebat
in quo suam exerceret invidiam. Delectabant illum
nostra opera, sufficiebant illi per se nostra crimina.
Quis enim suscipiat bellum cum milite suo?
Quis velit impugnare subjectum suum? Supra omnem
infelicitatem erat vita illius cui nocere non
 dignabatur inimicus. At vero nunc postquam voluptatibus
illius renuntiavimus, videt cultores suos ad
auctoris pristini redisse famulatum, videt in nobis
quodammodo idola sua in Dei templa mutari, frendens,
et tamquam leo rugiens, omnes nocendi aditus
pervigil insidiator explorat (I Petr. V), dirigit contra
nos visionum acies, exhibens secum septem spiritus
nequiores se, si forte domum nostram spiritualibus
bonis inveniat vacuam ac vacantem, et cum turbis
suis eam valeat occupare; ut sibi  in ea
praemissis vitiis quasi quibusdam metatoribus praeparet
mansionem. Atque ideo, charissimi, mille
contra nos nocendi versat ingenia. Juniores quosque
 et insipientes, vel indecoris 
gulae blandimentis attentat, vel aculeis non
 edomitae carnis impugnat, si possit eorum sensus vel
honestas cogitationes polluere, et ignobilem  triumphum de castitatis vulnere reportare.
Meliores vero quosque ac seniores, per elationis ac
jactantiae malum, profectu ipso ac meritis propriis
expugnare conatur; ut dum tempora, dum merita ingerit,
per immundissimam vanitatem, humilitatem
cordis excidat; et, quod periculosum est, in conspectu
Dei sibi hominem placere persuadeat .
Jam vero illud commune ac familiare malum
est, quod armat contra nos linguae nostrae gladios,
quod irarum inflammat stimulos. Atque ita
diversis passionibus inebriat mentem, ut quando aut
irascimur, aut obtrectamus, aut maledicimus, aliis
nocere credamus. Sed non ita est, charissimi; nam
 uniuscujusque vitii malum in suum redundat auctorem.
Suam linguam maliloquus maculat, suum cor
obtrectator exulcerat, suae mentis lumen iracundus
obcaecat, suam animam invidus veneno livoris aspergit.
In quo illud quoque Salomonis impletur: Fili,
si malus fueris, solus hauries mala (Prov. IX, 12). Inde
ergo evenit, dilectissimi, sicut dixi, quod nos interdum
deteriores esse sentimus quam in saeculo fuimus,
quia ad malum in colluctatione incentores sumus,
quia hosti, quem ipsa conversatione procuravimus
, in medio certamine manus damus.
Nec in fervore quo coepimus perseveramus,
sed debellante tepore succumbimus. Ideoque magnis
viribus defendendum est magnae nomen professionis.
Multum est quod ad eremum veniendo promisimus
 Deo, quamlibet multa sint quae speramus a Deo.
Ideoque discutiamus omnem inertiam, omnem lassitudinem
mentis, et pretiosam militiam pretioso agamus
affectu. Non exspectemus ad obsequia Domini
nostri mercenariorum ac servorum more compelli,
neque contenti simus ut alius a nobis exigat quidquid
ad salutem et gloriam nostram pertinere cognoscimus.
Ante omnia caveamus ut quod nobis agere
necesse est, non agamus inviti. Nec ante opus contradicamus,
nec in opere murmuremus, nec nobis de
consummato opere placeamus, male blandiente jactantia.
Ante omnia, fratres, sollicito cordis oculo
negligentias nostras quotidie discutiamus, easque nobis
discusso teporis nubilo ante oculos constituamus,
 dicentes illud: Peccatum meum ego agnosco, et delictum
meum contra me est semper (Ps. L). Scelus est,
quod interdum nobis levia ac vilia facit peccata nostra
ipsa consuetudo peccandi, cum certum sit nos
sicut de minimis bonis augeri, ita de minimis negligentiis
debere compungi. Non est enim minimum
vitia in vita hominum 
negligere minima. Nescio de quibus delictis debeant
esse securi, etiam de peccatis ignorantiae judicandi,
ac rationem de otiosis sermonibus ac de cogitationibus
reddituri. Nescio quae debeant delicta negligere,
de quibus et ipse Dominus cum quadam definitione
declarat: Amen dico vobis, si quis dixerit fratri suo,
Fatue, reus erit ignis (Matth. V, 22). Quis inter haec
ullam sperare indulgentiam posset? nisi quam proclivis
 est homo ad delinquendum, tam misericordia
Domini nostri dives esset ad remittendum? Respiciamus
ergo, fratres, vocationem nostram, ambulemus
in humilitate, in omni patientia, in omni mansuetudine.
Ponamus ori nostro custodiam; timor
futuri judicii mitiget iracundiam; cogitatio ultimi
diei frangat superbiam. Cogitemus qui luctus erit
negligenti animae ex hoc corpore discedenti, quae
angustiae, quae caligo, quae tenebrae, cum ex illo adversariorum
numero prima occurrere coeperit conscientia
diversis circumjecta criminibus. Ipsa enim
remotis omnibus probationibus, ipsa ingerenda oculis
nostris, ut nos et convincat probatio, et confundat
agnitio. Non ulli  licebit vel celare
aliquid, vel negare, ubi non de longe aliunde, sed de
 intus processurus est accusator et testis. Quamobrem
ut futuram illam confusionem ex praesenti, quae inter
homines evenire solet, confusione conjiciamus
, cogitemus si alicui nostrum inter
nos objicerentur delicta et occulta sua, quemadmodum
et cordi intrinsecus nota sunt, vere dico, communes
omnium vultus ferre non posset; et quid faciet
infelix anima quando cum opprobriis et foeditatibus
suis angelorum fuerit conspectibus praesentata?
At vero illa anima quae bene cursum suum direxerit,
quae Christo in senioribus suis obtemperaverit, quae
professionem suam per omnia custodierit, non timebit
ultimae illius horae necessitatem; exire de hujus
corporis habitaculo ita sibi videbitur, quasi post
longas carceris tenebras producatur ad lucem, quasi
 de aliquo obscurissimo specu in aulam regiam introducatur,
quasi de lacu miseriae et de luto faecis abstracta,
speciosis ac splendidis vestibus induatur,
atque inter florum et aromatum suavitatem miris
reficienda odoribus collocetur. Recordemur quam
jucunda sit quies, quam delectabilis repausatio, post
se depositum alicujus gravissimi oneris fascem. Quam
dulce sit post longae captivitatis catenas ad charam
patriam recuperata libertate remeasse. Quam pretiosum
sit, post multae navigationis pericula ad optatam
terram, atque ad portum desiderabilem pervenisse.
Atque ex his colligamus et cognoscamus quam
jucundum erit comite bona conscientia ad vera et
solida gaudia, atque ad angelorum transire consortia,
 et ad illam vitam conscendere ubi nulli erunt
labores, nulli dolores, nulla damna, nulla incommoda,
et quod supra omne bonum est, nulla peccata; sed
aeterna innocentia, inviolata justitia, inconcussa
securitas ac sempiterna felicitas.