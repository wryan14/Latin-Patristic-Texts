<h4><center>SANCTI EUCHERII
LUGDUNENSIS EPISCOPI
EXHORTATIO AD MONACHOS.
<br/><small>(Ex Marian. Brockie Codice Regular. tom. I.)</small><br/> <strong>(C,G,S)*</strong> </center></h4> <center>SANCTI EUCHERII
LUGDUNENSIS EPISCOPI
EXHORTATIO AD MONACHOS.
<br/><small>(Ex Marian. Brockie Codice Regular. tom. I.)</small><br/> <strong>(C,G,S)*</strong> </center> <p><nobr><sub></sub></nobr> 1. Quid vobis exhibeamus, fratres charissimi,
quod et nobis dicere, et vobis audire dignum sit?
Quid vobis loqui audemus, quos etiam tacita admiratione
suspicimus? Quid nos aedificabimus vos
verbo, cum vos nos aedificetis exemplo? Docebimus
vos quid agatis, qui jam miramur quod agitis?
Quid ergo dicturi sumus? Ut deseratis mundum, quem
jam deseruistis? Ut contemnatis divitias, quas jam
multi contempsistis? Ut fugiatis cupiditates, quas
jam fugistis? Ut eligatis salubriora, quae jam elegistis?
Aperiam igitur in exsultatione communi os
meum, adimplente illo qui dixit: <em>Aperi os tuum, et
adimplebo illud</em> <strong>(Psalm. LXXX, 11)</strong>. Loquar ergo apud
vos, dilectissimi, non expavescens; ne sit unius verecundia,
ubi laetitia multorum est. Divinum opus
<nobr><sub></sub></nobr> est unde gaudemus. Diu discas quod bene doceas.
Utinam secundum meritum vestrum digne vobis
praedicare os nostrum possit. Quod recte alii praedicant,
vos impletis; quod alii loquuntur, vos facitis:
quia angelorum vitam homines adhuc in terra positi
exhibetis. Nam illam conversationem coelestem,
quamvis pauci illic videbunt, vos facitis jam hic videre.
<em>Vos estis,</em> sicut Salvator ait, <em>lux hujus mundi</em>
<strong>(Matth. V, 14)</strong>. Vos lucerna illa super candelabrum
posita. Si quis ab hac lucerna remotus est, involvatur
necesse est mundi tenebris. Quisquis autem se
huic lumini appropinquaverit, ille utique habebit
oculos videndi, qui et habuit aures audiendi. Haec
ergo lucerna ut clarissimum lumen habeat, implenda
est semper oleo misericordiae, pietatis, mansuetudinis,
<nobr><sub></sub></nobr> humilitatis, obedientiae, charitatis.</p> <p>2. Humilitas vero maxime excolenda est, quae nos
justis aequat, angelis jungit, Deo appropinquare facit.
<nobr><sub></sub></nobr> Haec est, quae non ruinam, non praecipitium,
non lapsum timet, quia humilitas unde cadat non
habet. Vis ergo non cadere? non extollaris. Vis non
inflare? non infleris. Nam et ex hoc bene quidam
ait: Quidquid tumet, sanum non est. Superbia enim,
quae est humilitati contraria, quid aliud quam tumor
est? Sed sicut corpus cum tumore, ita anima cum
superbia sanitatem non habet. <em>Humilia ergo temetipsum,
et altiora te ne quaesieris</em> <strong>(Eccl. III, 22)</strong>. Attamen
si quis vult superbus esse, habet in se ubi
exerceat superbiam suam. Superbiat mundo, despiciat
conversationem saeculi, pro nihilo habeat concupiscentias
ejus, adversum vitia insurgat, adversum
ipsam superbiam sit superbus, et sub pedibus
suis habeat potentiam, divitiis, cupiditates, et caetera
<nobr><sub></sub></nobr> quae mundo dominantur. Quaecumque hic putantur
magna atque magnifica, tamquam purgamenta
et stercora superbiae laudabili rigore contemnat:
satisfaciet superbiae suae, cum se animo et supra
ipsos etiam reges viderit. Hic tamen si tamen sancte
superbus esse voluerit, contemptor quidem erit
mundo, sed humilis erit Christo. Erit quidem ibi
electus, sed hic subditus: propterea enim se in illis
erigit, ut se facilius ad haec deponat.</p> <p>3. Hanc ergo humilitatem si intente custodierimus,
etiam vera illa obedientia sine labore servabitur.
In qua obedientia, dilectissimi, utique compunctio
manifestatur. Compunctus enim corde est, qui
se minimum judicat. Quando audeat voluntates suas
exsequi? Quando audeat resistere auctori ejus qui
<nobr><sub></sub></nobr> praeceperit? Unde et Apostolus: <em>Obedite,</em> inquit,
<em>praepositis vestris,</em> et reliqua <strong>(Hebr. XIII, 17)</strong>. Sed
numquid is qui praecipit solus in laude est? Nec ille
<nobr><sub></sub></nobr> qui obtemperat, dilectissimi, sine laude erit? Ille meretur
regendo gloriam, hic obsequendo. Ad magnum
ergo decus et mercedem ab utroque tenditur, dum
alius bene consulit, et alius bene consultis obtemperat.
Hanc obedientiam maxime Salvator noster
inculcavit nobis, qui non solum dum nos redemit,
sed etiam dum obedientiam docet, salvare nos voluit:
aequalis enim Patri obedivit Patri. Et quomodo
obedivit? Numquid in re facili obedivit? <em>Usque ad
mortem.</em> Et qualem mortem? <em>mortem autem crucis</em>
<strong>(Phil. II, 8)</strong>. Nec solum obtemperavit, sed etiam
voluntatem Patris voluntatem suam fecit. Facere
enim quae jubemur etiam inviti possumus: illa vera
obedientia est, cum ea quae vult ille qui praecipit, ea
incipit velle qui paret. Scriptura sacra ait: <em>Bonum
</em><nobr><sub></sub></nobr> <em>est homini cum portaverit jugum a juventute sua; sedebit
singulariter et tacebit</em> <strong>(Thren. IV, 27)</strong>. Ponamus
ergo adjuvante nos Christo ori nostro ostium et seras,
et verbis nostris stateram. Apostolus namque
ait: <em>Qui bene ministraverit, gradum bonum sibi acquirit</em>
<strong>(I Tim. III, 13)</strong>.</p> <p>4. Et haec quidem, dilectissimi, non ad instruendos
vos loquor; sed ut humilitatis et obedientiae bona
quae exercetis, in verbis meis recognoscatis: quae
bona, quae ad aeternum Dei regnum vos trahunt,
cupimus ut indesinenter possideatis. Neque enim
qui coeperit, sed <em>qui perseveraverit, hic salvus erit</em>
<strong>(Marc. 10, 12)</strong>. Ei autem qui vult salvus esse, hic
certandum est. Si quis in pugna, quando acies ordinatur,
et contra adversarios statur, loco suo recesserit,
<nobr><sub></sub></nobr> deinceps ignavus ac refuga habetur. In hoc
quoque loco milites Christi adversum diabolum videntur
quasi in acie ordinati stare: deserere certamen
et discedere hinc, non solum ingloriosum, verum
etiam periculosum est. Manendum est in hoc
eodem loco; ut tenentibus nobis quod tenemus, non
<nobr><sub></sub></nobr> alii coronas nostras accipiant. Manendum et permanendum
est, ut hic gloriosissime pugnantes, quietissime
navigantes, tutissimam vitam in studiis spiritalibus
transigamus, et apprehendamus vitam aeternam,
in qua vocati sumus.</p> <p>5. Salvator noster loquitur: <em>Non potest civitas abscondi
supra montem posita: neque accendunt lucernam,
et ponunt eam sub modio, sed super candelabrum,
ut luceat omnibus qui in domo sunt</em> <strong>(Matth. V,
14)</strong>. Recte ergo tam illustris lucerna sub monasterii
modio constituta ad Ecclesiae translata est candelabrum.
Et sane modius iste evangelicus bene monasterio
coaptatur, ubi nihil agitur absque mensura.
Habent enim illic universa dimensa, omnia facta aut
dicta aequissima ratione prolata tenent ad vicem modii
<nobr><sub></sub></nobr> modum. Bene ergo spiritali intellectu per hanc
figuram monasterii interpretamur, quae ad similitudinem
modii nihil soleat in se habere permixtum.
Nam sicut triticum a paleis segregatum, ita de saeculo
separatos recipere consuevit; et post Domini
ventilabrum, qui mundat aream suam, ejectis foras
excrementis tamquam puriora jam grana intra se
electos suos continet. Proinde sicut modius monasterio,
ita candelabrum Ecclesiae comparatur: quia
cum sit in edito vel in conspicuo constituta, splendorem
ad se translatum oculis efferens, lumen sibi
impositum cunctis ostendit. Accensus ignis rationabiliter
profertur ut luceat; parum enim prodest latens
bonum, parum lucet lumen absconditum. Exalta,
beatissime pontifex, sicut tuba vocem tuam
<nobr><sub></sub></nobr> coelitus edissere populis; revela quem in secretis
effodisti thesaurum tuum; sparge opes quas conquisisti;
divitias quas in eremo parasti palam esurientibus
effunde, adjuvante Domino nostro Jesu Christo,
qui cum Deo Patre et Spiritu sancto vivit et
regnat in saecula saeculorum. Amen.</p>