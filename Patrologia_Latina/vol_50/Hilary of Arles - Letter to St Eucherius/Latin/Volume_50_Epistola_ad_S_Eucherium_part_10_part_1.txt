CAPUT VIII.
Hilarius successor Honorati, ejus consanguineus.---Invocatur
Honoratus uti patronus. 
36. Pius Dominus, qui stimulando animos vestros
ad electionem parvitatis meae, dedit ne a sepulcro
illius longius abessem, illud etiam vobis orantibus
 dabit ne a viis ejus longe  recedam: sed ut quidquid
illum egisse cognovero, id sine exploratione
aliqua, aut disceptatione factorum agere festinem.
Vobis enim me, ut video, jam tunc per illum Deus
genuit.  Vobis licet indignum praeparavit. Vobis ille
me nesciens tanto labore quaesivit. Vobis tam propensa
sollicitudine et cura utcumque erudivit, quaerens
in me fidei, sicut sanguinis sui venam. Vobis
me tanto labore per litteras, tanto per excursum
suum ambitu, ab insula, cui me  derelictis episcopatus
sui principiis secreti amore reddideram (non
audeo dicere, nesciens) fortasse praescius,  amovere
satagebat, uti juxta sepulcri sui sedem in amore vestro
patriam collocaret. Sed quid agimus, quod immaturum
me maturo excessu tradidit? Non est
 nostrum secretum aeterni Regis in ullo vel leviter
 culpare judicium: non facile senseratis  quid amisissetis
boni, si redintegratum vobis bonum vestrum
fuisset.
37. O magna et inclyta, Honorate, tua gloria!
Non indiguit meritum tuum signis probari; ipsa enim
conversatio tua plena virtutibus et admirationis novitate
praecelsa, perpetuum quoddam signum ministravit.
Multa quidem tibi divinitus  indulta novimus
quicumque propius assistebamus; sed in his tu
minimam partem computabas, majusque tibi gaudium
erat quod merita et virtutes tuas Christus scriberet,
quam quod signa homines notarent. Et tamen
quod esse majus signum virtutis potest, quam signa
fugere et occultare virtutes? Et vere tam familiaris
quodammodo oratio tua Christi auribus erat, ut
 enixissimis precibus impetratum putem ne virtutem
tuam signa clamarent. Habet et pax martyres suos;
Christi enim tu perpetuus, quamdiu in corpore moratus
es, testis fuisti. Illud etiam stupendum quod
adolescentiae tuae robur perpetuo abstinentiae rigore
tenuatum, et in illam quam vidimus aspectus, licet
decore servato, exilitatem redactum crux utique
quotidiana consumpsit: quam tamen semper sine ulla
notabili superstitione servasti, omnes semper nimietates,
et cognatum nimietatibus gloriae fugiens
appetitum. Numquam in tuo ore nisi pax, nisi castitas,
nisi pietas, nisi charitas. Numquam in corde
nisi horum omnium fons Christus habitavit, qui tibi
et per te plurimis charitatis, gaudii, pacis, longanimitatis,
bonitatis, benignitatis, fidei, modestiae, continentiae
 fructus ministravit,  exuberantes in multiplicem
copiam in multorum salutem et gaudia, ut
non immerito illi cantaveris: Qui timent te, videbunt
me, et laetabuntur (Psal. CXVIII, 74); cui omne semper
conversationis tuae bonum ascripsisti: illud assidue
tibi ac tuis ingerens: Quid enim habes quod
non accepisti? aut, si accepisti, quid gloriaris, quasi
non acceperis (II Cor. IV, 7)? Sed eo magis tuum erat
vitae tuae bonum, quo magis tuum negabas.
38. In te commune omnium Dominum desiderantium
solamen fuit.  Quidam gloriantur in hujus vitae
prosperis; tu e contra in Deo exsultare suadebas,
resonante  affectum tuum voce blandae modulationis
immurmurans: Laetetur cor quaerentium Dominum
(Ps. CIV, 3). Nulla tibi umquam major quam in orationibus
 et psalmis  voluptas. Tuis in tantum medullis
 Christus insederat, ut interdum, quod expertus
loquor, membris tuis placido sopore devinctis,
illum etiam in somnis officio solito tua lingua resonaret.
Saepe dormiens sanissimae exhortationis, saepe
orationis affectuosissimae verba refudisti. Agebatur
quippe in lectulo corporis requies, mentis in Christo.
Et quidem haec, prout  quique adfuimus, experti
sumus. Tu vero unica semper omnium requies,
quam alacer, quam saepe referebas somnia, non aliquid
praesagientia, neque aliqua in futurum anxietate
sollicita, sed  irrequietis animae desideriis excitata;
martyrium scilicet, quod semper meditatione
gestabas, credo, alludente interdum, et provocante
cupiditatem tuam Domino, tamquam excitata in fidem
tuam persecutione peragebas. Et vere puto neminem
 diffiteri, tibi ad martyrium  tortores, non animum,
defuisse. Quotidianus siquidem in sincerissimis tractatibus,
 confessionis Patris, ac Filii, ac Spiritus
 sancti testis fuisti. Nec facile tam exerte, tam lucide
quisquam de Divinitatis Trinitate disseruit, cum eam
personis distingueres, et  gloriae aeternitate ac majestate
sociares.
39. Memento itaque, amice Dei, memento jugiter
nostri, Deo incoinquinatus assistens, canens illud
canticum novum, et sequens Agnum quocumque vadit.
Tu illi pedissequus; tu nobis patronus, orationum
nostrarum interpres acceptabilis, et fortis assertor,
perfusas ad sepulcrum tuum alumni gregis
preces  perfer; impetra ut conspiratione communi
omnes simul sacerdos et populus, quae jussisti, quae
docuisti, aliquatenus obtinere mereamur.  Per Dominum
nostrum Jesum Christum, qui te in gloriam
suam assumpsit, atque cum Patre suo et cum Spiritu
 sancto vivit et regnat Deus per omnia saecula saeculorum.
Amen.