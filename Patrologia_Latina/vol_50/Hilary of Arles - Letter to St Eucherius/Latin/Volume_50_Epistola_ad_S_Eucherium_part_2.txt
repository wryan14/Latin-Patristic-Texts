Praefatio. 
 1.  Agnoscitis, dilectissimi, diem publicis fidelium
 moeroribus consecratum, qui mihi quamdiu hos
caducos vitae hujus dies Dominus indulserit, semper
quidem acerbitatibus gravis,  plenus tamen dignitatis
adveniet. Hodie enim ille sanctae recordationis
Ecclesiae hujus antistes virtute, sacerdotio, nomine
Honoratus, corpore exutus est. Quidquid ad clausulam
elocutionis adjecero, absurdum poterit judicari.
Si enim dixero: Ad astra migravit, ille, etiam
dum in terris moraretur, inter illa splendidissima
astra Dei numeratus est. Addam: Christo astat?
Quando autem ei in vita sua non astitit? Cujus omnis
vita illam Eliae vocem habuit: Vivit Dominus cui asto
hodie (III Reg. XVIII, 15). Dicam: Terrena deseruit,
cujus, ut Apostolus ait, conversatio semper in coelis
 fuit (Philip. III, 20)? Similiter itaque, quantum animus
meus habet, quidquid de tali viro dicendum
occurrerit, ipsa sui magnitudine congruo exitu caret.
Compugnant moeroribus gaudia. Talem reminisci
dulce est; tali carere supplicium.
2. Duplex itaque materia me provocat. Illinc me
laudum suarum gratia ad sermonem trahit; hinc ad
singultus  retrahunt damna communia. Ignoscite
itaque, si diripientibus sibi duobus his affectibus
mentem meam, oris mei officium tamquam duobus
dominis famulatum congruum negat. Quidquid recordatio
in laudis partibus suggerit, totum hoc sibi
inter damna numerans dolor vindicat. Quamquam
etsi adesset mihi serenitas mentis, et famulatu idoneo
menti lingua serviret, num abundantius laus
 ejus proferri sermonibus meis poterit, quam in vestris
 sensibus manet? Nemo est, ut puto, cui non
illius viri gratia major occurrat, quam possit opulentissima
cujuslibet proferre facundia. Quia ergo,
ut Scriptura loquitur, memoria justorum cum laudibus
semper est (Prov. X, 7), nec potest quisquam
meritorum illustrium viros non cum laude memorare,
proferam, ut facultas datur, aliqua ex his quae
de illo dilectionis vestrae corda  meditantur. Adjuvabunt
utique sensus vestri conatus meos; et 
quidquid sermoni meo expedire difficile est, vestra
sibi pectora propriis cogitationibus eloquentur.
3.  Scriptum est: Sapientia in exitu canitur; hoc
est dicere: Sapientis conversatio  in conversationis
fine laudatur. Unde et in alio loco: Ne laudes
hominem in vita sua. Et iterum: Ante mortem ne
 laudes quemquam (Eccli. XI, 30); ac si dicat:
Lauda post mortem; in viventis enim laudibus et
laudato locus vanae exsultationis offertur, et laudatori
 nota assentationis affigitur. Multis modis autem
utile est laudare defunctum: primum quia dum
abest cui gratificari laudatione possimus, necesse
est ut ad largitorem gratiae  laus tota referatur;
deinde, quia sola virtutis admiratio residet, ubi
suspicio assentationis aufertur. Defuncti itaque
laus in sancta fidelium congregatione prolata plena
est aedificationis, vacua jactantiae. Merita quoque
in hoc ejus qui laudatur accrescunt, quod plures
sua laude proficiunt. Nec verebor ne nimis forsitan
favorabiliter de meo loqui credar, quia praeter
quam nihil non inferius dici suis virtutibus potest,
 nemo est qui illum non suum computet, suum senserit,
 suumque crediderit. Non tamen ego ingenii
fiducia, neque fretus eloquio ad attingendam tanti
viri vitam manum mitto: quam si quis priscae eloquentiae
auctor attingeret, non solum facundia non
ornaret, sed victus materiae mole succumberet.
Vester me amor provocat, vester affectus de illo
aliquid loquendi fiduciam subministrat. Animabitur,
ut credimus, ipsius meritis sermo quamvis  tepentis
ingenii; et quod jacet verbis elevabitur rebus;
et effusa in illum charitate vestrorum pectorum domicilio
condietur.