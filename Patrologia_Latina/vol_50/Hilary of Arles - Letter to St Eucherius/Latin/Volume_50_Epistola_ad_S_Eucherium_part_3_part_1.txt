CAPUT PRIMUM.
Consularis Honorati nobilitas. Baptizatur adolescens. 
4. Est illud notum omnibus oratoriae disciplinae,
quorum laudandam receperint vitam, patriam prius
 et originem praedicare; ut quod in propriis virtutibus
deest, in patrum gloria praecessisse videatur. Nos
autem omnes in Christo unum sumus; et fastigium
nobilitatis est inter Dei  filios computari, nec addere
nobis quidquam ad dignitatem terrenae originis decus,
nisi contemptu suo, potest. Nemo est in coelestibus
gloriosior, quam qui repulso patrum stemmate
elegit sola Christi paternitate censeri. Praetermitto
itaque commemorare avita illius saecularium honorum
insignia, et quod concupiscibile ac pene summum
habet mundus, usque ad consulatus provectam
familiae suae nobilitatem, majore generositate pectoris
fastiditam. Nec placuisse illum sibi de supervacuis
suorum honoribus, qui per amorem veritatis
jam suos non optabat.
 5. Ad illud potius meus sermo festinat, qua fide
baptismum in adolescentiae annis proprio concupierit
arbitratu, quam maturo consilio sanus mortem expaverit;
 qualiter ante baptismum vita cariturum se
esse prospexerit; qua siti vitam suam desideraverit
renovari; quam dulcis ei infantia; quam modesta
pueritia; quam gravis adolescentia fuerit; quam omnes
etiam aetatum gradus gratia semper et virtute
transcenderit, majorque se semper inventus sit, ut
prorsus divino quodam  paedagogio educatum putes.
Eruditur sine aliqua suorum instantia. Servat, juvante
Deo, baptismum praeter ullam hominum sollicitudinem;
et, quod his majus est, recenti adhuc et
illibato nitore  fontis sine admonitore convertitur.
Sine admonitore, dixi; et ubi illud quod patria obstabat,
 quod obluctabatur pater, quod propinquitas
tota  renitebatur? Intraverat enim gratia sua omnium
sensus; et cum eum sibi Christus assumeret,
certatim in suis omnibus mundus tenebat. Alios dulcedo
ipsius obligaverat; alios collegii blandimenta
devinxerant; alios in variis juvenum exercitiis admiratio
saecularium virtutum tenebat. Quot illi vitae
 prioris gratiae fuerant, tot a conversione vinculis retrahebatur.
Commune quoddam familiae decus proripi
omnes timebant. Et vere quis umquam illum
habitus non quasi  proprium accepit? Quos aliquando
amictus non ornavit? Itaque velut splendidissimam
gemmam et commune omnium decus eripi
sibi simul patria, simul familiares, simul parentes
putabant; neque enim immutanda haec omnia et reformanda
in melius, ut vidimus, sed quasi moritura
esse credebant. Et inde illud erat quod quia omnia,
quae adorsus erat, strenue eum pater agere perspexerat,
a baptismate quamdiu potuit, avertit, timens
ne totus, sicut consecutum est, religionis amore raperetur.
Invaluit tamen desiderium et amor Christi,
et baptismum discussis patris dissimulationibus, pueritia
 fidelis invasit. Ita enim se adhuc catechumenus
inter prima fidei rudimenta formaverat, lasciviam
pro reverentia accipiendi quandoque baptismatis
respuens, clericos ut patres honorans, et puerili interdum
censu pauperem juvans. Quidquid habere adhuc
illa aetas, et plus utique pro novitate habendi
amare poterat, miseratione prodigus offerebat: jam
tunc in parvo praemeditans cuncta contemnere, et
sua simul universa largiri.
6. His itaque et talibus exercitiis ad baptismum
se catechumeni fides robusta proripuit. Hinc jam
providus pater, et  terrenae pietatis suspicione sollicitus,
variis eum oblectationibus provocare, studiis
juventutis illicere, diversis mundi vanitatibus irretire,
et quasi in collegium cum filio adolescente juvenescere;
 venatibus et ludorum varietatibus occupare,
et tota, ad subjugandam illam aetatem, saeculi
hujus dulcedine armari. Nec immerito eum saecularis
 pater proripi timebat, quem inter reliquos ornatissimos
juvenes velut unicum complectebatur.
7. Verum illi major inter haec omnia erat custodiendi
baptismatis cura. Fastidiebat adolescens, quo
grandaevus oblectabatur pater, tali se semper adhortatione
compellans: Delectat haec vita, sed decipit.
Alia in ecclesiis praecepta recitantur; alia in auribus
meis mandata sonuerunt: illic modestia, et continentia,
et quies, et pudor traditur; hic effrenata
luxuria nutritur. Ibi pietas viget; hic exercitatio corporalis.
Illic ad aeternum regnum Christus invitat;
hic diabolus ad temporale sollicitat. Omne quod in
 mundo est, vanitas est et concupiscentia oculorum,
et mundus transit et concupiscentia ejus; qui autem
fecerit voluntatem Dei manet in aeternum, sicut et ille
manet in aeternum. Festinemus ergo erui ab his laqueis,
dum adhuc minus tenemur.  Difficile diu ligata
solvuntur. Facilius est tenera evellere quam
robusta succidere. In monte salvam fac animam tuam,
 ne forte apprehendant te  malae cogitationes. Cito
serpit voluptatis venenum, servanda est Christo per
ejus gratiam sumpta libertas. Alii aurum argentumque
mirentur. Dominentur, ut video, metalla dominantibus.
Alii praedia atque mancipia non sine animi
sui captivitate possideant. Alii honoribus gaudeant,
et honorem divinae in se imaginis premant: mihi
satis est mancipium non esse vitiorum; mihi salus,
gaudium; mihi conjux, sapientia; mihi in virtutibus
 voluptas; mihi Christus thesaurus sit, qui pensabit
mihi gaudia caduca melioribus, dabit et in hac vita
studiis disciplinae et oblectari et ornari, et inter haec
dignum fieri coelestibus regnis.
8. Nec longas talis meditatio moras protulit; sed
illico in flammam conversionis nutrita hujusmodi fomentis
 scintilla  prorupit. Jugum Dominicae servitutis
subdita cervice suscipiens, jugum libertatis excussit,
intelligens summum esse captivitatis genus,
licentiam juventutis. Rediguntur ad breves capillos
luxuriantes comae. Transfertur ad nitorem mentis
vestium splendor. Cervicis lacteae decus palliis rigentibus
occupatur. Transit laetitia in  serenitatem,
membrorum vigor animi vigore mutatur. Virtus corporis
in virtutem spiritus migrat. Pallescit jejunio
speciosa facies, et prius  succi plena, fit plena gravitatis.
Et quid plura? ita repente totus alius ex alio
ostenditur, ut non aliter genitor ipsius, quam orbatus
filio pater lamentaretur. Et vere plena mortificatio
corporis; sed vita illi spiritus erat. Tota hinc parentum
persecutio suscitatur. Tunc solum et primum
 patri contumax fuit, cum Dei Patris filius esse contendit,
ordinata jam tunc in eo, sicut Salomon praecepit,
charitate. Ita enim propheta memoratus sub
Dei voce pronuntiat: Ordinate in me charitatem
(Cant. II, 4). Ordinavit plane eam ille, et sub charitatis
dispositione prospexit primo Deum, tum proximum
diligendum. Condemnari itaque se senectus patris,
aetatis illius  conversione credebat. Occurrit,
renititur, comminatur; nec tamen ullo horum pueritia
Deo freta concutitur.