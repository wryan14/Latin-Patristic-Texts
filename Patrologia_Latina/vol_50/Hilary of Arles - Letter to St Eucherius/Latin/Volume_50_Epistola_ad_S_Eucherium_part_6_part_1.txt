CAPUT IV.
Praeclara Lirinensium institutio.---Honorati virtutes.---Honoratus
benignus et liberalis in hospites.---Honorato
scripsit Eucherius. 
 18. Incredibile est quantae illi curae fuerit ne quem
tristitia affligeret, ne cogitatio saecularis urgeret. Quam
facile perspexerit quid quemque vexaret,  tamquam
singulorum mentes mente gestaret. Quanta
praeterea pietatis dispensatione providit, ne quem
nimius labor gravaret, ne quis nimia quiete torpesceret.
Ipsos, si dici potest, singulorum  fratrum
somnos pio pensavit affectu. Valentes corpore a desidia
semper excutiens, ferventes spiritu cogebat ad
requiem. Omnium vires, omnium animos, omnium
stomachos instinctu, credo, Dei noverat, vere servus
omnium factus propter Jesum Christum. Mirandum
est quomodo unus tot simul officia compleverit, tam
varia praesertim infirmitate vexatus. Fortissimos
quosque, et recenti adhuc conversatione praevalidos
 in jejuniis vigiliisque, impar viribus, pari lege comitatus
est. Infirmos ipse infirmior visitavit; refrigeria
animarum simul providit et corporum; et ne quid cuiquam
minus fuisset impensum, animo semper recurrebat:
hic alget, hic  cogitat: illi labor gravis est;
huic haec esca non convenit: ille ab alio laesus est;
grave est quod hic intulit, nec minus grave quod iste
sensit . Grandi instantia opus est ut offensa gratiam
consequatur, et hic sibi illatas contumelias aut leves
aut nullas computet; hic autem se gravissimas intulisse
suspiret. Haec illi jugis opera, jugis intentio
erat, levigare omnibus jugum Christi, et quidquid
diabolus injecisset, avertere, discusso culparum nubilo,
gratiarum serena revocare, amorem Christi et
proximorum amando inserere, et mentes omnium
 tamquam suum pectus excolere; innovare gaudia,
et ad Christi semper desiderium tamquam primo conversionis
die inardescere.
19. Hinc illud erat quod  omnis congregatio illa
divinae cupida servitutis, ad nomen ipsius ex diversa
terrarum parte collecta, tam moribus quam linguis
dissona, in illius amorem conspirabat. Omnes dominum,
omnes patrem vocabant, in illo sibi patriam,
 propinquos, et omnia simul reddita computantes.
Didicerant omnes, ipso sibi compatiente, dolores illius
suos computare, ut non immerito egregius et in
Christo beatissimus vir Salvianus presbyter charorum
suorum unus in scriptis suis dixerit, quod  sicut
coeli faciem pro sua sol aut obscuritate, aut serenitate
mutaret, ita congregatio illa coelum sitiens et
 coelestibus studiis mancipata ab ipso vel nubila, vel
serenitatem mentium, quasi peculiari in Christo Sole,
susciperet,  ipsoque et afflicto afflictaretur, et respirante
revalesceret. Hinc illa erat, et adhuc orationibus
suis  permanet diffusa in monasterio suo sancti
Spiritus gratia, tanti doctoris et exemplo et admonitione
firmata in variis charismatum donis, in
humilitate et mansuetudine, in charitate non ficta,
et una capitis gloria  in diversitate membrorum.
20. Magna illi inter haec in advenas et hospites
cura. Quis enim illum aliquando praeteriret? Quis non
quamlibet prosperam navigationem,  quoslibet suaves
ventos mox per tanti viri desiderium, commodi sui
contemptor abrupit? aut si insulam tenere non licuit,
violentum secundae navigationis obsequium, acerbissimam
 tempestatem computavit. Nemo illuc non festinus
accessit; nemo illic moras suas sensit; nemo
illinc non securissimus solvit, prosequente ipso amore,
sumptibus, votis, et tunc primum agnitos tamquam
dudum suos emittente. In squalore eremi delicias
 conspectu suo ministrabat, cum tanto omnes
gaudio et amore suscipiens, tamquam exspectasset:
aderat praeterea munificentiae animo par substantia,
pari fide ministrata. Nam qui libenter audierat: Vende
omnia tua, et da pauperibus, et veni, sequere me
(Matth. XIX, 21); huic libentissime unusquisque, si
quid misericordiae animo devoverat, dispensandum
ingerebat; securus illi sua cuncta committens, cujus
in relinquendis omnibus secutus fuerat exemplum.
Hinc ad eum frequens ille ex diversarum regionum
   vastitate concursus. Et vere is ille erat qui, non
ut parcus dispensator aut timidus,  respectu sibi
creditae et crescentis quotidie congregationis aliqua
tribueret, plura servaret.  Sed quid quotidie in alieno
non faceret, quod in suo semel fecerat? Hoc est,
nihil sibi, nihil suis praeter praesentium dierum victum
et  vestitum reservabat.
21. Exhausta est aliquando dispensationis substantia,
fides numquam. Quadam enim vice cum unum
jam ex multis millibus aureum nummum  proflua
ad munificentiam arca retineret, hunc ipsum, etiam
in multarum rerum defectu, constantissime praetereunti
pauperi dedit, et  me atque aliis astantibus
dixit: Certum est jam appropinquare  qui deferat, si
non habet munificentia nostra quod proferat. Vix trium
 aut quatuor horarum spatium, die fluente, transierat,
et continuo qui  verbis suis fidem faceret, occurrit.
O felix munificentia, cui fides ministravit! O felix
fides, cui munificentia numquam moram fecit! Et
vere quantum fides sua  suppeditabat, dispensare
sua tantum manu non occurrit. Plurimos multis locis
probatissimos viros habuit, quorum semper manibus,
quod sibi deferebatur, expenderet. Sic unius dispensatoris
gratia, dispensatores multos habebat, et fides
sua, quasi communis quidam fons, et dantibus et
accipientibus plurimis profluebat. Nullius  angustiae
ad ipsum pervenerunt, quae ultra ipsum protenderentur,
aut non in ipso metam reperirent.
22. Hinc jam ad illum certatim, ut putabat, aut
certe ut optabat, latentem undique litterarum officia
 perlata sunt, quibus ille quam novis affectibus variata
reddebat, quam gravia, quam blanda, quam
dulcia! Unde pulcherrime splendidus mundo, splendidior
Christo aemulus virtutis suae beatus Eucherius
cum ab eremo in tabulis, ut assolet, cera illitis,
in proxima ab ipso degens insula, litteras ejus suscepisset:
Mel, inquit, suum ceris reddidisti. Quis itaque
non beatum se, beatam domum, beata scrinia sua
credidit, in parvo ex ore ipsius munere magna benedictione
ditatus? Et sane tantum in scriptis illius
salis, tantum dulcedinis erat, ut non scriniis aut armariis,
sed arca pectoris condi mererentur. Inde est
quod plurimi ea inscripta sensibus ferunt, et libentissime
ad testimonium amoris sui  proferunt. Denique
quis umquam tantum sibi amicorum praesentibus
 illigavit officiis, quantos ille, qui se diligerent
et avidissime desiderarent, habuit ignotos?