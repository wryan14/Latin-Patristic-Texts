CAPUT VII.
Honorati morbus obitus, sepultura.---Sancti in coelo
pro mortalibus orant. 
29. Operari etiam inter extrema non destitit. Multos
in lectulo suo verbi dispensatione ditavit. Sed
quamdiu illum lectus tenuit, cui superare etiam vicinas
 morti lassitudines jam in consuetudinem venerat?
Ultimum, doloribus jam reluctantibus, Epiphaniorum
die in ecclesia sermonem habuit: nesciens
umquam colluctante cum infirmitatibus fide,
 dolori magis corporis quam spiritus fervori acquiescere,
servivit desideriis vestris supra suas vires. Non
illum siquidem aliqua extrinsecus superveniens aegritudo,
non subitus febrium aestus absorbuit; sed diu
dilata infirmitas, nimio dudum propositi rigore contracta,
et adhuc remissioni parum acquiescendo ingravescens,
octavo eum vel nono die  a solemnitate
praedicta, paulatim attenuando confecit. Vix quatriduo
tamen nobis suam in officiis charitatis deditis
praesentiam denegavit, timens utique ne suos vicinia
transitus sui contristaret. Nulli umquam gravis inter
gravissimas aegritudines fuit. Nulli, ut assolet, ullum
infirmitates suae horrorem intulerunt. Et quidem hoc
ordine illud sancti Spiritus  habitaculum conquievit.
30. Caeterum impollutae illius mentis vigorem incredibile
 est quam integrum usque in extrema servaverit.
 Ac primum semper uberrime consolatus
est suos, ac nihil magis timuit quam ne diutina desperatione
conficerentur; intelligens pene facilius
ferri extrema quam dubia. Abstersit semper sermone
condito circumstantium lacrymas, quas tamen quo
magis  abstersit irritavit. Inde graviorem suo dolore
nostrum computabat. Non facile quisquam tam forti
pectore inter quaelibet aspera et dura  toleratu, nec
optavit aliquando mortem nec expavit. Nam is quem
vivere inter quaelibet gravia in Christi servitute non
piguit, ad novam vitam per communem illam novae
vitae januam transire non timuit. Praemeditata enim
illi ultima hominum necessitas, non repentina advenerat.
Itaque sub ipso jam finis aspectu, tamquam
 emigraret, tamquam valediceret, ne quid imperfectum
derelinqueret, ne quid minus plene quam
proposuerat ordinaret, interrogare singulos nostrum,
et ad suggerendum, si quid memoriam suam subterfugisset,
hortari. Omnia interim subscriptione firmare,
et parcentes nos fatigationi suae ad omnia quae
agenda erant cogere; cogere autem blando illo, sicut
semper, imperio.
31. Quadam autem vice cum comprimere lacrymarum
mearum tempestatem et abrumpere rivos
fletuum laborarem: Quid, inquit, fles? inevitabilem
humani generis necessitatem? Imparatum ergo te invenire
meus transitus debuit, cum me non invenerit imparatum?
Cumque ego  impedita singultibus utcumque
poteram verbis ipsius verba subnecterem, quod
 jam non destitutionem  meam dolerem, quippe qui
mihi orationum suarum patrocinia numquam defutura
confiderem, quin et post transitum suum validiora
praesumerem, uno me dolorum suorum vulnere
et difficilium inter extrema luctaminum graviter affligi.
Et quid ego, inquit, minimus omnium fero ad ea
quae sanctorum plurimi in supremis suis acerbissima
pertulerunt? Et commemoratis aliquot, adjecit, quod
credo alicubi legerat: Magni, inquit, viri multa patiuntur,
et ut alios pati doceant, nati sunt in exemplum.
32. Confluentibus autem ad se potestatibus, praefecto
et praefectoriis viris, quam ferventia sub mortali
jam frigore mandata deprompsit, ab ipso exitu
suo sumens acerrimum exhortationis exordium. Et
dignum plane erat ut qui vitae semper exempla praebuerat,
 etiam mortem suam in exemplum advocaret.
Videtis, inquit, quam fragile habitemus hospitium.
Quolibet vivendo ascenderimus, illinc morte detrahemur.
Ab hac necessitate neminem honores,  nullum
thesauri redimunt. Haec justis et injustis, haec potentibus
et humilibus communis est. Magnas Christo debemus
gratias, qui morte et resurrectione propria mortem
nostram spe resurrectionis animavit, aeternam
vitam offerens,  discusso aeternae mortis horrore. Sic
ergo vitam agite, ne vitae extrema timeatis; et hoc quod
mortem appellamus, quasi commigrationem exspectate.
Mors poena non est, si non ad supplicia deducit. Dura
quidem est carnis animaeque divulsio; sed multo durius
in gehennae flammis erit carnis animaeque consortium;
nisi in omni vita generositatem suam spiritus recognoscens,
 bellum corpori, et corporalibus vitiis certamen
indixerit, et felici discretus  a carnis colluvione divortio,
aeternae paci impollutam servet utramque substantiam,
illic feliciter copulandam, ubi exultabunt
sancti in gloria et laetabuntur in cubilibus suis,  hoc
est in corporibus tamquam in receptaculis suis; cum
ea quae justitiae dedicaverant membra socialia, tamquam
consueta hospitia  recognoscent. Hoc itaque
agite: hanc vobis Honoratus vester haereditatem relinquit:
supremo halitu suo ad haereditatem vos regni coelestis
invitat: Nullus nimium mundi hujus amore teneatur.
Optimum est ut voluntate fastidias, quo te vides
necessitate cariturum. Nemo opibus diffluat, nullus pecuniae
inserviat, neminem vana divitiarum pompa corrumpat.
Scelus est pretium salutis in materiam perditionis
 assumere, et  illo capi quemquam, quo redimi
potest. Plus interea vultu, plus oculis, plus emicante
in coelum sensu monebat. Impar est quidem ignito
sermoni suo sermo referentis; sed non minus imparia
spiritui suo verba erant monentis. Tali itaque
exhortatione et insolito quodam  motu oratione
profusa, inusitatum quoddam munus benedictionis
impendit.
33. Deficiente membrorum ministerio, nova semper
mentis gratia pullulabat. Ordinatis itaque omnibus
(neque enim multa in actibus suis minus plena
restabant), cum omnes charos  suos mente percurreret,
quantos nominatim proferre lassitudo non vetuit,
missa per eos qui astabant salutatione ditavit.
Mihi vero in aurem,  Excusa, inquit, sancto illi
 fieri non potuisse quod voluit. Magna et admiranda
solertia, inter graves illas mortis angustias providisse,
ne cujus tristitiam non, quantum in se erat,
abstergeret: ne quid certe inexcusatum relinqueret.
Quid illud, quaeso, quod cum omnes suos quos ad
hanc urbem amor suus traxerat, utique inter peregrina
desereret, nullum ulli reditum, nullam societatem
commendavit, non loca vivendi certa distribuit:
tamquam vere praescius nullam suorum dispersionem
futuram, nisi eorum qui jam et se superstite
animi definitione migrassent? et vere non facile
quemquam a societate nostra abesse novimus, nisi
quem  abfuturum ipse praemonuit, qui aut chariorem
conspectu suo patriam, aut graviorem senserat disciplinam.
Interea gravior illum somnus urgebat;
 quem cum interdum pavidi interpellaremus: Miror,
inquit, in tam gravi mea lassitudine, post tam longa
insomnia quae praecesserunt, gravem vobis meum
somnum videri. Et cum, suspectis omnibus, sedere
eum in ultimo diutius  perhiberemus, joculari, ut
erat solitus, blandimento et consuetudinaria mentis
serenitate respondit: quod molestos nos in hac sollicitudinis
parte pateretur. Ita pene ante vita  ejus
quam dulcedo consumpta est.
34. Somno deinde ultimo exceptus, in mortis quietem
dormiens transiit sine ullo,  ut se habent suprema,
luctamine. Nullas difficiles obitus moras sensit.
Angelicis choris anima illa sancta, generosa,
sincera, et ab omni contactu mundi incontaminata
suscipitur. Multorum interea variis visionibus somnus
 incutitur, quarum tamen una omnium facies erat,
quod scilicet sancto illi occurrerent officia sanctorum.
Et vere illico in eodem mediae noctis puncto
ecclesiam in occursum sancti corporis conventus implevit,
ut nonnisi angelicis nuntiis suscitatus putaretur.
Relinquitur vegetatum semper spiritu, plenum
gratiae corpus exanime: integrum siquidem vultus
decorem facies omnibus grata  servabat. Probe vos
ista nostis, et multo plenius vobis quam sermo sufficit
animorum meditatione describitis.
35. Neque ullus non magno sibi damno affici visus
est, si conspectu corporis  ejus caruit, si non, ut
quemque aut reverentia aut amor suaserat, osculum
aut ori aut quibuscumque membris  ipsius impressit,
 aut feretro in quo sanctum illud corpus magna
fidei ambitione vestitum erat, majore postmodum,
dum sepulcro admoveretur, pene nudatum. Nec
enim pepercit sanctificatis amictu suo palliis fides,
quae pretiosissimi muneris loco habuit aliquam  velaminum
illius fimbriam decerpsisse. Certavit in
exsequiis illius vester affectus. Refecistis in funere
suo latentem adhuc inter vos peregrinationem
meam. Pavistis me tam effusa in ipsum animi charitate.
Quem enim illo die sua tecta tenuerunt? Aut
quem non tamquam peculiari luctu obrutum basilicae
huic moenia hujus urbis dederunt? Pro magno
munere habitum est lecticae  manum admovisse, aut
cervicem subjecisse. Vidistis non sine vestra gloria
gloriam suam: nam et illa exsequiarum religio, fidei
 devotio erat, et tam laetum erat habuisse talem, quam
grave talem amisisse. Nec parum fiduciae dat sepulcri
sui gratia: nam cujus hic ossa condidimus, in
coelo utique patrocinia praesumimus. Praelata tunc
ante feretrum ipsius aromata et incensum vidimus;
sed majora de vestris mentibus Deus, in tanto erga
tantum pastorem affectu vestro, odoramenta suscepit.
Praesultavit in gloria sua Dei gloria, et in dissonis
 diversarum linguarum choris amor consonus.