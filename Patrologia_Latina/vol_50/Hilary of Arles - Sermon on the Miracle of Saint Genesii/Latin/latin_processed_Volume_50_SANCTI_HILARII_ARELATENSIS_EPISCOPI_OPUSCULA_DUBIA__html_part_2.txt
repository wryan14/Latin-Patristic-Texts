SERMO SEU NARRATIO
DE MIRACULO S. GENESII
MARTYRIS ARELATENSIS.
(Ex Surio die 25 Augusti.) (C,G,S)  SERMO SEU NARRATIO
DE MIRACULO S. GENESII
MARTYRIS ARELATENSIS.
(Ex Surio die 25 Augusti.) (C,G,S)   Opera Dei narrare honorificum est: ergo operae
pretium est miracula dicti operis ad S. martyris Genesii
gloriam referenda narrare. Natalis enim ipsius
die frequens ille in civitate Arelatensi casus, pontis
abrupti periculo, urbem totam nimio tremore concussit,
et animis subiti pavoris discrimine concussis,
solemnitatis laetitiam recepta salutis gratia laetiorem
reddidit, jucunditate duplicata. Nam cum quos in
hac celebritate plus etiam quam suos Arelas populus
coegisset, quorum in illa die gaudiis ipsa civitas
angusta erat, semitae et spatia camporum, surgente
in agmine, et laborantibus sua cunctis densitate ibat
in ulterioris fluminis ripam, in honorem martyris,
Christo devotus exercitus cum charis conjugibus,
dulcibus pignoribus, plura simul beneficia habere
 festinans. Nec contentus uno in loco vota perfundere,
in ecclesia pervigil, antelucanus ad locum caedis et
sanguinis festinabat; item ad sepulcrum gaudiorum
immolans hostias, quasi occupaturus aures martyris
properabat. Nec clericorum officia solemniter ordinata,
nec ipsum denique lucis tempus exspectabat.
Splendor siquidem festivitatis, collucente urbe tota,
omnem omnimodis pepulerat noctis horrorem. Interim
via illa navalis, qua inter confoederatas sibi
urbes, illius terribilis Rhodani terga calcantur, subito,
aut sub injusto fasce, aut nimio materiarum
pondere, aut per obliquum amnis illapsum prona
diffusa est. Incertum est quo casu: certum tamen
cujus insidiis pretiosum onus, hoc est fidelium turmam
in mediis fluctibus male pendula strata deposuit,
 astante me, quod veraciter loquor, et pedem
ab ipso, ut ita dixerim, ponte referente. Magnus illico
fragor populi tam ruentis quam circumstantis
exoritur; pavor tota urbe percurrit: hic conjugi,
ille filiis, alii propinquis, alii amicis; omnes simul
diversis affectibus metuunt; qui parum, civibus. Inter haec sanctae recordationis antistiti Honorato,
quo tunc ille populus pastore gaudebat, uni quidem
pro omnibus metuenti, omne cladis pondus incumbit:
quos tunc illa pietas stimulos accepit! quam subita
animi aegritudine aegris praesto fuit! Erectis confestim
ad coelum oculis, intentione cordis luminibus
exaequata, ita a nobis circumstantibus mentis excessu
totus abscessit, ut nemo dubitaret quin tribunalibus
 Christi cum S. Genesio opem praesentis
mali impetraturus astaret. Agebantur interim grandi
tumultu miseranda naufragia: mixti hominibus phalerati
equi, impedito indignantes natatu, altis pectoribus
crura innotabant: quidquid obvium fuerat, seu
admoniti periculo, seu pavidi instinctu, proculcantes
pavida virtute; impliciti charis oneribus matrum ulnam,
et pressi caucis matronalibus famuli, et tota
itineris sui immixta fragminibus pompa solemnis.
Nemo hoc loco malus interpres occurrat, nemo tantam
martyris gloriam maligna obtrectatione obscuret,
et ripae vicinam turbam nullus alleget, nemo vadis
exceptos asserat, quos palam dextera divina salvavit.
Depressa peregrinorum mercibus, quotidie iisdem
ripis inaestimabilium onerum navigia junguntur:
 navem illic ferendis pontibus, tamquam jacere fundum
desperaret aggeribus, ordinatio antiqua constituit.
Tantum cum hoc vasto gurgite, stipati populi
pondus exposuit, quantum longissimis validissimis,
eodemque confractis pondera trabibus acceperat. Occurrat nunc animis atque oculis ista replicantium,
simul totum Rhodanus, ruina, naufragium,
implicanda turba miserorum diversa, in unum diaboli
insidiis conglomerata pernicies. Nihil periculo
defuit ut ad gloriam martyris nil deesset. Quando
enim alumnos ipsius mergeret fluvius, quem eodem
die piis natalibus consecrasset? O magna Dei gloria!
Erupit e vasto gurgite gloriosus exercitus. Jordanem
iterum crederes, rupto divinitus amne, patuisse; aut
iterum maria populo Dei, sicut sub Moyse quondam
 duce, in virgae imperio iter inter fluenta solidum
praebuisse. Neminem ruina quassavit, neminem gravatum
vestibus fluvius involvit, nemini haustum suum
fluvius incessit. Illaesos omnes atque incolumes vernacula
ac familiaris ripa suscepit. Pompa omnis, sicut
ingressa fuerat, egressa est. Materfamilias ex
profundo famulorum suorum cervicibus mobilium
cubiculorum secreta viderunt. Comptae in honorem
Dei virgines, nulla fluitantium monilium detrimenta
senserunt; acus ipsae, ut ita dixerim, sicut affixae
fuerant maternis manibus, haeserunt. Nemo damnum
aliquod rei, nemo dispendium salutis accepit. Occurrunt
pignora chara pignoribus: unusquisque
proximum suum, cui plurimum timuerat, laetus amplectitur.
 Cujus hic nisi Christi per intercessionem
martyris sui praesens virtus operata est? Convenit
utique episcopus martyrem, et dominum martyr.
Ostensum est salute dignum fidelis populi officium.
Et denique plurimi (quod mecum forsitan, et cui
fecistis agnoscitis) illico, ne vel leviter turbare devotionem
sanctam liceret inimico, vestibus ut erant
madidis navigia conscendunt, et matutinum rigorem
fluvii spe fervente contemnunt; festini quo intenderant,
ad locum scilicet caedis, animo victore perveniunt,
alacritate majori post periculum recens vota
fusuri. O dignae audiri preces! quae non fractae injuriis,
imputare nesciunt quod periclitati sunt: grates
referre sciunt quod evaserunt. Omnes gaudio tripudiant:
assistunt denique solemnibus laeti, interfuisse
 periculis juvat: quia conspicabile interfuisse miraculis:
tanti cuique fuit de salute dubitasse, ut salutem
suam mirabiliter acquireret. Integro suorum
numero Honoratus pastor exsultat: qui quidem haec
manu politiori, majorique gratia mansuris perpetuo
saeculo scriptis mandare potuisset, nisi divini muneris
conscius in legatione S. martyris particeps designatus,
quod se praesule Dominus haec contulisset,
insolentius exsultare timuisset. Et quidem ad nos beneficia
per plures diffusa perveniunt. Caeterum
quanti in se privata cognoscunt? Quod soli Deo ascribimus,
qui omnium conditor et conscius colitur, et
vivit cum Filio et Spiritu sancto per infinita saecula
saeculorum. Amen.