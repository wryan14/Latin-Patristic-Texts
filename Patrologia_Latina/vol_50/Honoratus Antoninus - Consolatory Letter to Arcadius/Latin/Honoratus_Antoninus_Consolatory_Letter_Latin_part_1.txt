ANTONINI HONORATI

CONSTANTINIENSIS EPISCOPI

EPISTOLA CONSOLATORIA

AD ARCADIUM

ACTUM IN EXSILIUM A GENSERICO REGE VANDALORUM.

(Max. Biblioth. Bign. tom. VIII.) (C)  ANTONINI HONORATI

CONSTANTINIENSIS EPISCOPI

EPISTOLA CONSOLATORIA

AD ARCADIUM

ACTUM IN EXSILIUM A GENSERICO REGE VANDALORUM.

(Max. Biblioth. Bign. tom. VIII.) (C)   Perge, fidelis anima, perge; et confessor unitatis,

gaude, quia pro nomine Christi pati meruisti contumeliam,

sicut apostoli cum flagellati sunt. Ecce jam

serpens ille sub pedibus tuis jacet, ipse confligere

potuit; sed ipse cecidit, quia te elidere non potuit.

Rogo te, preme caput ejus; non surgat isto in agone

martyrii, nemo te commoveat. Ecce gaudet Christus

et inspicit te; laetantur angeli, et adjuvant te: turba

daemonum calcaneum tuum observat; ne deficias, ut

daemones qui nunc lugent, gaudeant. Tecum est

omnis chorus martyrum praecessorum tuorum; exspectant

te martyres et defendunt, et coronam extendunt.

Rogo te, tene quod tenes, ne alter accipiat

coronam tuam (Apoc. XXXI). Quantum temporis est

quo pugnaturus eris! et quantum temporis erit quo

 in aeternum, victurus eris! Jam coepisti, perfice:

hodie apparet cur pateris; Dominum nihil latet; non

te fallat diabolus in causa, cum tibi ingerit nebulam;

hoc vult ne charissimus patiaris. Verum, frater, habes

certamen; integra est ista confessio: Si mortuus

fueris, certus esto, martyr eris. Job non attendit uxorem, et ideo vicit; non familias,

non divitias, non amicos, et merito superavit.

Adam mulierem suam plus satis dilexit, et ideo tam

lacrymabiliter cecidit. Sic dicit Dominus: Qui non

dimiserit patrem, aut matrem, aut uxorem, aut filios,

aut filias propter me, non est meus discipulus (Marc.

X). Quid, si conditione vitae mortuus esses, uxor te

aut familia habuit revocare? Nam quem tenuisti,

ipsum attende, ipsi haere; tene eum fortiter, ne dimittas.

 ne respexeris retro ad uxorem aut familiam.

 Sursum cor, perfectam inchoasti pugnam. Ipse archangelus

qui cecidit, dimicat; ipse tecum luctatur;

sed tecum est Pater et Filius et Spiritus sanctus.

Vide ne timeas, adjuvat te ut coronet te. Septem

filios Machabaea mater pro Christo misit ad mortem.

Ante eam cruciabantur, et ipsa magis eos hortabatur

ut morerentur: ipsa autem post filios occisos, ecce

jam exsultat cum filiis coronata. Respice quia in

utero matris Deus te fecit; ipse tibi spiritum et animam

dedit, ipse te ornavit ratione et sapientia. Ipse

coelum fecit et terram, et omnia quae in eis sunt. Sic

te vult suscipere pro fide morientem, ut tibi plenam

exhibeat majestatem. Respice mundum: periturus

est. Respice solem et lunam et stellas: et ipsa solvenda

sunt. Conflige fortiter pro anima tua, quae aut

 semper vivit aut semper perit. Ecce dimissa sunt

tibi peccata tua; et omnes iniquitates tuas Deus pro

hac pugna delebit, quascumque usque hodie committere

potuisti. Audi de hac re Ezechielem prophetam dicentem:

Quacumque die iniquus conversus fuerit ab iniquitate

sua et fecerit justitiam, omnes iniquitates ejus non memorabor

ultra, dicit Dominus (Ezech. III). Justitia tua,

fides tua (quia justus ex fide vivit ),

tribulatio, exspoliatio, exsilium, remissionem tibi

contulit peccatorum; mors autem aperit tibi regna

coelorum. Qualis eris cum te cum sancto Stephano

videris? Qualis eris cum Petrum et Paulum, quos rogare

solebas ut patronos, habebis amicos? Christum

mox tua anima videbit; et corpus tuum erit in refrigerio

 resurrectionis, ut et ipsa caro videat quod tua

 anima cum exierit mox videbit. Fremit diabolus,

gaudet Christus. Roga, plora, posce auxilium; et

mox accipies in mente solatium. Time poenas aeternas,

ubi semper ardetur, ubi semper in tenebris et

corpus et anima cruciatur, ubi cum diabolo anima

et corpus in aeternum exuritur. Gehennas expavesce,

et Christum modo tene. Modo est ut aut vivas

aut pereas. Nemo te recuperabit si in ista pugna defeceris.

Et quid tibi prodest, si diabolo consenseris,

et mox corpus amiseris? Aut nescis quia vita corporis

tui in potestate est Dei tui, qui tibi confestim

auferre potest carnem, si dereliqueris fidem? Quidam

Christianus dum pro fide in eculeo torqueretur,

retulit astitisse sibi angelum splendido vultu, cum

linteo aqua perfuso, qui ei aquam in faciem spargeret

 et linteo detergeret. Donec tortus est iste, angelus

non recessit, consolans eum et refrigerans eum. Confessor

autem Christi poenas quas sustinebat penitus

non sentiebat. Minus tormenta sentiuntur quando

pro Christo pugnatur, quia virtus animi superat dolores

mundi; et cum invocata fuerit divinitas, mitigatur

tormentorum acerbitas. Ecce pro homine tentus

es; et afflictus non perdes fidem, etiam si amiseris

carnem. Exhibe Deo hanc perseverantiam, et ne

valde timeas poenam; aut enim grandis erit, et cito

finietur; aut levis erit, et non valde cruciabitur

anima. Tu tamen exora, quia luctari coepisti nec defecisti;

martyrium inchoasti, custodi animam tuam.

Adjuro te per Trinitatis unitatem, pro qua pateris

mortem, serva cor tuum, et confirma per Spiritum

 sanctum, quem in te exsufflare voluisti, et quem in

te honorasti. Conflige fortiter per puritatem baptismi,

quod contemnere noluisti. Securus esto de corona;

securus pugna, donec voluerit tibi Dominus

terminare victoriam. Probat modo Deus animum

tuum; ibi est oculus Dei: contemplatur te de hora in

horam, quid agas, quid cogites, quomodo pugnes,

quomodo stes. Si firmum te viderit, gaudet et adjuvat;

si infirmum, succurrit et sublevat. Tu tamen certa pro veritate usque ad mortem; et

eris non solum tibi, sed et caeteris in salutem: alioquin

a te Deus exiget et tuam animam et alienas. Signifer

es Christi; in acie primus ambulas: si tu

cecideris, ab aliorum morte non eris immunis. Haec

time: nam et, si viceris, pro multorum salute pugnasti,

 et coronam multiplicem accepisti. Deus unus

est, Deus non potest esse minor, Deus non potest

immutari. Scis ista, tene fortiter veritatem. Audi

autem breviter quod praemisi. Deus unus est: Pater

et Filius et Spiritus sanctus, et tamen ad solum

Christum pertinet caro. Nempe aliud est anima, aliud

ratio: et tamen in anima est ratio. Et una est anima;

sed aliud anima agit, aliud ratio: anima vivit, ratio

sapit. Ad animam pertinet vita; ad rationem pertinet

sapientia: et tamen nec anima est sine ratione, nec

ratio sine anima; et cum unum sint, anima sola suscepit

vitam, ratio sola suscepit sapientiam. Sic Pater

et Filius, licet unum sint, et unus Deus sit, tamen ad soum

Christum pertinet caro, sicut ad solam rationem

 pertinet sapientia, licet non recedat ab anima. Ecce igitur

in sole calor et splendor in uno radio sunt, sed

calor exsiccat, splendor illuminat: aliud suscipit calor,

aliud suscipit splendor, licet ab invicem calor et

splendor non possint separari. Suscepit ergo splendor

illuminationem, non fervorem; suscepit calor fervorem,

non illuminationem. Aliud ergo singulariter agunt, et tamen ab invicem

non recedunt. Sic et Filius suscepit solus carnem,

et tamen non deseruit Patrem, nec se divisit a Patre.

Filius itaque suscepit carnem in proprietate, et tamen

et Pater et Spiritus sanctus non defuerunt majestate.

In divinitate aequalitas, in carne Filii proprietas:

nec tamen ab eo Patris aut Spiritus sancti

recessit divinitas. Carnem suscepit Christus, numquid

 a Patre aut a Spiritu sancto recessit? Ergo vera

est unitas. Implevit autem carnem Christi, et Pater

et Spiritus sanctus; sed majestate non susceptione.

Vis scire quia in eo fuit Pater: Non sum solus, inquit

Christus, sed et Pater mecum est (Joan. XVI).

Audi de Spiritu sancto, quia, quod cum eo erat,

evangelista referat: Jesus plenus Spiritu sancto regressus

ad Jordanem (Luc. IV). Ecce solus Christus

suscepit carnem, et tamen Pater et Spiritus sanctus

non defuerunt majestate. Si coelum et terram implent,

carnem Christi deserere non potuerunt, quando

in divinitatis unitate manserunt. Ad hoc, citharam respice, ut musicum melos sonis

dulcibus reddat: tria pariter adesse videntur, ars,

manus et chorda. Ars dictat, manus tangit, resonat

 chorda. Tria operantur, sed sola chorda resonat

quod auditur. Nec ars nec manus sonum reddunt,

sed eum cum chorda pariter operantur. Sic nec Pater

nec Spiritus sanctus suscipiunt carnem, sed tamen

cum Filio pariter operantur. Sonum sola chorda excipit,

carnem solus Christus accepit. Operatio in tribus

constat; sed quomodo pertinet ad solam chordam

soni redditio, sic pertinet ad solum Christum carnis

humanae susceptio. Haec a parvo in grandi moerore

posito, ut quaecumque dicta sint, vix cordi meo occurrere

potuerunt. Haec est recta regula fidei. Pro

hac si quid tibi contigerit, martyrium perfecisti.

Christus alapas accepit, Christus sputa aliena sustinuit,

Christus felle et aceto potatus est, Christus

spinis coronatus est, Christus crucifixus est, et inter

 latrones iniquos deputatus est justus; Christus lancea

perforatus est, Christus haec pro culpa tua, quanto

magis tu firmus stare debes pro anima tua, ut nemo

tollat coronam tuam. Jam in stadio es; calca fortiter,

ne timeas; nihil paveas, nihil penitus pertimescas,

quia omnis pro te Ecclesia deprecatur ut vincas. Exspectat

te Ecclesia catholica martyrem suum, ut

honorificet sicut Stephanum suum. Vide ne confundas

nos in hoc saeculo. Vide ne humilies nos in conspectu

adversariorum. Sustinet tecum Dominus

Christus, sustinet tecum Ecclesia. Esto securissimus

de corona; non timeas penitus praeterita quaecumque

committere potuisti peccata.