CONFESSIO
Quae dicitur
S. PROSPERI AQUITANI. (C,G,S) 
 769 Nato mihi quondam sub lege peccati, et
transfusa in ne a parentibus  ordinaria mortis
conditione captivo; ne longo ferocis Domini jure
detinerer, inter ipsa me vitae initia, misericors et
miserator Domine, liberasti. Ante inveni tyrranicidam,
 quam experirer tyrranum: et prius adeptus
 sum redemptionem, quam intelligerem servitutem.
Querantur qui volunt de salutis suae celeritate; ad
excusationem violatae regenerationis, rudem aetatem
et imprudentes causentur annos: mihi semper adorabitur
velox dignatio, et  properata clementia.
Nam velut ignaro mihi hoc unum profuisse intelligo,
 quod licet ego a donis tuis recesserim, in me
tamen tua dona manserunt. Renatus itaque in Christo
Jesu per Spiritum sanctum tuum, haeres ascriptus,
filius nuncupatus, nihil minus quam senior
frater accepi. Quin etiam remisso legalis observantiae
onere, initiatus a gratia, non de Jacob, sed de
Esau, Israel tuus factus sum. Felix profecto, si acceptam
substantiam, non dicam multiplicatam, sed
integram, vel otiosa innocentia, si non operante
servassem. Sed, heu me miserum! relicta Patris
domo, abii in voluntarium desertor exsilium; et duce
vitiorum omnium multitudine, intima quaeque Aegypti
per spatiosorum itinerum proclivia deceptus intravi.
Illic attrita decoris stola, et nobilitatis veste
corrupta, inopem me, et paternorum decoctorem
 bonorum, subdoli comites, infideles amici, sub hasta
mortis et auctione peccati cupidissimis licitatoribus
vendiderunt. Sub quorum longo et gravi confectus
imperio, in Babyloniorum etiam jura transivi.
Ibi cum per innumeras saevissimarum dominationum
vicissitudines, non  subjectione corporis,
sed animae sudore servirem, et dignis confusus officiis,
770 pejore quotidie status mei conditione
turbarer; subtraxi me, quantum ab instantibus dominis
licuit, in occultum spiritus cordisque secretum:
et apprehenso cujusdam sanctarum Scripturarum
volumine, quid mihi adhuc spei superesset
inspexi: ac multo perfusus imbre lacrymarum, Quousque,
 inquam, dominabuntur mihi qui me oderunt?
Quamdiu inimicis meis serviam? Istis quidem ipse
me dedi, et per lethiferas voluptates pretium meae
perditionis accepi: sed pacisci de me meo jure non
potui; habebam enim dominum, et meus non eram.
Scio enim me ejus redemptum sanguine, cui coelestia,
et terrena, et inferna subjecta sunt. Quid istis
mecum est, quorum commercium mors est? Revertar
ad eum qui me emit ad vitam. Ac ne me revertendi
moretur facultas, quia in medio gentis
alienae sum, et regni sui limites barbarus dispositis
 servat excubiis; bene est, quod redemptorem
meum tenentem omnia, loca non tenent. Praesens
coelis, inferis adest, totus in abyssis est, totus in
terris: non itinere adeundus, non navigatione quaerendus
 est. Ipsum in Jerusalem reliquimus, ipsum
in Aegypto praetermisimus, ipsum inter Babylonios
non videmus. Sed quaeramus, et apparebit; pulsemus,
et aperiet; petamus, et tribuet. Verum, heu
me miserum! erubesco quia nudus sum, et nihil
habens quo membrorum meorum inhonesta circum
tegam; obscoenae egestatis dedecore confundor: tum
quo ore, quave conscientia, tantae familiae oculos et
tanti Patris subibo conspectum? quasi vero tolerabilius
judicium sit accusatis quam confessis, reis contumacibus
quam supplicibus, exhibitis quam reversis.
Habeat quantaslibet crucis ignominia  poenitentias,
levior erit ignis verecundiae quam gehennae.