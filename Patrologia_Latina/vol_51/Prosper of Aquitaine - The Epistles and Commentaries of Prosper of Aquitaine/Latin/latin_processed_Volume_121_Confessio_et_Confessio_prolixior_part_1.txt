CONFESSIO GOTTESCHALCI MONACHI
POST HAERESIM DAMNATAM.
(Apud Manguinum, Vindiciae Praedest. et Gratiae, p. 5, ex ms. Corbeiensi.)
 Credo et confiteor Deum omnipotentem et incommutabilem
praescisse et praedestinasse angelos sanctos,
et homines electos ad vitam gratis aeternam, et
ipsum diabolum caput omnium daemoniorum cum
omnibus suis apostaticis, et cum ipsis quoque hominibus
reprobis, membris videlicet suis, propter
praescita certissime ipsorum propria futura mala merita
praedestinasse pariter per justissimum judicium
suum in mortem merito sempiternam: quia sic ait
ipse Dominus in Evangelio suo: Princeps hujus
mundi jam judicatus est (Joan. XVI, 11). Quod beatus
Augustinus exponens ad populum (Aug. in Joan.,
tract. 95), sic inde palam locutus est: Id est judicio
ignis aeterni irrevocabiliter destinatus est. Item
de reprobis ipsa Veritas: Qui autem non credit, jam
 judicatus est (Joan. III, 18), id est (ut praedictus
auctor exposuit)  jam damnatus est.
Nondum, inquit, apparuit, judicium, sed jam
factum est judicium. Item exponens illud Joannis
Baptistae: Testimonium ejus nemo accepit (Joan. III,
32), ita dicit : Nemo, est quidam populus
praeparatus ad iram Dei, damnandus cum diabolo.
Item de Judaeis: Isti indignantes mortui et
morti sempiternae praedestinati. Item :
Quare dixit Dominus Judaeis: Vos non creditis,
quia non estis ex ovibus meis (Joan. X, 26), nisi quia
videbat eos ad sempiternum interitum praedestinatos,
non ad vitam aeternam sui sanguinis pretio comparatos.
Item exponens (Ibid.) illa verba Domini:
Oves meae meam vocem audiunt, et cognosco eas et
 sequuntur me, et ego vitam aeternam do eis, et non
peribunt in aeternum, et non rapiet eas quisquam de
manu mea: Pater meus quod dedit mihi majus omnibus
est, et nemo potest rapere de manu Patris mei
(Joan. X, 27-29), ita dixit: Quid potest lupus?
quid potest fur et latro? Non perdunt, nisi ad interitum
praedestinatos. Item de duobus loquens mundis
(tract. LXXXVII). Totus mundus Ecclesia est, et
totus mundus odit Ecclesiam: Mundus igitur odit
mundum, inimicus reconciliatum, damnatus salvatum,
inquinatus mundatum. Item (tract. CX):
Est mundus de quo dicit Apostolus: Ne cum hoc
mundo damnemur (I Cor. XI, 32). Pro isto mundo
Dominus non rogat: Neque enim quo sit praedestinatus,
ignorat. Item (tract. CVII): Filius perditionis
 dictus est Judas traditor Christi proditioni
praedestinatus. Item in Enchiridion (cap. 100). Ad
eorum damnationem quos juste praedestinavit ad
poenam. Item in libro de Perfectione justitiae hominis
(cap. 13): Hoc, inquit, bonum, quod est requirendum,
non erat qui faceret, non erat usque ad
unum; sed in eo genere hominum quod praedestinatum
est ad interitum: super hos enim respexit Dei
 praescientia, protulitque sententiam. Item in libris
de Civitate Dei (lib. XXII, c. 24): Quid dabit eis quos
praedestinavit ad mortem. Item beatus Gregorius
papa (Moral. lib. XXXIV, c. 2): Leviathangiste cum
universis membris suis aeternis cruciatibus est deputatus.
Item sanctus Fulgentius in libro tertio de
Veritate praedestinationis et gratiae (lib. III, c. 5):
Praeparavit, inquit, Deus peccatoribus poenas illis
utique quos juste praedestinavit ad luenda supplicia.
Qui beatus Fulgentius composuit de hac tantummodo
quaestione unum librum integrum, id est de
Praedestinatione reproborum ad interitum, ad amicum
suum nomine Monimum (lib. I).
Unde dicit et sanctus Isidorus (Sentent. II, cap. 6):
 Gemina est praedestinatio sive electorum ad requiem,
sive reproborum ad mortem. Sic ergo (al.
et ego) per omnia cum istis electis Dei, et catholicis
credo et confiteor, prout divinitus afflatus, animatus,
armatus adjuvor. Amen.
Falsus enim testis est, qui in dictis quorumcunque
aut sensum aut superficiem corrumpit.
