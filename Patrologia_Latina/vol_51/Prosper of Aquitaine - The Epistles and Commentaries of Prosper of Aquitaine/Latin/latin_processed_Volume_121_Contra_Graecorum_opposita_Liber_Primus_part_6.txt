CAPUT III.
Probatur Spiritum sanctum ex Patre Filioque procedere.
Ario assimilantur Graeci. Salvator est veritas.
Spiritus sanctus est spiritus veritatis, id est
Christi. Charitas dicitur Spiritus sanctus.  
Arguitis quod Spiritum sanctum ex Patre Filioque
procedere dicamus, cum ipsi ex Patre tantum procedere
dicatis. Consideremus Evangelii lectionem, et
ex eo responsionis tenorem capiamus. Loquitur enim
Salvator in sermone quem secundum Joannem ad
discipulos nocte, qua tradendus erat, fecerat, inter
reliqua sic: Cum autem venerit Paracletus quem ego
mittam vobis a Patre, Spiritum veritatis, qui a Patre
procedit, ille testimonium perhibebit de me (Joan.
XV, 26). Legitis qui a Patre procedit, et audire non
 vultis dicentem Filium, quem ego mittam vobis a
Patre. Dicite quemadmodum mittatur a Filio: hoc
namque dicere Filium non negatis, si tamen Evangelium
legitis, aut Evangelio si creditis? Aut ergo
missionem hanc confitemini processionem, aut,
quod est impium, dicetis obsequium ; et eritis,
quod absit, cum Ario, qui minorem dogmate perverso
Spiritum sanctum asserebat Filio. Absit autem
ut Arii partes velitis astruere; absit ut Spiritum
sanctum minorem Patre Filioque velitis affirmare.
Igitur cum dicat Filius missurum se esse Spiritum
veritatis qui a Patre procedit, profecto fatetur
quod a se dicat eum procedere, dum confirmat eum
se mittere. Fortassis quaestionem facit, quod non
simpliciter dixerit Salvator: Quem ego mittam vobis:
 sed addiderit, a Patre. Hoc Ariani movere
primi, gradum facere volentes in Divinitate. Sed
Evangelii veritas consubstantialem totius Trinitatis
ostendit unitatem. Procedit Spiritus sanctus a Patre,
illius quia de substantia manat. Mittit quoque Filius
Spiritum veritatis a Patre, quia Spiritus sanctus ut
a Filio procedat, ipse natus est ex Patre; et sicut
accepit de Patre Filius nascendo substantiam, sic
itidem accepit a Patre ut Spiritum veritatis mitteret
a se procedendo. Alioquin cum dicit: Qui a Patre
procedit; non negat a se procedere, quoniam missio
Filii, processio est Spiritus sancti; ut mittat Spiritum
veritatis, non tanquam minorem jubendo ipse
major existendo; sed missionis verbo monstratur,
quia sicut procedit Spiritus veritatis a Patre, sic
 etiam procedit et a Filio. Hinc in consequentibus:
At ille me clarificabit; quia de meo accipiet, et annuntiabit
vobis (Joan. XVI, 14). Quid enim accipiet
Spiritus sanctus a Filio, cum unius sint substantiae
uniusque potentiae? Nimirum, de meo accipiet,
dixit; id est a me procedit, quia sicut sunt unius
substantiae Pater et Filius, sic et de utroque procedendo
Spiritus sanctus accepit consubstantialitatis
existentiam.
Nec debet movere quod accipiet futuri temporis
dixit, hoc enim ad illud respicit quod futurum erat,
quod discipulis mitteretur; non ad illud quod a Patre
 Filioque procedit: sine tempore namque procedit a
Patre, procedit et a Filio; quia Pater et Filius et
Spiritus sanctus tres quidem personae, sed unius
ejusdemque exstiterunt existuntque substantiae.
Sequitur: Omnia quaecunque habet Pater, mea
sunt; propterea dixi, quia de meo accipiet, et annuntiabit
vobis (Ibid., 15). Si omnia quaecunque habet
Pater, habet et Filius, profecto sicut est Spiritus
sanctus Patris Spiritus, sic est et Filii Spiritus; alioquin
si Patris est tantum, non etiam Filii, non omnia
quaecunque habet Pater, sunt Filii. Sed habet omnia
quaecunque habet Pater, Filius. Igitur sicut est Spiritus
sanctus Patris Spiritus, sic est et Filii Spiritus.
Sed hanc habitationis possessionen non putemus vel
minorationem depositionis, vel conditionis additionem.
 Verum illud declaratur, quia sicut procedit
Spiritus sanctus a Patre, sic quoque procedit a
Filio. Paulo superius Christus ait: Cum autem venerit
ille Spiritus veritatis; et prius dixerat: Cum autem
venerit Paracletus, quem ego mittam vobis a Patre,
Spiritum veritatis. Veritas Salvator est, ipse Philippo
testificatur: Ego sum via, veritas, et vita (Joan. XIV, 6).
Si ergo veritas Salvator est, et Salvator Filius Patris
est, quid est aliud dicere Spiritum veritatis, quam
Spiritum Filii? Cognoscitur ergo Spiritus Patris esse,
qui procedit a Patre; simulque Spiritus Filii, quem
Salvator confitetur Spiritum esse veritatis.
Si quaeris unde sit Spiritus veritatis, quaere simul
unde sit Spiritus Patris: procedendo namque a Patre
Spiritus Patris est; simulque procedendo a Filio,
 qui est veritas, Spiritus est Filii. Non propter subjectionem
dicuntur ista, sed propter unius ejusdemque
substantiae significationem. Quoniam sicut sunt
Pater et Filius unius ejusdemque substantiae, sic ab
utroque procedit Spiritus sanctus. Nec putes duos
habere patres Spiritum sanctum, quia procedit a
Patre, procedit a Filio; quoniam Spiritus sanctus
non est Filius, et qui filius non est, habere patrem
non potest.
Dicitur quoque Spiritus sanctus charitas esse,
unde beatus Joannes: Deus charitas est (I Joan. IV,
16). Quam charitatem commendans scribit fidelibus:
Et vos unctionem quam accepistis ab eo, maneat in
vobis; et necesse non habetis ut aliquis doceat vos;
sed sicut unctio ejus docet vos de omnibus (I Joan.
 II, 27). Huic simile Salvator: Cum autem venerit,
inquit, ille Spiritus veritatis, docebit vos omnem
veritatem (Joan. XVI, 16). Sive igitur dicas: Deus
charitas est; sive dicas: Sicut unctio ejus docet vos
de omnibus; sive dicas: Spiritum veritatis, qui docet
omnem veritatem: Spiritum sanctum significas. Est
autem charitas Patris, qua nos dilexit: est charitas
Filii, qua nos redemit. Sed non diversa propterea
charitas, quia Patris esse dicitur atque Filii: qua
namque charitate Pater diligit Filium, eadem charitate
Filius diligit Patrem: est namque charitas Patris
Spiritus sanctus, est charitas quoque Filii Spiritus
 sanctus. Procedit charitas Patris a Patre, ut
diligat Filium; procedit etiam charitas Filii a Filio
ut diligat Patrem. Igitur utriusque una charitas,
quoniam utriusque unus Spiritus ab utroque procedens.
Christus clamabat dicens: Si quis sitit, veniat ad
me, et bibat (Joan. VII, 37). Qui credit in me, sicut
dicit Scriptura, flumina de ventre ejus fluent aquae
vivae. Subjungit evangelista: Hoc autem dixit de
Spiritu quem accepturi erant credentes in eum (Joan.
VII, 39). Aquae vivae flumina, evangelista docente,
inundationem dicimus Spiritus sancti, qua docet Salvator
in se credentes irrigandos. Unde igitur flumina,
nisi de fide Christi manantia? Et unde fides,
nisi ex Christi doctrina? Quemadmodum igitur doctrina
 Christi de Christo, et fides illius doctrinae de
Christo: sic flumina aquae vivae, id est Spiritus sanctus
procedit a Christo: Christus namque et homo
perfectus, et Deus perfectus. Ex quo perfectus Deus,
Spiritum sanctum in se credentibus, qui a se procedit,
largitur, infundit; cujus fluenta corda credentium
aeternae vitae fontibus inundant.
Samaritanae quoque dicit: Qui biberit ex aqua hac,
sitiet iterum: qui autem biberit ex aqua quam ego dabo
ei, non sitiet in aeternum. Sed aqua quam ego dabo ei,
fiet in eo fons aquae salientis in vitam aeternam (Joan.
IV, 13). Quod alibi flumina dixerat aquae vivae; nunc
appellat fontem aquae salientis in vitam aeternam; in
utroque Spiritum sanctum volens intelligi, quem
manifestissime dicit a se dari cum dicit: Aquam
 quam ego dabo ei, fiet in eo fons aquae. Quod enim
dat, ex semetipso dat: dat autem fontem aquae salientis
in vitam aeternam, id est Spiritum sanctum
in se credentibus copiosissime largitur. Demonstrans
a se procedere, quem a se dicit credentibus
donari.
Resurgens a mortuis et discipulis in conclavi residentibus,
post pacis salutationem, et post mandatam
pacis legationem: Insufflavit, et dicit eis: Accipite
Spiritum sanctum (Joan. XX, 22), et, reliqua.
Quid enim per insufflationem, nisi Spiritus sancti
processionem significat? Non ut flatus ille corporeus
ex aere sumptus, et pulmonum ministerio per oris
organum effusus, Spiritus sancti fuerit substantia,
verum tali nos modo voluit edocere, Spiritum sanctum
 ex seipso procedere, et de substantia Filii Spiritus
quoque sancti substantiam manare. Sicut Pater
Filii nativitatem de sua substantia volens ostendere
propagatam, ac per hoc Filium sibi fore consubstantialem,
loquitur in Psalmo eidem Filio: Ex utero
ante luciferum genui te (Psal. CIX, 3). Non quod uterum
Deus Pater habuerit, de quo Filium ante saecula
genuerit; sed quo testificatus fuerit, quod Filium
non de nihilo, non alterius de rei subsistentia,
sed propria de natura substantiaque genuerit. Sic et
Filius insufflando dans Spiritum sanctum apostolis,
ostendit de sua substantia procedere, quem tali insufflatione
voluit donare.
De sacramento corporis et sanguinis sui loquens
 discipulis ait: Verba quae locutus sum vobis, Spiritus
et vita sunt (Joan. VI, 64). Unde igitur procedunt
verba, nisi mentis ab intimo? Igitur verba quae loquitur
Christus Spiritus et vita sunt, quia Spiritus,
qui de corde Christi procedit, vita est. Non quod in
Divinitate cor sit, carnis videlicet particula; sed
quod tali vocabulo voluit interioris substantiae monstrare
sacramentum, de quo dicit procedere Spiritum
qui vita est. Ergo procedit Spiritus sanctus a
Filio, et est unius ejusdemque substantiae cum
Filio.