CAPUT VI.
Testimonia ex Scripturis. 
Ad Romanos beatus Paulus scribens, fidelibus ait:
Vos autem in carne non estis, sed in Spiritu; si tamen
Spiritus Dei habitat in vobis. Si quis autem Spiritum
 Christi non habet, hic non est ejus (Rom. VIII, 9).
Videte cujus personam velitis accipere cum dicit:
Si Spiritus Dei habitat in vobis. Quod si personam
Patris accipitis, consequenter eumdem Spiritum,
Spiritum Christi esse testatur. Quo dicto manifeste
comprobat eumdem esse Spiritum Patris qui sit et
Christi: et dum utriusque Spiritum esse non tacet,
ab utroque procedere confitetur. Quod si utrumque
velitis intelligere de persona Christi, quod ordo lectionis
magis videtur admittere (nam Christus est
Deus); sic quoque docemur Spiritum Christi esse
Spiritum sanctum: per quod instruimur eum a
Christo procedere. Nam persona Patris manifestius
infra signatur, ubi loquitur: Quod si Spiritus ejus,
qui suscitavit Jesum Christum a mortuis, habitat in
 vobis. Quamvis et hic Filius possit intelligi, quod
hominem quem susceperat, ipse quoque cum Patre
suscitaverit, sicut in Evangelio dicit. Sed sive hoc,
sive illud malueris, manifeste instruimur eumdem
esse Spiritum Filii, qui sit et Patris. Unde quod inferius
sanctus dicit Apostolus: Quicunque Spiritu
Dei aguntur, hi filii sunt Dei (Rom. VIII, 14), de
utroque sine cunctatione potest accipi, id est, sive
de Patre, sive de Filio; utriusque namque Spiritus
est, ab utroque procedens; sicut in multis jam
comprobatum est. Et infra: Non enim accepistis
Spiritum servitutis iterum in timore; sed accepistis
Spiritum adoptionis filiorum, in quo clamamus:
Abba, Pater (Ibid., 15). Ad Galatas autem scribens
ait: Quoniam autem estis Filii Dei, misit Deus Spiritum
 Filii sui in corda vestra clamantem: Abba, Pater
(Gal. IV, 6). Videte quod eumdem dicat Spiritum adoptionis
filiorum, quem confitetur Spiritum Filii, quo
nos doceat Apostolus eumdem esse Spiritum Patris,
quem dicit Spiritum adoptionis, et eumdem esse
Spiritum Filii, quem misit Deus in corda nostra; et
in eodem, qui tam Patris quam Filii monstratur
Spiritus, clamamus Abba, Pater. Quod nequaquam
facere possemus, si non quemadmodum procedit a
Patre Spiritus sanctus, sic etiam procedat et a
Filio.
Scribit Corinthiis in Epistola secunda: Epistola
nostra vos estis, scripta in cordibus nostris; quae scitur
et legitur ab omnibus hominibus: manifestati quoniam
 epistola estis Christi, ministrata a nobis, et scripta non
atramento, sed Spiritu Dei vivi (II Cor. III, 2, 3).
Cum dicat quod Corinthii sint epistola Christi, quae
scripta sit Spiritu Dei vivi, unam operationem demonstrat
sancti Spiritus et Christi; sed quem appellat
hoc in loco Deum vivum? Nimirum Christum,
cujus epistolam dicit esse Corinthios, manifestans
Spiritum esse Christi, qui scripserit in cordibus Corinthiorum
epistolam non atramento corporis, sed
illustratione sui. Per hoc ergo quod eamdem epistolam
scribunt Christus et Spiritus sanctus, sicut
unius operationis, sic esse monstrantur unius substantiae:
quod enim scribit Christus, hoc et Spiritus
sanctus, et quod Spiritus sanctus, hoc et Christus,
non alternatione temporis, nec locorum permutatione,
 nec operis varietate; quoniam sicut ejusdem
sunt voluntatis, sic ejusdem operationis, nec dissimilis
potentiae, quoniam non sunt dissimilis essentiae.
Quemadmodum autem dicatur Spiritus sanctus,
Spiritus Christi frequenter est dictum; quoniam
non sicut vel pars illius, vel qualitas, vel aliquod
subjectum, sed sicut procedens a Christo. Item ad
Corinthios in eadem: Usque hodiernum diem cum
legitur Moyses, velamem est positum super cor eorum;
cum autem conversus fuerit ad Deum, auferetur
velamen (II Cor. III, 15, 16). Quem hic dicat Deum
paulo superius manifestat; dicens de eodem velamine
quomodo in Christo evacuatur. Si ergo velamen
veteris lectionis evacuatur in Christo, manifestum
quia, cum conversus quis fuerit ad Christum, auferetur
 velamen
Quod et beatus Joannes in Apocalypsi sua dicit:
Et ego flebam multum, quia nemo dignus inventus est
aperire librum, nec videre eum. Et unus de senioribus
dixit mihi: Ne fleveris; ecce vicit leo de tribu Juda,
radix David, aperire librum, et septem signacula ejus
(Apoc. V, 4, 5). Apertio libri, velaminis est ablatio:
quem autem dicat ista facturum, non eget expositione,
cum manifestum sit leonem de tribu Juda, et
radicem David, significare Christum, qui septem
quoque signacula ejus perhibetur aperire. Quibus
septem signaculis Spiritus sanctus insinuatur propter
septemplicem ipsius donationis gratiam. Ipse est
namque Spiritus sapientiae et intellectus, consilii et
fortitudinis, scientiae et pietatis, ipse quoque Spiritus
 timoris Domini, sicut propheta loquitur Isaias (Isa.
XI, 2). Aperit autem septem signacula libri hujus
radix David, id est Salvator: quoniam mysteria
quae continentur in eo spiritalia, reseruntur in
Christo, cum aufertur velamen quod in libro Veteris
Testamenti constat signatum, et revelatur in
Christo.
Subjungit vero Apostolus: Dominus autem Spiritus
est, ubi autem Spiritus Domini, ibi libertas (II Cor.
III, 17). Cujus Domini? Nimirum illius in quo velamen
aufertur, quod in lectione Veteris Testamenti
cum legitur Moyses, manet non revelatum: remotio
vero velaminis, remotio servitutis est, quae continetur
in littera legis, ut fiat libertas quae per Spiritum
 Domini ministratur; quod fit cum de littera
transitur ad spiritalem intelligentiam, et de servitute
carnis in Spiritus libertatem venitur. Videmus
in his Spiritum Domini Spiritum Christi dici. Hinc
et in consequentibus: Nos autem omnes revelata
facie gloriam Domini speculantes, in eamdem imaginem
transformamur a claritate in claritatem, tanquam
a Domini Spiritu (II Cor. III, 18). Ergo cum revelatio
faciei per Christum fiat, et nos transformemur
a claritate in claritatem a Domini Spiritu, communis
operatio Jesu Christi, sanctique Spiritus ostenditur.
Unde quod ait: A Domini Spiritu, Christi sine dubio
personam ostendit. Qui cum sit Spiritus ipsius, pariter
tamen cum Salvatore revelationem operatur
veteris lectionis. Quod ergo simul operantur unius
 substantiae societas ostenditur. Quod vero Domini
Spiritus dicitur, quod ab ipso procedit, insinuatur:
Dominum namque Salvatorem hoc in loco significari
circumstantia lectionis evidenter insinuat.