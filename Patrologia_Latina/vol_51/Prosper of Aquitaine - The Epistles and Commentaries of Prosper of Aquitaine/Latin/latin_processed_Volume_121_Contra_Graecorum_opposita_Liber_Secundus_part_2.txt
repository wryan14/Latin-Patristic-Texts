CAPUT PRIMUM.
Comprobatur ex Patribus Spiritum sanctum a Filio
procedere.  
Quaestionem de sancti Spiritus processione versamus,
quam Graecorum imperatores a Filio negant
fieri, dicentes quod a Patre tantum procedat, et idcirco
nolentes Ecclesiae Romanae communicare, legatos
apostolicae sedis non receperunt, in culpam devocantes,
quod aliter Latina diceret Ecclesia, quam
ipsi de Spiritu sancto, profitendo, credendoque Spiritum
sanctum a Filio procedere, quem ipsi dicunt
tantum a Patre quod procedat. Primo videmus laicos
contra cunctas ecclesiasticas regulas venire, decreta
fidelibus imponere; et quibus non est licitum
 ullo super ecclesiastico jure praeter episcoporum
consultum statuta constituere, leges ipsi fidei condere
conantur, et secundum sua decreta alii in communionem
recipiuntur, alii vero removentur.
Si quid namque sanciri de suae fidei tenore delegerant,
episcoporum concilium evocari decuerat, Patrum
statuta requiri, sanctarum oracula scripturarum,
consultu episcoporum communi sententia decerni,
quid sequendum, quid vero fuerat abigendum.
Quod si quibusdam in Ecclesiis, vel quadam terrarum
in parte teneri vel profiteri deprehenderentur,
quae juste recteque permovere debuissent, vel ex
fide, vel ex consuetudine, scribendum his primo fuerat,
et facti causa cognoscenda. Tum si justae rationis
religio postulasset, judicium proferendum. Et
 hoc tamen suo sub regimine, imperiique providentia,
Ecclesiis constitutis: alioquin ad suae provisionis
curam populos non pertinentes, vel Ecclesias suo
sub imperio non commorantes, quid juris fuerat, vel
de consuetudine judicare, vel de dogmate fidei discutere:
et si non per omnia ut illi vel sentiant, vel
teneant, excommunicationis censura ferire? Num
Graecorum imperatoribus Salvator ligandi solvendique
potestatem contribuit? Num illis dixit: Vos
estis lux mundi (Matth. V, 14)? Num illis mandavit docere
omnes gentes, et baptizare eas in nomine Patris,
 et Filii, et Spiritus sancti? (Matth. XXVIII, 19)
Quod si vos dicitis tantum Spiritum sanctum a Patre
procedere, nolentes confiteri quod a Filio procedat
et omnis Ecclesia Latina vel certe totius orbis catholica
profiteatur, quod et a Filio procedat: unde probatis
vestram sententiam fore potiorem et veritatis
auctoritate munitam? an forsan Evangelii veritas ad
vos solos pervenit, et apud vos solos permanet?
Apostolus Paulus vocatum se dicit apostolum, separatum
in Evangelium Christi (Rom. XV, 19), ab
Hierusalem usque ad Illyricum totum per circuitum
Evangelio Christi replevisse; Romam quoque Hispaniasque
profectum, et in totum plene orbem Romanum
vel praesentia corporis, vel scriptis pertransisse,
Christum praedicans. Num dicit, quod solis
 Graecis Christum praedicaverit, et Graecis solummodo
imperatoribus Evangelii veritatem patefecerit? per
totum orbem Evangelium Christi coruscat; apostolorum
scripta leguntur; prophetarum oracula recitantur,
quibus Ecclesiarum magistri sicut a principio
per apostolos fuerant instituti, quotidie discunt quid
sentire de sancta Trinitate debeant, quid profiteri;
quid populos sibi commissos edocere, quibus moribus
instituere, qua conversatione formare, qua
religione componere. Nec paginae sanctae loquuntur,
nec majorum instituta commendant, nec praecepta
censent apostolorum, vel quorumcunque dicta scriptaque
majorum, vel Graecos totius Ecclesiae Christi
fore magistros, vel ab ipsis monstrandum, vel discendum
imperatoribus eorum, quid per totum Christi
 Ecclesiae orbem vel in habitu, vel in religione,
vel dogmate debeat observari. Quod si nimis stultum
nimiumque insolens esse cognoscitur, non debuit
Ecclesia Romana tam leviter reprehendi, quod majorum
servat instituta suorum, nec in omnibus sequitur
instituta Graecorum; quandoquidem sive de
sancta Trinitate, vel de cujuscunque observantia religionis
quidquid vel tenet, vel exercet, discipulorum
Christi manavit de fonte. Nec est sanctarum paginis
repugnans vel disconveniens Scripturarum quod credit,
docet, exsequitur. Ergo reprehendere conamini
 quod dicimus Spiritum sanctum a Filio procedere,
cum vos dicatis eum a Patre procedere.