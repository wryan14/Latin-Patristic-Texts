FLORIANI ROMANI MONASTERII ABBATIS EPISTOLA AD SANCTUM NICETIUM 
 Domino suo Nicetio papae, Florianus ex monasterio
Romano .
Benedicitur una Trinitas, Deus noster, qui vos
pontificalibus meritis pontificali locavit in vertice, ut
non beatitatem dignitas, sed beatitudo praecederet
dignitatem. Nec immerito: cum ab ineunte pueritia
dominicis militaveris in castris, ut illuc tutius et
validius diseretis, quibus jaculis intelligibilis ille
prosternitur Amalech, scilicet quando et ipse victor
es nomine. Sic enim estis Deo praesule in statutis
coenobialibus eruditi, ut per mare saeculi sine saecularibus
fluctibus inoffenso vestigio transiretis, et
triumphalem hymnum cum Moyse merito concinentes:
Cantemus Domino, gloriose enim honorificatus
est; equum et ascensorem projecit in mare. Sic individuus
 comes Eliae, ut nequaquam deserens altiora,
quo humilitate conscenderas, unde cum apostolis in
montem glorificatum aspiceres Dominum Salvatorem.
Quia igitur tantae sanctimoniae vestrae praerogativae
suffultat, quaeso ut pro me, qui impetrastis,
oretis. Quoniam Deus praescius futurorum, qui fecit
quae ventura sunt, sciens me sanctorum solatio
indigere vivorum, ut bonus Dominus praeparavit
auxilia.
Vide ergo quantis adjutoribus uteris, cum pro me
coeperis obsecrare sanctae memoriae dominum Ennodium
pontificem Ticinensis Ecclesiae, qui generosi
sanguinis nobilitatem humilitate praevexit ad gloriam,
ut in coelestis patriae senatu fieret et ibi senator,
cujus incomparabilem doctrinae facundiam non
 solum testatur Occidens, sed et Oriens instructa miratur.
Nestorii fulmen, Eutychis exstinctor, gloriosam
dominam meam inviolabilemque Mariam Christotocon
et Theotocon, apostolica auctoritate perdocuit.
Ipse ergo meus est pater ex lavacro, quem
credo apud aeternum Patrem per Filium intervenire
 pro filio. Sed et coronae vestrae socium beatae memoriae
dominum Caesarium Arelatensem episcopum,
qui vixit inter barbaros pius, inter bella pacatus,
pater orphanorum, pastor egentium, qui tanti census
effusione nil perdidit, catholice regulam disciplinae
dictis factisque demonstrans. Ipse igitur mihi
Latinis elementis imposuit alphabetum, sed et hunc
pro famulo discipuloque suo impetrare confido. Addo
tertium, imparem quidem dignitate, sed meritis coaequalem
sanctae memoriae Theodatum abbatem meum,
et archimandritam, saeculi hujus inimicum, cui crucifixus
est mundus, templum vere dignissimum Trinitatis,
plenum reverentiae Christianitatis, ex placida
bonitate mitissimum, jejuniis castigatum, orationibus
refectum, puritate mundissimum, qui mihi sacras
 exposuit Scripturas, et flores tenerae lanuginis
ipse suscepit; qui pro filio et discipulo, successoreque
suo, licet indigno, non ambigo quod laus  exoret. Vincunt ergo, Domine mi, tanti justi
orationem peccatorum. Igitur quia conversatio vestra
in coelis est, sicut dicit Apostolus: Vestra autem
conversatio in coelis est, orate cum his, et rogate illum
meum sacratissimum confessorem Ambrosium,
quatenus me ut peculiarem famulum tueatur, ut
proprium civem foveat, ut familiarem alumnum
eruat: qui apud Dominum Jesum quod oraverit exorabit.
Quocirca salutationis obsequium famulanter
insinuans, precor ut pro beatissimo viro, domino
meo Datio episcopo fratre vestro, semper oretis.
Aequum est enim ut pro eo, quem monasterii septa
 sacrarunt successorem, etiam confessorum successor
egregius beatorum, exorare non desinas. Et hoc
si dignum ducitis, supplicamus ut Beatitudinis vestrae
sospitati parvitatem nostram faciatis, sicut petimus,
successorem .