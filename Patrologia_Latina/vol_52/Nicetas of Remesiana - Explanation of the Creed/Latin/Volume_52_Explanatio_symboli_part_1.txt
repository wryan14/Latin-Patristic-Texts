/span>SANCTI NICETAE
EPISCOPI AQUILEIENSIS
EXPLANATIO SYMBOLI
HABITA AD COMPETENTES. (G) 
 1. Qui credit in Christo, et sequitur eum ad veram
ducentem vitam, sicuti Israelis populus Moysen
 secutus terram repromissionis ingressus, hic confidens
duce Christo abrenuntiat inimico, et angelis
 ejus, et universae magicae  curiositati, quae constat ejus
per angelos Satanae. Deinde  renuntiat operibus ejus
malis, et culturae, idolis, sortibus, et auguriis, pompis,
et theatris, fornicationibus,  ebrietatibus, choris,
atque mendaciis. Haec sunt et alia serpentina,
quae stringunt animas hominum, et ad inferni carcerem
ducunt. His ergo malis se homo expediens, has
catenas post dorsum suum velut in faciem projiciens
inimici, jam  sincera voce pronuntiat.
2.   Credo in Deum Patrem omnipotentem. Bene
incipit a credulitate confessio, quia sic beatus Paulus
expressit. Corde, inquit, creditur ad justitiam, ore
autem confessio fit ad salutem (Rom. x, 10). Credis
ergo in  Deum Patrem omnipotentem: Deum ingenitum,
qui ortus a nullo est,  a nullo coepit: Deum
 invisibilem, quem nullus carnis oculus videre sufficit:
Deum incomprehensibilem, qui omnia comprehendit:
Deum immutabilem, qui non mutatur temporibus,
nec senescit aetate, sed semper idem est: qui non in
tempore coepit vivere, sed semper vivens, nullum
patitur successorem: Deum bonum et justum coeli
et terrae Creatorem. Hunc confiteris Deum, sed eumdem
confitearis et Patrem Filii necesse est: nemo
enim Pater est sine Filio: Pater ergo per Filium est,
habens utique Filium, cujus sit Pater.  Et haec est
pia confessio in Deum; ut eum non solum  Deum
scias, sed cognoscas et Patrem , Patrem viventis verbi,
virtutis ac sapientiae propriae:  qui ante omnia
saecula, ante omnium principium, ante omne omnino
tempus ex se genuit Filium, Spiritus Spiritum, Deus
 Deum; in quo sunt condita universa  quae in coelis, et
 quae in terra; visibilia, et invisibilia, sicut docet Paulus
(Coloss. I, 16), et consignat Joannes:  omnia per
ipsum facta sunt, et sine ipso factum est nihil (Joan.
I, 3).
3. Credens ergo in Deum Patrem, statim te confiteberis
credere et in Filium ejus Jesum Christum.
Hic est Filius Dei Jesus Christus. Jesus qui Hebraeorum
lingua interpretatus, Salvator intelligitur: Christus
vero regiae dignitatis appellatio est: veluti salvator
et rex, unus atque idem Christus Jesus. Hic
propter nostram salutem descendit a Patre de coelis,
et simile nobis corpus accepit. Natus ex Spiritu sancto,
et Virgine Maria sine ulla viri operatione: corpus
ex corpore, Spiritus sancti virtute, generatum est;
manens Deus, homo factus est,  ut hominibus et visui
 et doctrinae saluti esse posset: quia aliter divinitas ab
hominibus sustineri non poterat nisi corporis assumptione
visibilis.
4. Natus ergo ex sancta et incontaminata Virgine,
ut sanctae nativitatis nobis praestaret initium. Natus
est, secundum quod ante dictum fuerat per prophetam:
Ecce virgo in utero concipiet, et pariet Filium,
et vocabitur nomen ejus   Emmanuel: quod est interpretatum,
Nobiscum Deus (Isai. VII, 14); (Matth. I, 23).
Crede ergo, hunc, qui ex Virgine natus est, nobiscum
esse Deum; Deum ante saecula de Patre; hominem
ex Virgine propter homines. Vere incarnatum, non
putative, sicut  quidam erronei haeretici erubescentes
mysterium Dei in phantasmate dicunt factam Domini
incarnationem: quia non vere fuerit quod videbatur,
 sed oculos fefellerit hominum. Quod  absit
 omnino a Dei veritate. Si enim falsa incarnatio est,
falsa erit et salus hominum. Quod si vere salus in
Christo est, vera aeque incarnatio est. In ipso utrumque
existens; homo, quod videbatur; Deus, quod non
videbatur. Manducans ut homo, et pascens quinque
 millia hominum quinque panibus, quia Deus. Dormiens
ut homo in navi, sed ventis et mari imperans,
quia Deus. Manus cruci affigens velut homo; sed paradisum
confitenti se latroni tribuens, quia Deus.
Mortem postremo suscipiens deposito ad modicum
corpore, ut homo; sed quatriduanum mortuum de
sepulcro  suscitans, quia Deus. Utrumque ergo
credendus est Christus; Deus, et homo: quia sicut
homo ex passionibus agnoscitur, ita Deus ex divinis
operibus manifestatur. Habes ergo unde respuas magistros
 fallaciae. Si quis tibi hominem tantummodo
Christum fuisse in auribus susurrare  tentaverit, dicito
quia homo per praedicta factus est;  quem ex
virtutibus, et professionibus jam cognovi, dicente
ipso Salvatore ad Judaeos: Si mihi non vultis credere,
vel operibus credite. Et cognoscite, quia ego in Patre,
et Pater in me (Joan. X, 38).
5. Sequitur ut credas Dominicae passioni; et passum
confitearis Christum, crucifixum a Judaeis, secundum
praedicta prophetarum. Et vide ne erubescas
in passione Domini tui. Si forte aliquid infidelitas
Judaeorum, vel stultitia gentium de magnifica Christi
cruce blasphemare voluerint, memento semper dicti
Domini: Qui me confessus fuerit coram hominibus, et
ego confitebor eum coram Patre meo, qui est in coelis
 (Matth. X, 32). Nec sane est unde confundaris, si in
quo sacramento passus est Christus, intelligas. Passus
est non divinitate, sed carne. Deus enim impassibilis
semper est. Passus autem est carne, sicut
apostolus docet (I Petr. IV, 1), ut ejus vulnere salus
humano generi proveniret: sicut etiam propheta praedixerat
Isaias. Et ipse, inquit, passus est pro peccatis
nostris, vel vulnere ejus sanati sumus omnes (Isai.
LIII, 5). Nostro enim peccato passus est Christus, ut
nobis justitia donaretur. Sub Pontio ergo Pilato passus
est. Tempus designatur, quo Pontius Pilatus fuit
praeses Syriae et Palaestinae. Hoc autem ideo caute
ponitur, quia aliquanti haereticorum daemoniacis fraudibus
decepti diversos garriunt christos. Tu ergo et
tempus passionis edoceris; ut eum, qui vere sub
Pontio Pilato pro salute mundi passus est Christus,
 non passum aliquem alium fatearis. Mortuus est ergo,
ut mortis jura dissolveret.
6. Tertia die resurrexit vivus a mortuis, sicut ait
propheta, inter mortuos liber (Psal. LXXXVIII, 7). Neque
 poterat Christus a morte detineri, qui et mortis,
et vitae totam obtinet potestatem. Ascendit in coelos,
unde et descenderat: quia Nemo, inquit, ascendit in
coelum nisi qui de coelo descendit, Filius hominis qui
erat in coelo (Joan. X, 18; III, 13). Sedet ad dexteram
Patris, secundum quod dictum est in Davidicis ex persona
Dei Patris ad Filium: Sede a dextris meis, donec
ponam inimicos tuos scabellum pedum tuorum (Ps.
CIX, 8). Inde venturus   judicare vivos et mortuos. Crede
quoniam hic ipse Christus Dominus noster veniet
cum angelis et virtutibus eorum,  tam vivos quam
olim mortuos judicare: ut reddat singulis secundum
opera eorum: hoc est, justos ad vitam aeternam constituat;
impios autem aeternae poenae subjiciat.
7. Credis et in Spiritum sanctum. Hic Spiritus sanctus
 unus est, sanctificans omnia, qui de Patre procedit,
solus scrutans mysteria et profunda Dei, qui in
specie columbae de coelis venit in Christum. Hic Spiritus
sanctus unus quidem est, sed multiplex in virtutibus
et in operationibus. Ipse dividit gratiarum
dona singulis prout vult (I Cor. XII, 11). Ipse prophetas
constituit, apostolos implevit; et ipse tempore baptismi
animas credentium, corporaque sanctificat;  sine
cujus operatione nulla potest creatura ad aeternitatem
pervenire: in cujus gloriam etiam  angeli prospicere
concupiscunt (I Petr. I, 12). Qui et sedes  et
dominationes, et universas coelorum virtutes sua majestate
sanctificat.  In quem Spiritum sanctum si quis
blasphemaverit, non habet remissionem neque in hoc
saeculo neque in futuro, sicut ipse Dominus pronuntiavit
 (Matth. XII, 32).
8. Hanc Trinitatis fidem, fratres, in cordibus firmate
vestris, credentes in unum Deum Patrem omnipotentem,
et in Filium ejus Jesum Christum Dominum
nostrum, et in Spiritum sanctum, lumen verum, et
sanctificatorem animarum, qui est pignus haereditatis
nostrae, qui nos, si in eum fuerimus intenti, deducet
in omnem veritatem, et faciet coelestibus cohaerere.
Hanc enim regulam fidei apostoli a Domino acceperunt,
ut in nomine Patris, et Filii, et Spiritus sancti
omnes gentes credulas baptizarent (Matth. XXVIII, 19).
Haec in vobis maneat fides; hoc depositum custodite,
charississimi, devitantes profanas vocum novitates et
oppositiones fallacis scientiae (I Tim. VI, 20).
9. Si gentiles suadent multos patres iterum colere,
tu retine beatam professionem tuam,  quia unum
 confessus es Deum Patrem: nec  enim natura fert,
ut unus homo plures habeat patres. Si Judaeus Christum
Dei Filium non credere suadet, sit tibi tamquam
hostis; aut impugnandus, si tanta tibi est scientia
 Scripturarum; aut certe devitandus, si exercitatio
deest. Si quis haereticus sub nomine Christiano aut
Christum tibi creaturam tradit, aut Spiritum sanctum
alienum esse a Patris et Filii gloria persuadet, sit tibi
tamquam ethnicus et publicanus; quia te ad  idololatriam
 deducit, cum creaturam colere persuadet.
Et cum te quaestionibus tortuosis nititur implicare,
recurre ad murum fidei tuae, et dic secundum Apostolum:
Ego   absolutus sum, ego sanctificatus sum,
ego justificatus in nomine Domini nostri Jesu Christi,
et in Spiritu Dei mei (I Cor. VI, 11). Nihil de hac
Trinitatis professione  nuntiabo, ne saluti meae  damnum,
et fidei faciam detrimentum.
10. Post confessionem beatae Trinitatis, jam profiteris
credere sanctam Ecclesiam catholicam. Ecclesia
 quid aliud, quam sanctorum omnium congregatio?
Ab exordio enim saeculi, sive patriarchae, sive Abrabam,
Isaac, et Jacob, sive prophetae, sive apostoli,
sive martyres, sive caeteri justi qui fuerunt, qui sunt,
qui erunt, una Ecclesia sunt, quia una fide et conversatione
sanctificati, uno spiritu signati, unum corpus
effecti sunt: cujus corporis caput Christus, sicut perhibetur
et scriptum est (Coloss. I, 18). Adhuc amplius
dico. Etiam angeli, etiam virtutes et potestates supernae
in hac una confoederantur Ecclesia; Apostolo nos
docente, quia in Christo reconciliata   sint omnia, non
solum quae in terra sunt, verum et quae in coelo (Coloss.
I, 20). Ergo in hac una Ecclesia crede te communionem
consecuturum esse sanctorum. Scito unam hanc
esse Ecclesiam catholicam in omni orbe terrae constitutam;
 cujus communionem debes firmiter retinere.
Sunt quidem et aliae pseudo-ecclesiae; sed nihil tibi
commune cum illis; ut puta Manichaeorum, Cataphriguarum,
Marcionistarum; vel caeterorum haereticorum,
sive schismaticorum; quia jam desinunt
istae Ecclesiae esse sanctae: siquidem daemoniacis
deceptae doctrinis, aliter credunt, aliter agunt,
quam Christus Dominus mandavit, quam apostoli
tradiderunt. Credis deinde in remissionem peccatorum.
Haec est enim gratia, qua credentes,  Deum
Christum confitentes,  consequuntur per baptisma
remissionem suorum omnium peccatorum. Unde et
regeneratio dicitur; quia plus homo innocens, et purus
redditur, quam cum de matris suae utero generatur.
Consequenter credis et carnis tuae resurrectionem,
 et in vitam aeternam. Revera enim si hoc non credis,
frustra in Deum credis. Totum enim quod credimus
propter nostram credimus resurrectionem. Alioquin
si in hac vita tantum speramus in Christo, vere, ut
ait Apostolus, miserabiliores sumus omnibus hominibus
 (I Cor. XV, 19); quando utique ad hoc Christus carnem
suscepit humanam, ut communionem vitae perpetuae
mortali nostrae substantiae impertiret.
11. Multi quidem sunt haereticorum, qui distorquent
fidem resurrectionis, vindicantes solius animae
salutem, negata carnis resurrectione. Sed tu, qui in
Christum credis, carnis tuae resurrectionem profiteris.
In hoc enim Christus et mortuus est, et resurrexit,
ut et viventium et mortuorum dominetur (Rom. XIV, 9).
Nec sane supervacue hoc credis. Habes siquidem
auctores idoneos. Accipe Isaiam prophetam dilucide
praedicantem: Exsurgent mortui, et resurgent qui
sunt in monumentis, et suscitabuntur qui sunt in terra
(Isai. XXVI, 19). Habes et ipsum Dominum prophetarum
in Evangelio promittentem: Ego sum resurrectio
 et vita; qui credit in me, etiamsi mortuus fuerit, vivet
(Joan. XI, 27). Et alio loco: Amen dico vobis, venit
hora cum mortui qui sunt in monumentis, audient vocem
Filii Dei; et resurgent, qui bona fecerunt, in resurrectionem
vitae, qui autem mala gesserunt, in resurrectionem
judicii (Joan. V, 28, 29). Habes apostolum
Paulum asseverantem: Oportet corruptum hoc induere
incorruptelam, et mortale hoc induere immortalitatem
(I Cor. XV, 53). Scitote ex duplici nos esse substantia,
id est, corpore et anima. Corpus quidem mortale,
anima vero immortalis. Cum homo ex hac vita
deficit, non anima moritur, sed ea recedente solum
corpus emoritur; et putrescente in terra corpore,
 anima pro suo merito aut in loco lucis aut in loco
caliginis reservatur; ut in die adventus Domini de
 coelo, cum venerit cum sanctis angelis suis, resuscitatis
omnibus, et animae revocentur in corpora, et
justa sit bonorum malorumque  discretio. Tunc
justi fulgebunt sicut sol in regno Patris eorum: impii
vero, et iniqui in tenebras inferi, ubi erit fletus
oculorum, et stridor dentium, sicut scriptum est.
12. Ut autem de corporis resurrectione non dubites,
accipe vel unum exemplum de mundanis rebus,
sicut docet Apostolus (I Cor. XV, 36). Ecce granum
tritici, mortuum, aridum, seminatur in terra; et rore
coeli madefactum, cum putruerit, tunc demum vivificatur,
et surgit. Puto, qui granum tritici resuscitat
propter hominem, ipsum hominem seminatum in terra
resuscitare poterit: immo et potest et vult. Nam sicut
granum pluvia, ita corpus Spiritus rore vivificandum,
 sicut clamat Isaias ad Christum, ros, enim, inquit,
qui abs te est, sanitas est illis (Isai. XXVI, 19).
Vere sanitas, quia resuscitata corpora sanctorum
amplius jam mori non metuunt. Vivent enim cum
Christo in coelo, qui vixerunt secundum praecepta
 Christi et justitias in hoc mundo: haec est aeterna,
et beata vita illa, quam credis: hic fructus totius
fidei, et bonae conversationis: haec spes, propter
quam nascimur, credimus, et renascimur. Propter
hanc et prophetae et apostoli et martyres tam labores
inextricabiles sustulerunt, quam mortem cum gaudio
susceperunt. Hanc vitam nec gentilis habebit,
nec Judaeus incredulus possidebit; sed nec vitiis et
criminibus serviens Christianus; quia solis est fidelibus
et caste viventibus praeparata.
13. Quod cum ita sit, charissimi, manete in his
quae didicistis et tradita sunt vobis. Retinete semper
pactum, quod fecistis cum Domino, id est hoc symbolum,
quod coram angelis et hominibus confitemini.
Pauca quidem sunt verba; sed omnia continent sacramenta.
   De totis enim Scripturis haec brevitatis
causa collecta sunt, tamquam gemmae pretiosae in una
corona compositae, ut quoniam plures credentium
litteras nesciunt, vel qui sciunt, per occupationes
 saeculi Scripturas legere non possunt, habeant sufficientem
sibi scientiam salutarem.
14. Ita, charissimi, sive sedetis, sive operamini,
sive dormitis, sive vigilatis, haec salutaris confessio
volvatur in pectoribus vestris. Sit animus semper in
coelo, spes in resurrectione, desiderium in promissione.
Crux Christi, et gloriosa passio cum fiducia
praeferatur; et quotiens inimicus mentem tuam aut
timore, aut avaritia, aut ira titillaverit, responde illi
minaciter, dicens: Et abrenuntiavi, et abrenuntio
tibi, operibus pariter, et angelis tuis; quia credidi
Deo vivo et Christo ejus, cujus Spiritu signatus nec
mortem didici jam timere. Sic vos tuebitur manus
Dei, sic Spiritus Christi sanctum custodiet introitum
vestrum, ex hoc nunc et usque in saeculum;
 cum meditantes Christum dixeritis ad invicem:
fratres, sive vigilemus, sive dormiamus, simul cum
Domino vivamus; cui gloria in saecula saeculorum.
Amen.<span class="text-blue-600 font-bold"