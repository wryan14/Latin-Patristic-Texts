SANCTI NICETAE
EPISCOPI AQUILEIENSIS
 DE DIVERSIS APPELLATIONIBUS
D. N. JESU CHRISTO CONVENIENTIBUS. (C)* 
 1. Multa nomina multaeque appellationes in Scripturis
sanctis inveniuntur, quae Domino Jesu et Salvatori
nostro conveniunt. Dicitur verbum, dicitur sapientia,
lux, virtus, dextera, brachium, angelus, appellatur
homo; dicitur agnus, ovis, sacerdos, via, veritas,
vita; dicitur vitis, justitia, redemptio: panis,
lapis, medicus, fons aquae vivae, pax, judex, janua
appellatur. Haec omnia dicitur; et alia multa vocabula
in Scripturis sanctis  de Christo invenies;
cum unus atque idem sit Dei Filius Deus noster,
ut virtutis ejus ac dispensationis ratio cognoscatur.
Audisti appellationes; quaere nunc appellationum
 significationes. Verbum dicitur, vel quod impassibiliter
 genitus sit a Deo Patre, vel quod sine diminutione
patenae substantiae ejus exstiterit generatio.
Nam nec homo diminutionem aliquam pati videtur
cum verbum emittit. Vel certe verbum dicitur, quod
per ipsum sit Deus Pater semper et angelis locutus
et hominibus. Sapientia dicitur, quia per ipsum sunt
in principio sapienter cuncta disposita. Lux dicitur,
quia et primas mundi tenebras ipse illuminavit, et
noctes mentium humanarum suo adventu fugavit.
Virtus dicitur, quia nulla eum potest superare creatura.
Dextera et brachium dicitur, quia per ipsum
universa creata sunt, et ab ipso omnia continentur.
 Angelus magni consilii appellatur, quia ipse est nuntius
 paternae voluntatis. Dicitur hominis Filius, quia
propter nos homines homo nasci dignatus est. Dicitur
agnus propter innocentiam singularem. Ovis dicitur,
ut ejus passio demonstretur. Sacerdos dicitur,
vel quia suum corpus oblationem et hostiam obtulit
Deo Patri pro nobis; vel quod per nos  dies singulos
offerri dignatur. Dicitur via, quia per ipsum pergimus
ad salutem. Vitis appellatur, quia brachiorum
palmites extendens in cruce, magnum saeculo praestitit
dulcedinis fructum. Justitia dicitur, quia per sui nominis
fidem justificat peccatores. Redemptio dicitur,
quia olim perditos sanguinis sui pretio nos redemit.
Panis dicitur, quia  famem gentium per suum refecit
Evangelium. Lapis dicitur, quia nec serpens fecit
in eo vestigium, et nobis ipse praestitit munimentum.
 Medicus dicitur, quia infirmitates nostras et
vulnera sua visitatione curavit. Fons aquae vivae
dicitur, quia per lavacrum regenerationis et abluit
et vivificat peccatores. Pax dicitur, quia dissidentes
in unum collegit, et Deo Patri reconciliavit.
Resurrectio dicitur, quia ipse omnia de sepulcris
corpora suscitabit. Judex dicitur, quia ipse
est et vivos judicaturus et mortuos. Janua dicitur,
quia per ipsum coelorum regni fidelibus aperitur introitus.
2. Ergo quia tantis et nominibus et titulis Dominus
communis appellatur, habe fiduciam, fidelis, et
spem tuam in ipso tota virtute constitue. Nam ut
Patrem scias, ipse tibi verbum est. Si vis recte sapere,
ipsum quaere, quia sapientia est. Si tenebras
 aliquas sensus tuus patitur, Christum require, quia
lumen est. Infirmus es? habes refugium, quia et medicus
est et virtus. Vis scire per quem sit mundus
creatus, et a quo omnia contineantur? ipsum crede,
quia brachium et dextera perhibetur. Pavorem sustines
aliquem? in omnibus tibi velut angelus aderit.
Si tibi difficile fuerit visu accedere ad tantam unigeniti
majestatem, ne desperes, quia et homo factus
est, ut ad eum facile accessum haberet humanitas.
 Si innocens fueris, tibi ipsi se  sociabit velut
agnus. Si te persecutio aliqua gentilis contristat, sume
fiduciam, quia et ipse tamquam ovis immolatus
est; et te tamquam sacerdos Patri suscipiet offerendum.
Si viam salutis ignoras, require Christum, quia
ipse est iter animarum. Si vis scire veritatem, ipsum
audi, quia veritas est. Mortem omnino ne timeas,
quia Christus vita credentium est. Dulcedo te saeculi
delectat? magis ad crucem Christi convertere, ut
ejus vitis, quae in cruce pependit, dulcedine recreeris.
Peccator es perditus? justitiam debes esurire, redemptorem
sitire, quod Christus est: satiat enim
quia panis est. Si nutas in aliquo, firma gressum in
ipso, quia lapis est, et te munitum praestabit ut murus.
Infirmus et debilis es? ab ipso quaere remedium,
 quia medicus est. Ardorem pateris pecccatorum, vel
maxime quicumque es catechumenus? curre ad vitae
fontem, ut ardor tuus exstinguatur, et aeternitatem
tua anima consequatur. Si ira discruciat et exagitat
dissensio, accede ad Christum, quia pax est, ut et
Patri reconcilieris, et omnem diligas hominem tamquam
te esse diligendum  judicas. Si occasum corporis
times, et mortem vitae istius perhorrescis, memento
quia resurrectio est; potest resuscitare quod
cecidit. Si te peccati  voluptas sollicitat, et vitia
carnis  irritant, praescius cogita quia justus judex
est, severus examinator est, aeterni ignis praeparator
est; et numquam te peccare delectabit. Ad postremum,
frater, si te desperatio aliqua invaserit de remuneratione
justitiae, de coelestis gloriae expectatione,
   credibili mente januam illum esse praesume;
quia et per ipsum resuscitatus a mortuis, et coelorum
secreta penetrabis, et angelorum consortium consequeris:
et audies illam desiderabilem vocem: Euge,
serve bone et fidelis,   quia fuisti fidelis, intra in gaudium
Domini tui; posside regnum quod tibi   praeparatum
est a mundi constitutione: ipso praestante, qui
cum Patre et Spiritu sancto vivit et regnat per omnia
saecula saeculorum (Matth. XXV, 23). Amen.<span class="text-blue-600 font-bold"