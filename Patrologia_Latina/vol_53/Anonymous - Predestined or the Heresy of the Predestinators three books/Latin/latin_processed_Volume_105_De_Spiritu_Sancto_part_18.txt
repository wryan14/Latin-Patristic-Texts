 Item idem in libro tertio (Cap. I), quod Spiritus sanctus
a Patre sit missus et Filio, ubi missio processio
intelligitur. 
Spiritum quoque et Pater misit et Filius. Pater
misit, quia scriptum est, Paraclitus autem ille Spiritus,
quem mittet Pater in nomine meo (Joan. XIV,
26). Filius misit, quia dixit, Cum venerit autem Paraclitus,
quem ego mittam vobis a Patre meo spiritum
veritatis (Joan. XV, 26). Si ergo se invicem Filius et
Spiritus mittunt sicut Pater mittit, non subjectionis
injuria, sed communitas potestatis est (Cap. 2). Nec
solum misit Pater Filium, sed etiam dedit, sicut ipse
se Filius dedit. Lectum est enim, Gratia vobis et pax
a Deo Patre nostro, et Domino Jesu Christo, qui se
dedit pro peccatis nostris (Gal. I, 3). Si subjectum
 in eo putant fuisse, quia missus est, gratiae esse negare
non possunt, quia datus est. Datus est autem a
Patre, ut Isaias dixit, Puer natus est nobis, filius datus
est nobis (Isa. IX, 6). Datus est autem, audeo dicere,
et a Spiritu qui missus est a Spiritu. Cum enim non definierit 
a quo datus sit, ostendit datum gratia Trinitatis.
Cum autem ipse se Filius dederit, utique non potuit
ipse sibi secundum divinitatem esse subjectus.
Ergo non potuit divinae subjectionis esse quod datus
est. Datus est autem et Spiritus sanctus, quia lectum
est, Rogabo Patrem, et alium Paraclitum dabit vobis
(Joan. XIV, 16), et Apostolus ait, Quapropter qui haec
spernit, non hominem spernit, sed Deum qui dedit Spiritum
suum in nobis (I Thess. IV, 8). Isaias quoque et
Spiritum datum ostendit, et Filium. Sic, inquit, dicit
 Dominus qui fecit coelum et fixit illud, qui solidavit
terram et quae in ea sunt, et dat populo qui super
eam spiritum, et spiritum calcantibus eam (Isai. XLII,
5); et ad Filium, Ego Dominus Deus qui vocavi te in
aequitate, et tenebo manum tuam, et confortabo te et
dedi te in testamentum generis mei, in lucem gentium,
aperire oculos caecorum, educere de vinculis alligatos
(Ibid. V, 6). Cum ergo Filius missus et datus sit,
Spiritus quoque datus et missus sit, habent utique
unitatem divinitatis, quia habent operis unitatem.
Unde etiam digitus Dei appellatus est Spiritus.