Item idem in eodem libro (Cap. 20), quod fluvius de
sede Dei et agni procedens Spiritus sanctus sit ubi
intelligitur ejus a Patre Filioque processio. 
Habet ergo Spiritus quod habet Christus: habet
 igitur quod habet Deus, quia omnia quae habet Pater,
habet et Filius, ideoque dixit: Omnia quae habet
Pater, mea sunt (Joan. XVI, 15). Nec illud mediocre,
quod de throno Dei exire fluvium legimus. Sicut
enim habes dicente Joanne evangelista: Et ostendit
mihi flumen aquae vivae, splendidum tanquam crystallum,
procedens de sede Dei et agni, et in medio plateae
ejus, et ex utraque parte lignum vitae faciens fructus
duodecim per singulos menses reddentes fructum
suum, et folia ligni ad medicinam omnium gentium
(Apoc. XXII, 1). Hic est utique fluvius de Dei sede
procedens, hoc est Spiritus sanctus, quem bibit qui
credit in Christum, sicut ipse ait, Si quis sitit, veniat
ad me et bibat; qui credit in me, sicut dixit Scriptura,
 flumina de ventre ejus fluent aquae vivae: hoc autem
dicebat de Spiritu (Joan. VII, 37). Ergo flumen est
Spiritus.