Augustinus, quod Spiritus sanctus a Patre Filioque
procedat, in libro quem scripsit contra Maximinum
haereticum (Lib. III, cap. 17, in fine), sic ait: 
Magnum aliquid sane tibi dicere videris, quia dicis,
Filius erat in principio antequam aliquid esset,
Pater vero ante principium. Ubi legisti ut hoc crederes?
unde praesumpsisti ut hoc diceres ubi nec auctoritas
ulla nec ratio est? Quid est enim, ante
 principium? quandoquidem quidquid ante esset, hoc
esset principium. Si ergo Pater ante principium est,
ante seipsum est, quia et ipse principium est. Quid
est autem, In principio erat Verbum (Joan. I, 1), nisi
in Patre erat Filius? et ipse Filius interrogatus a
Judaeis quis esset, respondit, principium qui et loquor
vobis (Joan. VIII, 25). Pater ergo principium,
non de principio, Filius principium de principio.
Sed utrumque simul, non duo sed unum principium.
Sicut Pater Deus et Filius Deus, ambo autem simul
non duo dii, sed unus Deus. Nec Spiritum sanctum
de utroque procedentem negabo esse principium.
Sed haec tria simul sicut unum Deum, ita unum dico
esse principium.