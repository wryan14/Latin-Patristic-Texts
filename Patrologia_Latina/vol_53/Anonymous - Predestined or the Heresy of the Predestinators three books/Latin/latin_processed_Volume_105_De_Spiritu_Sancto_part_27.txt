Item idem in eodem libro (Lib. III, cap. 9). 
 Quaeris a me, si de substantia Patris est Filius,
de substantia Patris est etiam Spiritus sanctus, cur
unus Filius sit, et alius non sit Filius? Ecce respondeo,
sive capias, sive non capias. De Patre est Filius,
de Patre est Spiritus sanctus: sed ille genitus,
iste procedens: ideo ille Filius est Patris de quo
genitus est, iste autem Spiritus utriusque, quoniam
de utroque procedit. Sed ideo cum de illo loqueretur,
ait de Patre procedit (Joan. XV, 26), quoniam
Pater processionis ejus est auctor, qui talem Filium
genuit, et gignendo ei dedit ut etiam de ipso procederet
Spiritus sanctus. Nam nisi procederet et de
ipso, non diceret discipulis: Accipite Spiritum sanctum
(Joan. XX, 22), eumque insufflando daret, ut a
se quoque procedere significans, aperte ostenderet
 flando, quod spirando dabat occulte. Quia ergo, si
nasceretur non tantum de Patre, nec tantum de Filio,
sed de ambobus utique nasceretur, sine dubio
Filius diceretur amborum: ac per hoc, quia Filius
amborum nullo modo est, non oportuit nasci eum de
ambobus: amborum est ergo Spiritus sanctus procedendo
de ambobus. Quid autem inter nasci et
procedere intersit, de illa excellentissima natura loquens
explicare quis potest? Non omne quod procedit
nascitur, quamvis omne procedat quod nascitur:
sicut non omne quod bipes est, homo est, quamvis
bipes sit omnis qui homo est. Haec scio, distinguere
autem inter illam generationem et hanc processionem
nescio, non valeo, non sufficio; ac per hoc,
 quia et illa et ista est ineffabilis, sicut propheta de
Filio loquens ait: Generationem ejus quis enarrabit
(Isa. LIII, 8)? ita de Spiritu sancto verissime dicitur,
processionem ejus quis enarrabit? Satis sit ergo
nobis, quia non est a se ipso Filius, sed ab illo de
quo natus est: non est a se ipso Spiritus sanctus,
sed ab illo de quo procedit, et quia de utroque procedit,
sicut jam ostendimus, unde et spiritus Patris
dictus est, ubi legitur: Si autem spiritus ejus qui
suscitavit Christum a mortuis habitat in vobis (Rom.
VIII, 11). Et spiritus Filii, ubi legitur: Qui autem
spiritum Christi non habet, hic non est ejus (Rom.
VIII, 9). Non enim duo sunt Spiritus sancti, tanquam
singuli singulorum, unus Patris et alter Filii,
sed unus potius Patris et Filii, de quo uno Spiritu
 scriptum est: Etenim in spiritu uno nos omnes in
unum corpus baptizati sumus, sive Judaei, sive Graeci,
sive servi, sive liberi, et omnes unum spiritum potavimus
(I Cor. XII, 13); et alio loco: Unum corpus, et
unus spiritus (Ephes. IV, 4). Quid ergo haec Trinitas,
nisi unius ejusdemque substantiae est? quandoquidem
non de aliqua materia, vel de nihilo est Filius,
sed de quo est genitus: itemque Spiritus sanctus,
non de aliqua materia, vel de nihilo sed inde est
unde procedit.