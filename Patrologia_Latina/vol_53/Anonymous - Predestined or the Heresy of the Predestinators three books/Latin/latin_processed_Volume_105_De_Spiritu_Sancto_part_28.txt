Item idem in libro de Incarnatione Domini . 
Spiritum quoque sanctum, non ingenitum, neque
genitum, sed ex Patre Filioque procedentem, eo
quod Patris et Filii sit spiritus, et ipse consubstantialis
et coaeternus ambobus; nec alium fuisse Spiritum
 sanctum quem insufflans dedit, et alium quem
post ascensionem suam misit. Unus enim spiritus
Dei spiritus Patris et Filii Spiritus sanctus, idem
Deus qui operatur omnia in omnibus, ita ut perfecta
credatur Trinitas propter proprietatem personarum,
et unus Deus propter inseparabilem Trinitatem.