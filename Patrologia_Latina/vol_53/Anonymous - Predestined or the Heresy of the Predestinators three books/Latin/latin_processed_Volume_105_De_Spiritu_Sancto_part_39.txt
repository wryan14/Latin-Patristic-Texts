Item idem in libro sexto (Cap. 10), quod Spiritus
sanctus Filii Patrisque suavitas: unde qui negat
eum ab utroque procedere, consequens est ut neget
 suavitatem a Patre et Filio procedere. 
Illa ergo dilectio, delectatio, felicitas vel beatitudo,
ita si tamen aliqua humana voce digne dicitur, usus
ab illo appellatus est breviter, et est in Trinitate
Spiritus sanctus, non genitus, sed genitoris genitique
suavitas, ingenti largitate atque ubertate perfundens
omnes creaturas pro captu earum, ut ordinem suum
teneant, et locis suis acquiescant. Haec igitur omnia
quae arte divina facta sunt, et unitatem quamdam in
se ostendunt, et speciem, et ordinem. Quidquid enim
horum est, et unum aliquid est.