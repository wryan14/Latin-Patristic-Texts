Item idem in eodem libro (Cap. eod.)post pauca. 
Nunquid ergo possumus quaerere utrum jam processerat
de Patre Spiritus sanctus, quando natus est
Filius, an nondum processerat, et illo nato de utroque
processit, ubi nulla sunt tempora: sicut potuimus
quaerere, ubi invenimus tempora, voluntatem
prius de humana mente procedere, ut quaeratur quod
inventum proles vocetur: quia jam parta  seu genita voluntas illa perficitur, eo
fine requiescens, ut qui fuerat appetitus quaerentis,
sit amor fruentis: qui jam de utroque, id est, de gignente
mente, et de genita notione, tanquam de parente
ac prole procedat. Non possunt prorsus ista
ibi quaeri, ubi nihil ex tempore inchoatur, ut consequenti
perficiatur in tempore. Quapropter qui potest
intelligere sine tempore generationem Filii de Patre,
intelligat sine tempore processionem Spiritus sancti
de utroque: et qui potest intelligere in eo quod ait
Filius: Sicut habet Pater vitam in semetipso, sic dedit
Filio vitam habere in semetipso (Joan. V, 26), non
sine vita existenti jam Filio vitam Patrem dedisse,
sed ita eum sine tempore genuisse, ut vita, quam
Pater Filio gignendo dedit, coaeterna sit vitae Patris
 qui dedit: intelligat, sicut habet Pater in semetipso
ut de illo procedat Spiritus sanctus, sic dedisse Filio
ut de illo procedat idem Spiritus sanctus, et utrumque
sine tempore, atque ita dictum Spiritum sanctum
de Patre procedere, ut intelligatur quod etiam
procedit de Filio de Patre esse et Filio. Si enim
quidquid habet de Patre habet Filius, de Patre habet
utique ut de illo procedat Spiritus sanctus. Sed
nulla ibi tempora cogitantur, quae habent prius aut
posterius, quia omnino ibi nulla sunt. Quomodo ergo
non absurdissime Filius diceretur amborum, cum
sicut Filio praestat essentiam sine initio temporis,
sine ulla mutabilitate naturae de Patre generatio, ita
Spiritui sancto praestet essentiam sine ullo initio
temporis, sine ulla mutabilitate naturae de utroque
 processio. Ideo enim cum Spiritum sanctum genitum
non dicamus, dicere tamen non audemus ingenitum,
ne in hoc vocabulo vel duos patres in illa Trinitate,
vel duos qui non sunt de alio quispiam suspicetur.
Pater enim solus non est de alio, ideo solus appellatur
ingenitus, non quidem in Scripturis, sed in
consuetudine disputantium, et de re tanta sermonem
qualem valuerint proferentium. Filius autem
de Patre natus est, et Spiritus sanctus de Patre
principaliter, et ipso sine ullo intervallo temporis
dante, communiter de utroque procedit. Diceretur
autem filius Patris et Filii, si, quod abhorret ab
omnium sanorum sensibus, eum ambo genuissent.
Non igitur ab utroque est genitus, sed procedit ab
utroque amborum spiritus. Verum quia in illa coaeterna,
 et aequali, et incorporali, et ineffabiliter immutabili
atque inseparabili Trinitate difficillimum
est generationem a processione distinguere, sufficiat
interim eis qui extendi non valent in amplius, id
quod de hac re in sermone quodam proferendo ad
aures populi Christiani diximus, dictumque conscripsimus.
Inter caetera enim, cum per Scripturarum
sacrarum testimonia docuissem de utroque procedere
Spiritum sanctum: Si ergo, inquam, et de
Patre et de Filio procedit Spiritus sanctus, cur Filius
dixit de Patre procedit (Joan. XV, 26)? Cur putas,
nisi quemadmodum solet ad eum referre et
quod ipsius est, de quo et ipse est. Unde illud est
quod ait: Mea doctrina non est mea, sed ejus qui ine
 misit (Joan. VII, 16). Si igitur hic intelligitur ejus
doctrina, quam tamen dixit non suam, sed Patris,
quanto magis illic intelligendus est et de ipso procedere
Spiritus sanctus, ubi sic ait, de Patre procedit,
ut non diceret de me non procedit? A quo autem
habet Filius ut sit Deus, est enim de Deo Deus, ab
illo habet utique ut de illo etiam procedat Spiritus
sanctus: ac per hoc Spiritus sanctus, ut etiam de
Filio procedat sicut procedit de Patre, ab ipso habet
Patre. Hic utcunque etiam illud intelligitur, quantum
a talibus quales nos sumus intelligi potest, cur
non dicatur natus esse, sed potius procedere. Spiritus
sanctus, quoniam si et ipse Filius diceretur,
amborum utique filius diceretur, quod absurdissimum
est. Filius quippe nullus est duorum, nisi patris
 et matris: absit autem ut inter Deum patrem
et Deum filium tale aliquid suspicemur, quia nec
filius hominum simul et ex patre et matre procedit:
sed cum in matrem procedit ex patre, non tunc procedit
ex matre, et cum in hanc lucem procedit ex
matre, non tunc procedit ex Patre. Spiritus autem
sanctus non de Patre procedit in Filium, et de Filio
procedit ad sanctificandam creaturam, sed simul de
utroque procedit, quamvis hoc Pater Filio dederit,
ut quemadmodum de se, ita de illo quoque procedat.
Neque enim possumus dicere quod non sit vita Spiritus
sanctus, cum vita Pater, vita sit et Filius: ac
per hoc sicut Pater cum habeat vitam in semetipso,
dedit et Filio vitam habere in semetipso, sic ei dedit
vitam procedere de illo, sicut et procedit de ipso.
 Haec de illo sermone in hunc librum transtuli, sed
fidelibus non infidelibus loquens. Verum si ad hanc
imaginem contuendam, et ad videnda ista quam
vera sint, quae in eorum mente sunt, nec tria sic
sunt, ut tres personae sint, sed omnia tria hominis
sunt, quae una persona est, minus idonei sunt: cur
non de illa summa Trinitate, quae Deus est, credunt
potius quod in sacris litteris invenitur, quam poscunt
liquidissimam reddi sibi rationem, quae ab
humana mente tarda scilicet infirmaque non capitur?
Et certe cum inconcusse crediderint Scripturis
sanctis tanquam veracissimis testibus, agant orando,
et quaerendo, et bene vivendo, ut intelligant, id
est, ut quantum videri potest, videatur mente quod
 tenetur fide.