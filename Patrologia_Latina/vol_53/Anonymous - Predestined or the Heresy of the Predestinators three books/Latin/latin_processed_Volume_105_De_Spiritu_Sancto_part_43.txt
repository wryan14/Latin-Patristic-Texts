Item idem, in homilia super Joannem (Tract. 99
in Joan.). 
Hic aliquis forsitan quaerat, utrum et a Filio procedat
Spiritus sanctus. Filius enim solius patris est
filius, et Pater solius filii est pater: Spiritus autem
sanctus non est unius eorum spiritus, sed amborum.
Habes ipsum Dominum dicentem: Non enim vos estis
qui loquimini, sed spiritus patris vestri qui loquitur
in vobis (Matth. XIX, 20); habes et Apostolum, Misit
Deus, inquit, spiritum Filii sui clamantem in corda
nostra (Gal. IV, 6). Nunquid duo sunt, alius Patris,
alius Filii? Absit, Unum enim corpus ait, cum significaret
Ecclesiam, moxque addidit, et unus spiritus
(Ephes. IV, 4); et vide quomodo illic impleat Trinitatem,
 Sicut vocati estis, inquit, in una spe vocationis
vestrae, unus Dominus. Hic utique Christum intelligi
voluit, restat ut etiam Patrem nominet. Sequitur
ergo: Una fides, unum baptisma, unus Deus et
pater omnium, qui super omnes, et per omnes, et in
omnibus. Cum ergo sicut unus Pater et unus Dominus,
id est Filius, ita sit et unus Spiritus, profecto
amborum est: quandoquidem dicit ipse Christus Jesus
spiritus Patris vestri qui loquitur in vobis, et dicit
Apostolus: Misit Deus spiritum Filii sui in corda
nostra (Matth. X, 20; Gal. IV, 6). Habes et alio
loco eumdem Apostolum dicentem: Si autem spiritus
ejus qui suscitavit Jesum ex mortuis, habitat in
vobis. (Rom. VIII, 11). Hic utique
spiritum Patris intelligi
voluit, de quo tamen alio loco dicit: Quisquis
 autem spiritum Christi non habet, hic non est ejus
(Rom. VIII, 9). Et multa alia sunt testimonia, quibus
hoc evidenter ostenditur, et Patris et Filii ipsum esse
spiritum, qui in Trinitate dicitur Spiritus sanctus.
Nec ob aliud existimo ipsum vocari proprie Spiritum,
cum etiam si de singulis interrogemur, non possimus
nisi et Patrem et Filium spiritum dicere, quoniam
spiritus est Deus, id est, non corpus est Deus, sed
spiritus (Joan. IV, 24). Quod ergo communiter vocantur
et singuli, hoc proprie vocari oportuit eum,
qui non est unius eorum, sed in quo communitas
apparet amborum. Cur ergo non credam quod
etiam de Filio procedat Spiritus sanctus, cum Filii
quoque ipse sit spiritus? Si enim non ab eo procederet,
non post resurrectionem se repraesentans discipulis
 suis insufflasset dicens: Accipite Spiritum
sanctum (Joan. XX, 22). Quid enim aliud significavit
illa insufflatio, nisi quod procedat Spiritus sanctus
et de ipso? Ad hoc pertinet etiam illud quod ait de
muliere, quae fluxum sanguinis patiebatur: Tetigit
me aliquis, ego enim sensi virtutem de me exisse
(Luc. VIII, 46). Nam virtutis nomine appellari etiam
Spiritum sanctum, et eo loco clarum est, ubi Angelus
dicenti Mariae, Quomodo fiet istud quoniam virum
non cognosco? respondit: Spiritus sanctus superveniet
in te, et virtus Altissimi obumbrabit tibi (Luc. I,
34): et ipse Dominus promittens eum discipulis ait:
Vos autem sedete in civitate, quoad usque induamini
virtute ex alto (Luc. XXIV, 49), et iterum, Accipietis,
 inquit, virtutem Spiritus sancti supervenientem in
vos, et eritis mihi testes (Act. I, 8).