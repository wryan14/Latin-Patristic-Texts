 Item idem, ut ostenderet Spiritum sanctum aequalem
Patri et Filio, eumdem Spiritum sanctum a Patre
et a Filio, et Filium a Patre et Spiritu sancto missum
esse, testatur in libro secundo (lib. II ad Monimum,
cap. 6), quem scripsit ad Trasemundum regem. 
Jam nunc etiam illa nobis est de Spiritus sancti
missione quaestio revolvenda, cur scilicet, si omni
Trinitati sacrificium offertur, ad sanctificandum
oblationis nostrae munus sancti Spiritus tantum missio
postuletur. Quasi vero, ut ita dicam, ipse pater
Deus, a quo Spiritus sanctus procedit, sacrificium
sibi oblatum sanctificare non possit: aut ipse Filius
sanctificare nequeat sacrificium corporis sui, quod
offerimus nos, cum corpus suum ipse sanctificaverit,
quod obtulit ut redimeret nos: aut ita Spiritus sanctus
 ad consecrandum Ecclesiae sacrificium mittendus
sit, tanquam Pater aut Filius sacrificantibus desit.
Primo itaque meminisse nos convenit, in hujus
vocabulo missionis, nec inferiorem accipi debere
Spiritum sanctum, nec minorem: quia si minor,
utique inferior: et si inferior, utique minor. Hoc
autem praemonuimus, scientes ab haereticis quam
maxime fidei nostrae frequenter objectum, ideo sanctum
minorem credendum Patre ac Filio, quia et a
Patre missus est et a Filio. Porro autem si misso
mittens potior est credendus, cognoscent in hoc
suam convinci perfidiam, quia sicut a Patre et Filio
missus legitur Spiritus sanctus, sic a Patre et Spiritu
missus invenitur et Filius. Quod ipse Filius et
per prophetam multo antequam mitteretur dixit, et
 postquam missus est propria testificatione firmavit.
Nam veniens in Nazareth, et synagogam ingressus,
cum tradito sibi ad legendum libro Isaiae prophetae,
illum locum revolveret, ubi scriptum est: Spiritus
Domini super me, propter quod unxit me, evangelizare
pauperibus misit me (Luc. IV, 18; Isai. LXI, 1), reddito
volumine, veritatem prophetiae illius praesenti
testatus est effectu, completam dicens, Hodie impleta
est haec scriptura in auribus vestris (Luc. IV, 21).
Sed et alio ejusdem prophetae loco, a Domino, atque
ab ejus se spiritu se missum his verbis ostendit:
Et nunc Dominus misit me, et spiritus ejus (Isai.
XLVIII, 16). A se quoque sanctum Spiritum mitti,
discipulis ante passionem suam hoc modo pronuntiat:
 Cum autem venerit Paracletus, quem ego mittam
vobis spiritum veritatis, qui a Patre procedit, ille testimonium
perhibebit de me (Joan. XV, 26). Superius
autem eumdem spiritum etiam a Patre mitti docuerat,
Paracletus autem, inquiens, Spiritus sanctus
quem mittet Pater in nomine meo, ille vos docebit omnia
(Joan. XIV, 26). A Patre ergo et ab Spiritu missus
est Filius, et a Patre et Filio missus est Spiritus.
Verumtamen nec Filii nec Spiritus sancti missionem
localiter factam quisquam debet Christianus
accipere: sed illo missionis nomine opus intelligamus
manifestationis indultae. Sic enim non localiter missus
est Filius, nec localiter mittitur Spiritus sanctus,
sicut nec ipsius Patris est quoquam localis adventus.