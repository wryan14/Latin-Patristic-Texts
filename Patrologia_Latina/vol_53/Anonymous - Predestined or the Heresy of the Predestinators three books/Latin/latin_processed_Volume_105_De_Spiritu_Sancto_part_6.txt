Item in eodem libro (lib. VIII), quod in Patre sit Filius
et Spiritus sanctus, et quia Spiritus sanctus a Deo
procedat, ubi non excluditur nomen Filii. 
Serviendum itaque est Christo filio, quia et perfectus
Deus et verus est Filius: et qui fideliter servit
Filio, Patri servit, et Spiritui sancto qui in eo est:
et qui adorat Patrem, in ipso adorat Filium, et Spiritum
sanctum, quia in Patre est Filius et Spiritus
sanctus, qui a Deo Patre procedit, ipso Domino dicente,
Ego in Patre et Pater in me est (Joan. XIV, 11);
de Spiritu quoque sancto ait, Spiritus autem paraclitus,
 qui a Patre meo procedit (Joan. XV, 26). Et
cum Filium quis adorat, in eo Patrem adorat, et Spiritum
sanctum, quia in ipso est Pater, dicente eo,
Qui me videt, videt et Patrem meum (Joan. XIV, 9), et
iterum, Pater autem in me manens, ipse facit opera
(Ibid. v. 10). De Spiritu vero sancto sic ait, Ille, inquit,
me clarificabit, quia de meo accipiet, et annuntiabit
vobis (Joan. XVI, 14); et, Omnia quaecunque
habet Pater, mea sunt, propterea dixi vobis quia de
meo accipiet (Ibid. v. XV). Spiritus itaque Patris, Spiritus
Filii est, Apostolo dicente, Quoniam autem estis
filii Dei, misit Deus spiritum Filii sui in corda nostra
(Gal. IV, 6); et iterum, Si quis autem spiritum Christi
non habet, hic non est ejus (Rom. VIII, 9); et iterum,
Scio enim quia hoc mihi proveniet in salutem per vestram
 orationem et subministrationem spiritus Domini
Christi (Philipp. I, 19). In Evangelio quoque ipse Dominus
ait, Paraclitus Spiritus sanctus, quem mittet
Pater in nomine meo (Joan. XIV, 26). Et in Actibus
apostolorum ita legitur: Transeuntes autem Phrygiam
et Galatiam, vetiti sunt ab Spiritu sancto loqui verbum
in Asia; cum venissent autem in Mesopotamiam, tentabant
ire Bithyniam, et non permisit eos Spiritus Domini
(Act. XVI, 6). Manifestissimis igitur testimoniis
probatur quod Spiritus sanctus, spiritus paraclitus,
spiritus qui a Patre procedit, spiritus sit Filii, spiritus
Christi, spiritus Jesu. Tota enim Trinitas inseparabiliter
in una substantia, divinitate atque potentia,
adoranda, colenda, praedicanda est et amanda.