Prosper in libro de Vita contemplativa (Lib. I, cap.
18), quod Spiritus sanctus a Patre et Filio procedat,
sic docet. 
At cum non solum secundum Apostolum nos
 oporteat formam praebere fidelibus, sed etiam eos
ipsos fideles, qui nobis divinitus instituendi commissi
sunt, instruere debeamus de Patre, quomodo solus
accipiatur ingenitus, de Filio, quomodo solus dicatur
genitus , et
de Spiritu sancto, quomodo ex Patre ac Filio procedens,
nec ingenitus possit dici nec genitus, qualiter
ista tria unum sunt, et hoc unum non dividatur,
sed distinguatur in tria; quemadmodum nec Pater
nec Spiritus sanctus, sed solus Filius de solo Patre
ineffabiliter natus, hominem totum sine ulla mutatione
substantiae suae susceperit, ac se Deum et hominem
verum per virtutes passionesque probaverit,
comprehendi permiserit, occidi voluerit, tertio die
resurrexerit, in coelos hominem de nobis assumptum
 sua virtute levaverit, suae resurrectionis exemplo
nobis regeneratis in se spem feliciter resurgendi
praestiterit, membra sua nos fecerit, non credentibus
sibi, vel a se recedentibus, supplicium comminatus
sit, et adhaerentibus sibi regnum coeleste promiserit.
(Cap. 19.) Haec et alia, et sacerdos nosse
debet ut doceat, et populus credere ut ea quae doceatur
intelligat, dicente Apostolo: Nisi credideritis,
non intelligetis (Isa. VII, 9). Unde datur intelligi,
quod non fides ex intellectu, sed ex fide intellectus
existat, nec qui intelligit credat, sed qui credit intelligat,
et qui intellexerit bene agat