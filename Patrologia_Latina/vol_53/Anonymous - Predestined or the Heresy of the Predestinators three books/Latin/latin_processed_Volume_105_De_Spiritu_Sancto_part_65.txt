Proclus Constantinopolitanus episcopus, ad Armenios
in epistola adversus haereticos destinata. Spiritum
sanctum ab essentia divinitatis inseparabiliter procedere,
his verbis edocet. 
Fugiamus itaque consilia seductionis, fluenta haereticorum
dico perniciosa, Deoque inimica contagia,
Arii vesaniam, qui Trinitatem inseparabilem substantiis
dividit, Eunomii audaciam, qui naturam incomprehensibilem
infra scientiam humanitatis includit,
 Manichaei , Macedonii
rabiem, qui sequestrat ab essentia deitatis Spiritum
sanctum inseparabiliter procedentem.
  Agnellus in epistola ad Nenium, quod Spiritus
sanctus a Patre procedat et Filio, sic docet.
Ideo ex Patre Filius, ex Patre et Filio procedit
Spiritus sanctus, nec, ut quidam dicunt, duos habet
Deus filios, Christum et Spiritum sanctum, sed habet
 Filium invisibilem sicut ipse invisibilis est; qui ut
esset visibilis, corpus nostrae fragilitatis assumpsit:
non ut invisibilis esse cessaret, sed ut in ipso Christo
invisibilis incredulis permaneret. Nam cum dicit:
Beati oculi qui vident quae vos videtis (Luc. X, 23),
ergo beati erant Judaei omnes, et hi qui eum crucifixerunt,
de quibus per David dicitur: Ipsi vero
consideraverunt et conspexerunt me (Psal. XXI, 19).
Vides ergo quia invisibilis perseverat, et mente cernitur
pura et credula: ergo si invisibilis Pater, invisibilis
Filius, invisibilis Spiritus sanctus. Et ut ad
hoc te revocem, unde factum est ut hoc de fragili
homine doceamus, Tria haec invisibilia, et indivisa,
et in unum conglomerata, et virtutis efficacia redundantia,
id est vocem genitricem verbi, ex verbo vero
 simul cum voce procedente efficaciam, quae faciat
alterum consulem fieri, alterum trucidari, dic mihi,
Ariane, ista tria unum sunt, an non? Si unum non
sunt, divide vocem a verbo, et efficaciam a voce et
verbo. Quod si hoc in fragili homine ita unum sunt
tria, vox, et verbum, et efficacia; tres quidem personae
sunt, sed una subsistendi potentia. In homine fragilissimo,
ut diximus, haec sit tanta potentia, quanto
magis in omnipotentia Dei ita est, ut sit Pater omnipotens
genitor Filii, et ex Patre et Filio procedens
virtus, qui est Spiritus sanctus.