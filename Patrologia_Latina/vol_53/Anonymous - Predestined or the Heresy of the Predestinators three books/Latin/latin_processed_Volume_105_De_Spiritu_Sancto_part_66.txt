Cassiodorus in expositione psalmi L, quod Spiritus
sanctus a Patre Filioque procedat, sic dicit. 
Redde mihi laetitiam salutaris tui, et spiritu principali
confirma me (Psal. L, 14). Nec incassum putemus,
 quod vir sanctus, et cordis illuminatione radiatus,
tertio Spiritum nominavit, nisi quia individuae
Trinitati devotus concedi sibi ab ea veniam
postulavit. Spiritus enim, quantum ad essentiam
divinitatis, et Pater et Filius et Spiritus sanctus
recte unus dicitur Deus: sed pro distinctione
personarum, proprium est Patri quod naturaliter
sine initio ante saecula genuit Filium, proprium est
Filio quod naturaliter a Patre genitus est, proprium
est Spiritui sancto quod a Patre et Filio procedit. Quae
ineffabili charitate atque cooperatione eorum consubstantialis
aeternitas et potestas omnia facit quae
vult in coelo et in terra. Sed quamvis haec incomprehensibilia
atque inexplicabilia ita sunt nobis nunc
esse noscantur, tamen a nonnullis patribus corporalium
 et simul existentium rerum talis similitudo proponitur.
Invenimus enim in sole tres istas proprietates,
prima ipsa est substantia corporalis quod sol
est, deinde splendor ejus qui in ipso permanet, tertio
calor qui ab splendore ejus usque ad nos pervenit.
Quae hoc modo, si tamen tantae rei similitudo potest
aliqua reperiri, arbitror aestimanda, ut quod est in
 sole substantia corporalis, ita intelligatur in Trinitate
quodammodo persona Patris, et quod est in sole
splendor ejus, hoc sit in Trinitate persona Filii,
sicut Apostolus dicit: Splendor gloriae ejus (Hebr.
I, 3), quod autem est in sole calor, hoc sit in Trinitate
persona Spiritus sancti, sicut legitur, Quis se abscondet
a calore ejus (Psal. XVIII)? Datur etiam aliud
exemplum incorporalium rerum, hoc est de anima,
quae ad imaginem et similitudinem Dei facta cognoscitur.
Anima igiturest ipsa substantia incorporea rationalis,
in qua inest intellectus et vita ejus. Quod ergo
est in anima substantia, hoc intelligatur, si dici fas
est, in Trinitate persona Patris; quod autem est in
anima virtus et scientia, hoc intelligatur in Trinitate
Filius, qui est Dei virtus, et Dei sapientia, et quod
 est in anima vivificandi proprietas, hoc et in Trinitate
intelligatur Spiritus sanctus, per quem vivificandi
opus multis locis praedicatur impleri, sicut ait
Petrus Apostolus in epistola sua: Mortificatus carne,
vivificatus autem spiritu (I Petr. III, 18). Item Apostolus:
Littera occidit, spiritus autem vivificat (II
Cor. III, 6); et in Evangelio Dominus ait: Spiritus
est qui vivificat, nam caro non prodest quidquam
(Joan. VI, 64). Haec autem quae diximus, tria singulariter
sequestrata nullatenus inveniuntur, quamvis
intellectus noster ea distincta possit advertere: sed
ita naturaliter sunt unita, ut dum unum horum se
obtulerit, simul tria semper occurrant. Sic per has
similitudines tantae rei aliqua nobis imaginatio veritatis
aperitur. Sunt et haec et alia Patrum disputatione
 similia. Sed quae nunc carnis infirmitas ad liquidum
vetat intelligi, tunc praestantius poterunt
comprehendi, quando in majestate sua divinitatem
viderint quicunque beati sunt. Quod qui desiderat
plenius agnoscere, sancti Hilarii, sancti Ambrosii et
sancti Augustini libros 
non desinat lectitare. Haec enim res ad disputandum
quam magna tam longa est. Nam et beatus
Hieronymus adversus haereticos in hoc psalmo luculenter
et breviter de Trinitate disseruit.