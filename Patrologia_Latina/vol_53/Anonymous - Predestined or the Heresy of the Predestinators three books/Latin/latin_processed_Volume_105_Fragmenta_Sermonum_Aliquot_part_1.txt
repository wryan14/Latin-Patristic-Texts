THEODULFI
AURELIANENSIS EPISC.
FRAGMENTA SERMONUM ALIQUOT. 
 Ad virtutes difficile consurgimus, ad vitia sine
labore delabimur. Ista enim prona, illa ardua sunt.
Grandes enim sudores perpetimur ut ad coelum conscendere
 valeamus. Quemadmodum ad virtutum
tendentes culmen non a summis inchoant, sed a
modicis, ut sensim ad altiora pertingant; ita et qui
 dilabuntur ad vitia non statim a magnis criminibus
incipiunt, sed a modicis assuescunt, et sic in maximis
proruunt. Nihil prodest admixto malo agere
bonum, sed prius est cohibendum a malo, deinde
exercendum bonum. Hoc enim indicat propheta
cum dicit: Quiescite agere perverse, discite benefacere
(Isa. I, 16). Prius vitia exstirpanda sunt in homine,
deinde inserendae virtutes. Nam cohaerere et
conjungi non potest veritas cum mendacio, pudor
cum petulantia, fides cum perfidia, castitas cum
luxuria. Luxuria vero carnis ideo notabilis est omnibus,
quoniam statim per se turpis est: et tamen
pensante Deo, superbia minor est. Sed qui detinetur
superbia et non sentit, labitur carnis luxuria,
ut pro hac humilietur, et a confusione surgat et a
 superbia. Omnis peccans superbus est, eo quod faciendo
vetita, contemptim habeat divina praecepta.
Recte ergo initium omnis peccati superbia, quia
nisi praecesserit mandatorum Dei inobedientia,
transgressionis non sequitur culpa. Superbia sicut
origo est omnium criminum, ita ruina cunctarum
virtutum. Ipsa est enim in peccato prima, ipsa in
conflictu postrema. Haec enim aut in exordio mentem
per peccatum prosternit, aut novissime de virtutibus
dejicit. Inde et omnium peccatorum est maxima,
quia tam per virtutes quam per vitia humanam
mentem exterminat; ex culpa superbiae plerumque
in abominandam carnis immunditiam itur,
nam alterum pendet ex altero. Sed sicut per superbiam
mentis itur in prostitutionem libidinis, ita per
 humilitatem mentis salva fit castitas carnis. Deus
autem nonnunquam dejicit occultam mentis superbiam
per carnis manifestam ruinam. Libidinis nasci
immunditiam de animi occulta superbia, exemplo
primi hominis aperitur; qui mox ut per superbiam
contra Deum tumuit, statim carnis libidinem sensit,
et pudenda operuit. Nonnunquam gemino vitio
Christianus a diabolo appetitur, et occulto per elationem,
et publico per libidinem; sed Dei servus
discrete utrumque pensans sic cavet libidinem, ut
non incurrat elationem, et sic tremit elationem, ut
non resolvat animum ad libidinem. Luxuriosis atque
superbis daemones plus fautores existunt, dumque
in caeteris vitiis spiritus maligni deserviunt, his
tamen majori familiaritate junguntur, eisque amplius
 juxta desiderium famulantur. Principaliter his
duobus vitiis diabolus humano generi dominatur,
id est, per superbiam mentis et luxuriam carnis.
Unde et Dominus ad Job loquitur de diabolo dicens:
Sub umbra dormit, in secreto calami, in locis humentibus
(Job XL, 16); per calamum enim inanis superbia,
per loca humentia carnis demonstratur luxuria;
per haec enim duo vitia diabolus humanum possidet
genas, vel dum mentem in superbiam erigit, vel
dum per luxuriam carnem corrumpit. Ex corde
enim primum fornicationes sunt auferendae, ut non
prorumpant in opere. Hinc est quod per prophetam
dicitur: Accingite lumbos vestros super ubera vestra
(Isa. XXXII, 11); hoc est in corde libidines resecate.
 Quando ergo impulsu daemonum mens ad delectationem
fornicationis impellitur, divini judicii etiam et
aeterni tormenta incendii ante oculos proponantur:
quia nimirum omnis poena tentationis gravioris supplicii
formidine coercetur; recordatio ardoris gehennae
ardorem excludit luxuriae. A Deo datur continentia,
sed petite et accipietis. Tunc autem tribuitur,
quando Deus gemitu interno pulsatur. Amanda
est pulchritudo castitatis, cujus gustata delectatio
dulcior invenitur quam carnis. Castitas enim fructus
suavitatis est, pulchritudo inviolata sanctorum,
sanitas corporis, securitas mentis. Nam qui se continentiam
habere confidit, et ab aliis terrenis desideriis
se non subtrahit, quamvis hunc luxuria carnis
non polluat, diversa tamen mundanae conversationis
 operatio maculat. Omne tamen peccatum per
poenitentiam recipit vulneris sanitatem. Non potest
quisquam spiritalia bella transire, nisi prius edomaverit
ardorem cupiditatis. Non potest ad contemplandum
Deum mens esse libera, quae cupiditatibus
hujus mundi incumbit. Omni peccato pejor est avaritia,
et amor pecuniarum. Unde et per Salomonem
dicitur: Nihil est scelestius quam amare pecuniam
(Eccli. X, 10); cupiditas omnium criminum materia
est. Unde et Apostolus ait: Radix omnium malorum
est cupiditas (I Tim. VI, 10). Si ergo succiditur radix
criminum, non pullulant caeterae soboles peccatorum.
Cupiditas enim Christum vendidit, vendidit
vitam, comparavit mortem: nec mirum, quia morientes
inferni ignibus deputantur, qui viventes
 flammam cupiditatis suae non exstinxerunt. Utile
est cavere gulam ciborumque concupiscentiam. Quid
enim tam noxium quam ut animus serviat ventri et
escis, quae sunt destruenda, testante Apostolo: Deus
autem et hunc et haec destruet (I Cor. VI, 13). Non
ad luxuriam nec ad satietatem, sed tantummodo ut
corpus sustentetur ad opus Dei, epulis est utendum.
Sicut enim omnes carnales cupiditates abstinentia
resecantur, ita omnes animae virtutes edacitatis vitio
destruuntur. Neque enim potest quispiam virtutum
perfectionem attingere, nisi prius edomaverit
ventris ingluviem. Nemo potest dominari caeteris
vitiis, nisi prius restrinxerit vitium gulae. Non potest
quisquam a semetipso facile spiritus immundos expellere,
nisi per abstinentiam gulae. Tunc enim hostes
 qui extra nos sunt a nobis fortius superantur,
cum prius quae intra nos sunt vitia exstinguuntur.
Nam frustra foris agit bellum, qui intus habet periculum.
Escae crapulam, potus ebrietatem generat.
Ebrietas autem perturbationem gignit mentis, furorem
cordis, flammam libidinis. Ebrietas ita mentem
alienat, ut ubi sit nesciat. Unde et in Proverbiis,
Potentes, inquit, iracundi sunt: vinum non bibant, ne
cum biberint, obliviscantur sapientiam (Prov. XXXI, 5).
Plerisque laus est multum bibere et non inebriari.
Audiant hi adversum se prophetam dicentem: Vae
qui potentes estis ad bibendum vinum, et viri fortes ad
miscendam ebrietatem (Isa. V, 22). Vino multo deditos,
et luxuriose viventes, Isaias sic arguit dicens:
 Vae qui consurgitis mane ad ebrietatem sectandam,
et potandum usque ad vesperam, ut vino aestuetis
(Isai. V, 11). De talibus alio in loco dicitur: Vae
tibi, civitas, cujus rex juvenis est, et cujus principes
mane comedunt(Eccli. X, 16). Multi etiam a mane
usque ad solis occubitum ebrietati et gulae voluptatibus
serviunt, nec intelligunt cur nati sunt, sed
consuetudine belluina detenti, luxuriae tantum tota
die epulisque inserviunt. Clamat Joel propheta his
qui ebrietati serviunt, dicens: Expergiscimini ebrii
et flete, et ululate omnes qui bibitis vinum in dulcedine
(Joel. I, 5). Sollicite igitur cum discretione
moderanda est carnis cura, ne quid nimis: nam
quidquid nimis et ultra modum est, perniciosum
est; quidquid autem cum modo et temperamento fit,
 salutare: in omni opere ergo modum et temperamentum
oportet habere. Ideo alia sunt praecepta
quae dantur fidelibus communem in saeculo vitam
degentibus, atque alia saeculi hujus renuntiatoribus.
Illis enim dicitur ut sua omnia bene gerant, istis ut
sua omnia derelinquant: ad perfectum enim non
sufficit abnegatis omnibus suis, nisi et seipsum abneget
secundum Evangelium, id est, nisi voluntates
proprias relinquat ac moribus pravis renuntiet: ut
qui erat superbus, sit humilis; qui erat adulter, sit
castus; qui erat iracundus, esse studeat mansuetus;
qui erat animosus, patiens esse contendat; qui avarus,
sit largus; qui contra proximum suum odio
vel invidia tabescit, dilectionem Dei et proximi puram
in corde retineat. Sicque singulis vitiis singulas
 virtutes contrarias opponat, et bonis se moribus
adornare studeat, ut de vitiis veniam et de bonis
actibus praemium mereatur. Namque Dominus ait:
Qui vult venire post me abneget semetipsum (Matth.
XVI, 24). Ergo qui non rigida intentione professionem
monachi sectantur, quanto superni amoris propositum
dissolute appetunt, tanto proclivius ad
mundi amorem denuo reducuntur. Nam professio
non perfecta praesentis vitae repetit desideria, in
quibus etsi nondum se opere jam alligat, tamen cogitationis
amore: ideo malis est bonum cogitationibus
fortiter repugnare. Qui enim ad hoc professionem
sanctitatis praetendit ut aliis quandoque praeesse
desideret, iste non discipulus Christi, sed pravitatis
sectator existit, quia non pro Deo, sed pro saeculi
 amore portare studet crucis Christi laborem. Qui
mundum deserunt, sed tamen virtutes praeceptorum
sine cordis humilitate sequuntur, isti quasi de excelso
graviter corruunt, quia deterius per virtutum
elationem dejiciuntur, quam per vitia prolabi potuissent.
Omnis Dei servus de suis meritis non debet
attolli, dum posse videat ex inferioribus sibi praelatiores
alios fieri. Semper conscientia servi Dei humilis
esse debet et tristis, scilicet, ut per humilitatem
non superbiat, et per utilem moerorem cor ad
lasciviam non dissolvat. Dei servum sine intermissione
legere et operari oportet, ne forte mentem
otio deditam spiritus fornicationis subripiat. Cedit
enim labori voluptas, animum autem vacantem cito
 praeoccupat. Contuere Salomonem per otium multis
fornicationibus involutum, et per fornicationis vitium
usque in idololatriam lapsum. Hi vero qui pro
Dei timore saeculo renuntiant, et tamen curis rerum
saecularium implicantur, quanto se rerum studiis
implicant, tanto se divinae subtrahunt charitati. Qui
simul et terrenis parere curis et divinis se exercere
student, utrumque complecti non valent, sicut Christus
ait: Nemo potest duobus dominis servire (Matth.
VI, 24). Nisi enim prius a secreto cordis expellatur
importuna saecularium multitudo curarum, anima
quae intrinsecus jacet nequaquam resurgit. Arguitur
eorum tepor qui, Deo vacare volentes, mundoque
renuntiant, et curas proprias aspernantur, sed dum
propinquorum utilitates procurant, a Dei amore se
 separant. Vir spiritualis prodesse debet suae propinquitati,
tamen cavere ne dum illis gratiam carnis
praestare studet, ipse a spirituali proposito non declinet.
Multi enim monachorum amore parentum
non solum terrenis curis, sed etiam forensibus jurgiis
involuti, et pro suorum temporali salute suas
animas perdiderunt. Sicut nostra nobis non odienda
est anima, sed ejus carnales affectus, ita nec parentes
a nobis odiendi sunt, sed eorum impedimenta,
quae nos ab itinere recto praepediunt. Dum tamen
Dominus ita praecepit a nobis parentes odiri sicut
animas nostras. Nemo enim perpendere potest,
quanti sit ponderis declinare a bono et facere malum,
nisi prius toto mentis annisu convertitur ad
Deum. Tripertitum describitur esse uniuscujusque
 conversi profectum, id est, primum corrigendi a
malo, secundum faciendi bonum, tertium consequendi
boni operis praemium. Ideoque festinare debet
ad Deum poenitendo unusquisque dum potest, ne
si dum potest noluerit, cum tarde voluerit, omnino
non possit. Proinde propheta ait: Quaerite Dominum
dum inveniri potest, invocate eum dum prope
est (Isa. LV, 6). Et ubi inveniri potest, nisi in hac
vita, in qua etiam prope est omnibus invocantibus
se in veritate Jesus Christus Dominus noster, qui
omnibus in se veraciter fideliterque credentibus vitam
et gloriam sempiternam praeparabit?