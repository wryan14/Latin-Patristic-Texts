PRAEFATIO.  
Venerabili matronae Christi, una cum sacris virginibus
Vesona  monastice degentibus PASCHASIUS
RADBERTUS, monachorum omnium peripsema.
Quaestionem, charissimae, de partu beatae Mariae
Virginis mihi nuper allatam vobis persolvere decrevi;
quoniam vos eam plurimum amare non ambigo;
ut ex hoc sciatis quantum jam, longe diu a
puero vester alumnus, multo jam senio confectus.
Quamvis omnium Ecclesiarum virginitas beatae et
gloriosae Genitricis Dei Mariae sit decus, honor et
forma virtutis, maxime tamen sanctimonialium virginum,
quarum castitatis ejus specialius illustratur
virtutibus, informatur exemplis, corroboratur et
 meritis. Unde sacratissimum ejus puerperium animo
et corde devotissime venerari ac retexere, divini
muneris est gratia. Propterea vero contra haereticam
pravitatem dimicare ac vincere opus est Spiritus
sancti et virtus Altissimi, qui eam obumbravit;
ut sine coitu viri, et sine ulla corruptione Dominum
et hominem pareret, virgoque semper maneret. Pro
qua jam olim beatum Hieronymum contra Helvidium
haereticum et contra ejus complices scripsisse legimus;
quos ita debellavit ac devicit, ut deinceps usque ad
praesens nihil recidivum  erroris contra eam surrexit.
1. Sed quia nunc quorumdam fratrum rursus impudica
quasi percunctando laborat temeritas, decrevi
ad vos, matronae Christi, de his scribere, quae
ipsi curiosius contra ejus pudicitiam, quam religiosius
 conantur explorare; explorando vero partum
virginitatis ejus, et uterum pudicitiae, introducunt
 peritissimi physiologi callide satis disputatione
sua colluvionem vitiorum, in qua concurrunt
plurima erroris discrimina.
2. Dicunt enim non aliter beatam Virginem Mariam
parere potuisse, neque aliter debuisse quam
 communi lege naturae, et sicut mos est omnium
feminarum, ut vera nativitas Christi dici possit.
Alias autem, inquiunt, si non ita natus est ut caeteri
nascuntur infantes, vera nativitas non est. Et
ideo ne phantasia putetur, aut ne sicut aqua per alveum
transisse, ita per uterum Virginis absque nascentis
ordine natus credatur, pium est sentire, sic
eum lege naturae natum fuisse, quomodo nascuntur
caeteri infantes, et eam sic peperisse sicut reliquae
pariunt mulieres.
O caeca pietas, quae tam impie sentit de Maria
Virgine, et caeca praesumptio, quae tam impie loquitur
de Christo. Non dico quod dicant virginitatem
amisisse, quae nesciens virum Virgo concepit,
Virgo peperit, et Virgo permansit; sed quia idipsum
 quod confitentur negant, dum dicunt eam
communi lege naturae puerperam filium edidisse.
Quod si ita est ut astruunt et affirmant, quod absit,
jam Maria virgo non est, Christus sub maledicto
natus est, irae filius de carne peccati, et ipsa
quae benedicta ab angelo praedicatur in maledictione
adhuc permanens sub maledicto peperit. Alioquin
quid est quod legem naturae requirunt in Maria,
ubi totum quidquid in ea fuit possedit Spiritus
sanctus? quam virtus Altissimi obumbravit? Quod
si virtus Altissimi ab omni aestu peccati eam obumbravit,
in conceptu et in partu sicut ab omni aestu
libidinis libera fuit, ita et ab omni pressura maledictionis,
non ex sese, sed ex virtute Altissimi immunis
et aliena fuit. Quapropter cogitent et divinarum
 rerum jura, quia non ex natura rerum divinae
leges pendent, sed ex divinis legibus naturarum
rerum leges manare probantur. Idcirco temerarium
est asserere de Christo quod secundum communem
legis naturam sit natus, qui non secundum
usum naturae in utero de carne Virginis est procreatus.
Nam et ipsa lex naturae, sub qua nunc mulieres
 concipiunt et pariunt, ut ita dicam, vere non est
lex naturae quodammodo, sed maledictionis et culpae;
quoniam, nisi Adam et Eva primum peccassent
in paradiso, nemo deinceps nasceretur sub culpa
peccati. Et ideo ista communis lex nascendi non
naturae est, sed corruptionis et vitii. Maria autem,
quia benedicta culpam corruptionis non habuit,
propterea Christum non in dolore neque sub corruptione
genuit. Quod si ex corruptione aut cum dolore
natus est Christus, jam ex maledicto natus est.
De quo maledicto Genesis testatur quod dixerit Dominus
Evae: Multiplicans, inquit, multiplicabo dolores
tuos et conceptus tuos (Gen. III, 16). Pro quo Symmachus
afflictiones tuas dixit. Origenes vero et
Theodotion necnon et Septuaginta, tristitias tuas
 dixerunt, et gemitus. Ubi et Theodotion et Symmachus
pro gemitibus aerumnas posuerunt, in quibus omnibus
non lex naturae designatur, ut isti physiologi volunt
imperite satis, sed lex vindictae multiplicatur,
et augetur causa peccati, labores in partu, afflictiones,
tristitiae et aerumnae atque gemitus. Pro quo in
Hebraeo habetur: .
Unde omnes quae pariunt non ex natura primae
originis sic pariunt, sed ex vitio culpae, et ex maledicto
justae vindictae Dei. At vero benedicta et
gloriosissima Virgo Maria, non dico quod non ex
communi lege naturae, verum etiam nec ex natura
prima originis filium, neque ex semine viri, sed de
Spiritu sancto ex sua carne divinitus procreatum, sine
ulla vitiorum colluvione Deum et hominem profudit.
 Et ideo partus ejus non sic tractandus est ut
caeteri nascuntur quoniam sicut doctor egregius
Athanasius ait inter caetera in libello Fidei suae (lib.
IX) quem quasi sub dialogo edidit: Incarnatus et Unigenitus
secreto suo mysterio quod ipse novit. Unde
prosequitur: Nostrum est, inquit, credere, et illius
nosse. Audiant quapropter quia solummodo illius
est nosse quomodo conceptus, quomodo in utero
conversatus, quomodo Verbum Deus et homo de
virgine natus sit unus Christus: quia, ut ipse ait,
Deus Verbum totum suscipiens quod est hominis, ut
homo sit, et assumptus homo totum accipiendo quod
Dei est, utique Deus est. Quod si ita est, ut iste
confessus est, imo quia est, ubi, quaeso, communis
est lex in nascendo, ubi colluvio vitiorum? Nam
 Christus Deus, qui nunquam non fuit, ex quo
homo factus est et assumptus in unitate personae,
semper mansit et permanet verus Deus et homo,
non duo quidem ut esset alter Deus, et alter homo,
sed unus idemque Deus et homo. Quamvis enim
aliud per quod Deus, et aliud per quod homo, in
utroque tamen unus Deus et homo, quia non fuit
aliquando purus sine Deo conceptus vel natus homo.
Sed quia conceptus est de Spiritu sancto ex virginea
carne, et natus homo vere, mox ex ipsa conceptione
ineffabili nativitate Deus verus processit, et natus
est homo. Quomodo ergo commune dicitur quod
est ineffabile? Vel quomodo non semper totus est
verus Deus Christus, quicunque sine vero Deo nec
 conceptus est nec natus? Et ideo sicut clausis visceribus
jure creditur conceptus, ita omnino et clauso
utero natus. Nec enim illi accessit de homine impotentia
quomodo nasceretur ex virgine, sicut nec
aliquando ei accessit ne esset Deus et unus Christus,
qui voluit sic nasci in unitate veri Dei et hominis,
ut esset totum veritas quod nascebantur, et esset
ineffabile prout nascebatur, atque totum credibile
quod ex virgine nascebatur sine colluvione peccati,
sicut ex nulla contagione primae originis.
Quapropter audiant temerarii perscrutatores tanti
mysterii, et intelligant quod non sunt haec humanitatis
jura in nascendo, neque lex non dico damnatae
naturae, verum etiam nec lex primae originis
ante peccatum, ut Deus et homo unus de virgine
 sic Christus nasceretur; quia, ut ait beatus Cyrillus
in Epistola ad Nestorium, non est natus communis
homo de sancta Virgine, quia in ipsa vulva virginis,
ut ipse fatetur, utero virginali se Verbum cum carne
conjunxit, et sustinuit generationem carnalem, quia
carnis suae nativitatem suam fecit, et qui in forma
Dei fecit hominem, in forma servi factus est homo:
sed utrumque Deus de potentia suscipientis, et
utrumque homo de humilitate suscepti; ac per hoc
talis partus non est communis lege naturae, sed sicut
mirabiliter conceptus, ita mirabiliter Deus et homo
natus. Ergo non illum, ut caeteros adoptio filios Dei,
fecit filium, sed divinitatis natura illum in proprium
Dei Filium exaltavit, et donavit illi nomen,
quod est super omne nomen (Philip. II), ut esset
 totus Dei Filius homo et Verbum, quia nunquam
non fuit Dei Filius, qui sempiternus permanet unici
genitoris unigenitus. Nunquam igitur ipse purus
homo conceptus, neque natus sicut caeteri nascuntur
infantes, ut ei ex adoptionis gratia aut ex emolumento
virtutum praerogativa filii praestaretur; sed
Dei Verbum, quia caro factum est, assumpsit hominem
in se sine persona hominis, ut totus esset Christus
proprius, non ex dono gratiae renascendo ut caeteri,
sed salva proprietate utriusque naturae. Personam
vero hominis ideo non assumpsit, sed tantum hominem,
quia ipse persona tertia cum Patre et Spiritu
in Trinitate Deus unus semper fuit. Idcirco jure
quod habuit in aeternitate personam non assumpsit,
sed hominem in tempore antea quem non habuit, ita
 ut qui suscepit, et quod susceptum est, sicut ait
beatus Augustinus in libro de Praedestinatione,
una esset in Trinitate persona; quia, sicut ipse alibi
ait, natus est de Patre Deus Verbum, natus est de
matre Verbum caro factum, unus atque idem Deus
Dei Filius natus ante saecula, et natus in saeculo, et
utraque nativitas unius est Filii Dei; ac per hoc
Virgo Maria jure Dei Genitrix vocatur, quia genuit
Deum et hominem. Verbum caro factum, non ut caeteri
nascuntur infantes, aut ut ex dono gratiae fiunt
homines, sed, sicut beatus Gregorius ait in Moralibus,
salva proprietate utriusque naturae essentialiter
in suam assumpsit personam hominem, per quod
mirabile sacramentum et aeternus ex Patre et temporalis
 ex matre, unus idemque esset verus Dei hominisque
filius; quoniam, sicut ipse ait in eisdem
Moralibus, aliud est natos homines gratiam adoptionis
per eum accipere, aliud unum singulariter per
divinitatis potentiam Deum ex ipso conceptu prodisse.
Quapropter, quaeso, cessent isti dicere sic eum
esse natum ut caeteri nascuntur; quia non genuit
eum virgo Dei Genitrix ex origine primae praevaricationis
ut renascatur, sed de Spiritu sancto ut Deus
credatur, sine dolore et sine gemitu, sine molestia
et aerumna, sine tristitia et afflictione, quoniam
haec omnia justissime damnatae carnis in prima origine
retributiones sunt et vindictae. At vero beata
Maria licet ipsa de carne peccati sit nata et procreata,
 ipsaque quamvis caro peccati fuerit, non
tunc jam quando praeveniente Spiritus sancti gratia
ab angelo prae omnibus mulieribus benedicta vocatur.
Spiritus sanctus, inquit, superveniet in te, et virtus
Altissimi obumbrabit tibi (Luc. I, 35). Alioquin si
non eodem Spiritu sancto sanctificata est et emundata,
quomodo caro ejus non caro peccati fuit? et si
caro ejus de massa primae praevaricationis venit, quomodo
Christus Verbum caro sine peccato fuit, qui
de carne peccati carnem assumpsit, nisi quia  Verbum
quod caro factum est eam primum obumbravit,
in quam Spiritus sanctus supervenit et virtus Altissimi
eam totam possedit? Propterea vere caro jam
non caro peccati fuit; in qua Deus se totum infudit
et Verbum quod caro factum est sine peccato ad
 nos venit, qui jure non solum legem naturae vitiatae
in nascendo non tenuit, verum nec legem primae
originis quam haberent feminae, si mandatum servasset
mater omnium Eva in paradiso. Alias autem
quomodo Spiritu sancto eam replente non sine originali
peccato fuit, cujus etiam nativitas gloriosa
catholica in omni Ecclesia Christi ab omnibus felix
et beata praedicatur; enimvero si non beata esset
et gloriosa, nequaquam ejus festivitas celebraretur
ubique ab omnibus. Sed quia tam solemniter colitur,
constat ex auctoritate Ecclesiae quod nullis, quando
nata est, subjacuit delictis, neque contraxit in utero
sanctificata originale peccatum. Unde et si Jeremiae
dies atque Job maledicta pronuntiatur, dies, inquam,
nativitatis eorum, dies tamen, quando inchoata
 est felix Mariae nativitas, beata pronuntiatur, et
colitur religiose satis. Quod si in peccato esset, jure
maledicta diceretur, et gemebunda potius quam
benedicta, quando nuntiatum est patri ejus quod
nata esset in saeculo. Nunc autem quia universam
 benedictione sua beata Virgo Maria illustrat Ecclesiam,
num merito sanctificata in Spiritu sancto
colitur veneranda? Nullius igitur nativitas celebratur
in mundo nisi Christi, et ejus atque beati
Joannis. Sic et beata Virgo Maria, nisi in utero
matris sanctificata esset, minime nativitas ejus colenda
esset. Nunc autem quia ex auctoritate totius
Ecclesiae veneratur, constat eam ab omni originali
peccato immunem fuisse, per quam non solum maledictio
matris Evae soluta est, verum etiam benedictio
omnibus condonatur. Quod si praeclara sacratissimae
Virginis nativitas universaliter tam sancta
et tam gloriosa jure colitur et veneratur, quanto
magis ipsa quando ab angelo jam gratia plena officiosissime
salutatur? Nam cum dicit ei (Luc. I, 28)
 Ave, coeleste venerationis obsequium exhibet; cum
autem dicit Gratia plena, ex integro iram expulsam
ostendit, et restitutam gratiam declarat; cum dicit,
Benedicta tu, fructum benedictionis demonstrat,
quia quando Spiritus sanctus in eam advenit, totam
defaecavit a sordibus virginem et decoxit, ut esset
sanctior quam astra coeli. Porro quando virtus Altissimi
totam eam obumbravit, statim ejus  in
utero veniens Verbum, quod erat in principio sempiternum
apud Patrem, ut caro fieret ex tempore
et habitaret in nobis.
Audiant igitur novi disputatores et investigatores
novi et inauditi partus; audiant et intelligant primum
quia viri sunt, quomodo bene disputare queant
de natura et sexu mulierum. Deinde recogitent, ut
 qui naturam requirunt et communem legem nascendi,
ubi totum divinum est et ineffabile, divina
virtus quod operatur: Generationem ejus, inquit, quis
enarrabit? (Isa. 53, 8.) Nam quis hoc loco pro impossibili
accipitur; quia nemo sanctorum est, non dico
divinam, verum etiam qui humanitatis ejus generationem
ad liquidum queat enarrare, quamvis utrasque
omnes debeant credere? Hinc ergo colligitur
quod superstitiosa sit istorum cunctatio et superflua
disputatio, quia dicunt ostia ventris et vulvae
eum aperuisse, et colluvionem sanguinis ut caeteri
omnes, et fecundarum spurcitias post se traxisse, in
quibus omnibus gemitus et dolor multiplicatur, tristitia
et aerumnae augentur, ut nemo sine his pariat
filium. Sed absit a cordibus fidelium ut tale aliquid
 suspicentur de Maria virgine, quae pro maledictione
primae originis benedictionem attulit mundo. Unde et
ipsa si quidem, ut dixi, ab angelo benedicta praedicatur
in mulieribus, et salutatur officiosissime ut mater
Domini prae omnibus gloriosa, necnon et ab Elisabeth
 in spiritu prophetiae benedicta pronuntiatur,
et benedictus fructus ventris ejus creditur et veneratur.
Ergo in qua et per quam tanta benedictio
effloruit et gratia manavit, non est credendum quod
ejus puerperium doloribus et gemitibus more feminarum
subjacuerit. Et quia beata Dei Genitrix tristitiis
non subjacuit et aerumnis, libera ab omni maledictionis
naevo fuit, quam Spiritus sanctus adimplevit
et totam Domino dedicavit, quam virtus Altissimi
obumbravit, et ex sanctificata carne virginis
Verbum carnem assumpsit et counivit in unitate personae.
Et hoc est quod dicitur, Verbum caro factum
est, non commistione naturae, sed ex unitate personae.
Et ideo etiam de hac nativitate, ut dixi, jure
dictum credimus: Generationem ejus quis enarrabit?
 Quia et ista ineffabilis est mira nativitas carnis, non
sicut isti caecutiunt communis ex lege naturae, sed
sacramento gratiae. Nam quod nascitur Deus homo
ex Virgine non est consuetudo, sed mysterium; non
est natura, sed virtus, sed dignatio; non est ordo
nascendi, sed potestas. Et ideo non est quod requirat
humana sapientia in hac nativitate, nisi quia
Verbum caro factum est et natus est ut voluit, vel
quando et quomodo voluit. Alioquin quis capiat quod
inauditum et ineffabile est, vel quid intelligentia
carnis jure in eo requirit, ubi totum et divinum et
incomprehensibile quod narratur? Ait namque Evangelista:
Generatio Christi sic erat (Matth. I, 18).
Utique generatio ista carnalis sic erat, de qua non
dixit sic facta est; sed sic erat, quia Christi generatio
 erat apud Patrem ineffabilis, quando per hanc praescriptam
et ineffabilem generatus est ex matre. Unde
quod erat, utique semper erat. Et quod semper erat
ex aeternitate potuit fieri ex tempore; quidquid factum
est in eo non mirabile.
Unde plurimum desipiunt, qui dicunt eum communi
lege naturae esse natum qui non ea lege constat esse
conceptus; quoniam haec lex nascendi, quae nunc
lex naturae vocatur, ex vitio primae damnationis est.
Et ideo ait Apostolus: Fuimus nos omnes aliquando
filii irae sicut et caeteri (Eph. II, 3). Sed absit a fidelium
cordibus ut ita Christus natus credatur filius irae,
sicut caeteri nascuntur in vitio corruptionis, de qua
corruptione dolor et gemitus multiplicatur. Alias
autem secundum carnem nec gemitus, nec dolor sine
 corruptione viscerum, nec corruptio sine dolore et
gemitu: gemitus et corruptio in partu feminarum
non nisi ex delicto et maledictione primae originis
veniunt. Unde interrogemus istos sequaces Helvidii
haeretici, qui, etsi virginem eam non denegant permansisse,
pudicitiam tamen commaculant et gratiam
qua plena praedicatur, quando communi lege vitiatae
naturae dicunt eam peperisse. Quod si ita peperit,
ergo adhuc  in massa primae damnationis
contra angeli vocem maledictioni subjacuit, et Verbum
Patris de carne peccati, quod absit, ut caro
fieret hominem assumpsit. Sed quia contra fidem
catholicam est sic sapere, beata Virgo plena gratia
neque dolorem sensit, neque corruptionem viscerum
 pertulit, quia quantum aliena fuit a culpa, Spiritu
sancto in ea cooperante et virtute Altissimi qua
adumbrabatur, in tantum extranca a maledicto primae
damnationis, nec non et a gemitu et doloribus,
quibus vexantur omnes filiae Evae cum pariunt. Unde
Propheta in persona Christi ad Patrem: Tu es, inquit,
qui extraxisti me de ventre: spes mea ab uberibus
matris meae (Psal. XXI, 10). Ergo cum dicit, tu es qui
extraxisti me, singularem suam declarat nativitatem,
suavitatem de utero enixus. Alias autem, omnis qui
de ventre matris venit ad lucem in mundo, non nisi
nutu et operatione Dei procreatus venit. Christus
autem de Virgine speciali et ineffabili quodam modo
procreatus, absque vexatione matris ingressus
est mundum. Et ideo pium est credere, quod non sicut
 caeteri, sed novo et admirabili ordine Deus et
homo natus est in mundo. Hinc ergo est quod Jeremias
testatur: Faciet Dominus novum super terram;
mulier circumdabit virum (Jer. XXXI, 22). Quod si
utique novum fuit et admirabile quod virgo concepit
sine semine et sine corruptione viri, vetustas esse non
potuit in partu, et ideo nihilominus credendum quod
simili modo, novo et admirabili ordine natus sit in
mundo sine dolore, et sine gemitu, et sine ulla corruptione
carnis. Et hinc est  pro gratiarum
actione, quod speciali modo in psalmo, qui de ipso
totus est, ad Patrem ait: Tu es qui extraxisti me de
ventre, ac si patenter dicat: Extraxisti me, quia
non eo ordine sum egressus de utero ut caeteri nascuntur
cum ingenti vexatione matris, sed novo
 egressu sine corruptione pudoris. Extraxisti me quidem
de ventre matris, et non ego viscera corrupi integritatis.
Et ne putaremus phantasma fuisse, ut multi
haereticorum dixerunt, addidit: Spes mea ab uberibus
matris meae. Ergo ubi mater et ubera narrantur,
veritas carnis et non phantasma praedicatur, qui licet
clauso utero sit natus, quem ipse sibi pervium fecit
salvo sigillo pudoris, sicut et conceptus, tamen de
carne Virginis procreatus est, et ideo uberibus jure
lactatus commemoratur. Sic itaque totum factum
est, ut fieret novum super terram quando Verbum
caro factum est, vocatum est Emmanuel, quod est
nobiscum Deus (Matth. I, 23). Hic est itaque hortus
ille conclusus in Canticis, fons signatus (Cant. IV):
hortus siquidem conclusus, quia quando Deus ingressus
 est et eam incorruptam invenit; sed fons signatus
permansit, quando Deus et homo natus est ex ea;
nec tamen fontem pudoris aut sanguinis integritatem
violavit. Nam sanguis et fons pudoris qui corruptus
non fuit in conceptione prolis ex coitu viri,
non credo quod corrumpi debuerit in nativitate, quod
cruciationem matris et contaminationem honestatis
habuerit. Hinc est sane quod Ecclesia ex auctoritate
sanctorum Patrum canit de nativitate ejus: Et
gaudium matris habet, inquit, cum virginitate pudoris.
Ubi alii quam egregii viri emendarunt, cum
virginitate honoris. Virginitatis autem honor permaximus
est, si et virgo Deum pariat et hominem,
et tamen ex homine nato nullis affligatur kakiis sigillum
 pudoris. Kakia namque dicuntur Graece vexationes,
quibus quam dire affligitur corpus et animus.
Sed beata Maria nihil horum pertulit, quae et gaudium
habuit in fructu, et honorem in partu. Hinc quoque
dicitur concepisse Virgo et peperisse et permansisse.
Aequa igitur conditione dicitur concepisse ac
peperisse, aequa et permansisse. Non enim in partu
solent coire puerperae cum viris, ut virgo tunc negetur
virginitatem perdidisse, quando nullus est appetitus,
neque ulla possibilitas coeundi, sed integritas
commendatur virginis, et honor atque incorruptio
carnis. Alioquin nos viri quia nescimus illius
sexus naturam, interrogemus virgines, interrogemus
aeque et matronas conjugio copulatas. Virgines
quidem, ut sciamus quid sit integritas carnis
 et sanguinis; conjugatas vero, si est ulla corruptio
in partu aut dolor, nisi processerit sanguinis contaminatio
et seminis susceptio. Non enim libenter
vobis verecundiam incutimus, charissime, qui non
sine magno pudore de his loquimur, sed eximiae pietatis
honor est vobis et decus virtutis, beatissimae
Virginis pudicitiam praedicare incorruptam et incontaminatam,
et ab omni contagione primae originis
confiteri alienam. De qua si interrogemus virgines,
norunt incorruptionis gratiam, sed nesciunt
fecunditatem prolis. Si vero quaeramus apud conjugio
dedicatas, sciunt quidem maledictionis Evae
pressuras et gemitus, sciunt et inter aerumnas et
tristitias fecunditatem seminis, sed nesciunt integritatem
virginitatis, nec in conceptu nec in partu.
 Beata vero Mater Domini in utroque virgo permansit,
id est et in conceptu mater, et in partu
virgo, quia in nullo horum contaminata reliquarum
exemplo feminarum fuit, quae nec Adam ad se admisit,
nec ex Evae colluvione filium suscepit, nec
sub maledicto in doloribus et angustiis enixa Dominum
peperit. Unde constat quia sicut clauso utero
concepit, ita et clauso peperit, non communi lege
naturae vitiatae et maledictionibus damnatae, sed Spiritus
sancti gratia, et virtute Altissimi qua legitur
adumbrata.
At vero isti nisu quo possunt conantur astipulare
Virginem in vitio peperisse, et pudicitiae contumelias
inferre. Unde assumunt illud ex Evangelio: Cum
impleti essent dies purgationes ejus, quod obtulerunt
 Jesum in Jerusalem ut sisterent eum Domino, sicut
scriptum est in lege Domini: Quia omne masculinum
adaperiens vulvam sanctum Domino vocabitur (Luc.
II, 22, 23). Ecce, inquiunt, cum dicit completos dies
purgationis ejus, ostendit evangelista legi naturae
eam subjacuisse, et sordibus coinquinatam fuisse,
simul et Jesum vulvam matris aperuisse. Qui profecto
temerarii assertores dum ita sentiunt, totum
desipiunt et destruunt quod sanae doctrinae
est, quod rudimenta fidei de Christo ecclesiis
commendarunt, quod gratia Spiritus sancti in mysterio
promulgavit. Non enim sic completi dies purgationis
ejus dicuntur, quasi beata Virgo purgatione
 eguerit ullius delicti, quia peperit Dominum
Jesum Christum de Spiritu sancto procreatum, sed
quia ipsa sub rege erat, et Dominus Jesus Christus
sub lege factus, factus de muliere, legis praecepta
et instituta veterum in eo servantur jure ad tempus,
quousque cessante lege gratia succederet. Et haec
est completio dierum secundum consuetudinem
legis et non secundum necessitatem purificationis,
quia beata et intemerata virginitas immaculata et
incorrupta permansit, nullis coinquinata sordibus,
nullis vexata Evae cruciatibus. Non potest
fieri, juxta angeli vocem qui gaudium universorum
affert, ut ipse Christus tormenta in ortu suo matri
attulerit. Inter angelorum excubias et laudes non credo
quod matri gemitus et dolores tristitiasque Evae
 contraxerit; et ideo alia erat purgatio illa feminarum,
in qua purgabantur non minus delicta animarum
quam et vitia corporum; et alia purgatio Mariae,
in qua non ob aliud quam pro mysterio consuetudo
legis servatur, quia nullis egebat purgamentis quae
Deum de se omnium purificatorem genuit incarnatum.
Porro completio dierum purgationis ejus nulla alia
causa est quam expletio et consuetudo legis. Purgatio
vero et separatio reliquarum feminarum multis
ex causis est, in qua et vitia purgantur animarum
et vitia corporum. Unde septem deputantur dies
immundi, quibus sedere jubetur mulier in sanguine
immundo, immundissima juxta dies separationis
ejus, et triginta tres ut sedeat in sanguine puro.
Omnibus tamen diebus istis mulier immunda erat et
 sordida multis ex vitiis, donec redintegraretur status
totius corporis, et sanarentur corpora sanguisque
cessaret a fervore vitiatus; sicque emundatis sordibus,
mulier divinis purgaretur hostiis et muneribus.
Sed beata Maria non talibus eguit sacrificiis, quae
sanctam de se genuit hostiam, per quam mundus
purgatus est. Nam quod dicit evangelista, Quia omne
masculinum, adaperiens vulvum, sanctum Domino vocabitur,
non ideo dicit, ut nos cogat credere quod
Christus vulvam matris aperuit, ut alii, sed ut doceret
quod ideo sistunt eum Domino ut facerent secundum
consuetudinem legis pro eo; quia omne masculinum,
adaperiens vulvam, sanctum Domino vocabitur,
in mysterio legis et sacramento sacrae praevaricationis.
Non enim evangelista hoc testimonium de lege
 ideo adhibuit, ut monstraret Christum vulvam virginis
reserasse, sicut caeteri primogeniti, sed ut ostenderet
eum sub lege factum, et de vulva virginis
prodisse, non qui vocaretur tantum, sed qui esset
essentialiter sanctus, cui jure patet omne clausum.
Quod testimonium beatus Ambrosius exponens in
Evangelio ait (lib. II, cap. 2 in Luc.):  Non enim
virilis coitus vulvae virginis secreta reseravit, sed
immaculatum semen inviolabili utero Spiritus sanctus
infudit. Quod sane semen praefatus doctor non
sic dicit infusum, ut aliunde sit quam ex carne Virginis
et sanguine, neque ut Spiritus sanctus sementivum
esse credatur carnis, ut Irenaeus vult, sed per
 hoc verbum Spiritus sancti operatio designatur.
Deinde addidit: Solus enim per omnia ex natis de
femina sanctus Dominus Jesus, qui terrenae contagia
corruptelae immaculati partus novitate non senserit,
et coelesti majestate depulerit. Et paulo post:
Hic ergo, inquit, solus sibi aperuit vulvam; nec mirum.
Qui enim dixerat ad prophetam: Priusquam
te formarem in utero, novi te, et in vulva matris sanctificavi
te (Jer. I, 5). Qui ergo vulvam sanctificavit
alienam, ut nasceretur propheta, hic est qui
aperuit matris suae vulvam, ut immaculatus exiret.
Quibus profecto verbis non mihi videtur sibi contrarius,
aut caeteris doctoribus sanctis, quia dicit
quod solus sibi aperuit vulvam. Aperuit siquidem
sibi sua potentia mirabiliter, ut esset et pervium
 iter, ita ut virgineus clausus maneret uterus, sicut
fuerunt januae clausae, et tamen per easdem ingressus
est ad discipulos, sicut etiam sepulcrum
signatum et clausum quando resurgens egressus est
per illud; hinc quoque alibi ipse ait:
Fit porta Christi pervia.
Referta plena gratia,
Transitque rex et permanet
Clausa . . . . . 
Non hoc sic dicit ut intelligas quod contra se sentiat,
sed sic utique ut plenissime cognoscas eum
de utero et per uterum Virginis natum, quem ipse
sibi fecit pervium, ac per hoc ipse sibi vulvam aperuit.
Sibi quidem, quia vulva virginis licet clausa ei
penetrabilis patuit, tamen cum enixus intraret mundum
 clausam reliquit et signatam sigillo pudoris.
Omnino quia Deo nihil difficile est, eo quod, ut quidam
ait, subditur omnis natura ejus imperiis, ritu
solito; idcirco constat eum absque ambiguo ita natum,
ut esset secretum genitale matris et clausum,
quod sibi ipse sua virtute fecit apertum. Alias autem,
ipse solus sanctae Ecclesiae, quam sibi sponsam dedicavit
ad generandos populos, aperuit vulvam virginitatis.
De qua nimirum vulva David Propheta
canit dicens: Alienati sunt peccatores a vulva; erraverunt
ab utero; locuti sunt falsa (Psal. LVII, 4);
personam haereticorum declarans, qui alienantur a
vulva integritatis Ecclesiae; quam sane immaculatam
servare contendit Apostolus et virginem custodire,
cum dicit: Despondi enim vos uni viro virginem castam
 exhibere Christo (II Cor. XI, 2). Cujus genitale secretum
tunc aperuit, quando per aquam et Spiritum sanctum
renascendi gratiam concessit. Cui propheta:
Laetare, inquit, sterilis quae non paris, erumpe et clama
quae non parturis; quoniam multi filii desertae magis
quam ejus quae habet virum (Isa. LIV, 1). Unde et
Anna in Cantico suo: Donec sterilis, inquit, peperit
plurimos; et quae multos habebat filios, infirmata est
(I Reg. II, 5). Iste est ergo solus essentialiter sanctus,
non per quem mater corrumpatur, sed per
quem vulva reseretur Ecclesiae, primogenitus ex multis
fratribus. Quem in figura futuri mysterii per ora legis
   divinae praescripta signabant in primogenitis suis.
Non quod essent vere sancta, sed quia vocabantur ex
mysterio legis. Alioquin si litteram sequimur, quomodo
sanctus erat omnis masculus aperiens vulvam, cum
multos sceleratissimos fuisse non lateat. Nunquid
sanctus Achab, aut Joram, seu caeteri? Nunquid
pseudoprophetae quos ad Eliae preces ultor coelestis
injuriae ignis absumpsit? Non utique; sed in sacramento
futurae praefigurationis vocabantur sancti cum
non essent, donec veniret Christus essentialiter sanctus,
qui et sponsae suae vulvam aperiret, fecunditatemque
pariendi filios refunderet. Ipse namque
Dominico dignus judicatus est obtutu; caeteros omnes
juxta legis seriem typum fuisse futuri nemo qui
ambigat. Et ideo sistunt eum Domino, quoniam
 ipse est purgatio per resurrectionem octavi diei
in Jerusalem, ut in eo condonetur et offeratur omnis
adoptio filiorum Dei. In eo namque quod lex ait:
Omne masculinum adaperiens vulvam, sanctum Domino
vocabitur, promittebatur Virginis partus vere
sanctus, quia immaculatus, qui aperiret vulvam Ecclesiae,
ut in eo sanctificarentur reliqua omnia, et
essent primogenita. Unde signanter angelus ad
Mariam: Et quod nascetur, inquit, ex te sanctum, vocabitur
Filius Dei (Luc. II, 53). Non quod corruperit
matrem nascendo, quam integram et inviolatam reliquit
virginem, sed quia ex ea natus Deus homo
aperuit Ecclesiae vulvam, et in carne sua pervium sibi
fecit iter, ita ut Virginis aulam clausam servaret,
quatenus ex matre Virginem sibi duxisse sponsam
 ostenderet, quam tali tantoque foedere nascendi
virginem permansuram et immaculatam monstrabat.
Unde constat legaliter eum oblatum, sicut et circumcisum;
alioquin circumcisione non eguit, quia
originale peccatum nullum traxit, quo delendus esset
ipse Christus de populo suo nisi circumcideretur.
Et tamen circumcisus est, quia volens sub lege fuit,
ut eos qui sub lege erant redimeret, sicut et oblatus,
ut nos qui rei eramus sacrificium Deo Patri in se offerret.
Alias autem si ipse, quod absit, immundus
esset ut matrem coinquinaret, quomodo nos emundaret
in sua oblatione, et faceret hostiam Deo in odorem
suavitatis? Idcirco etsi ipse dolores nostros et
infirmitates in se pertulit et portavit languores, absit
 ut matris pudorem ullis vexaverit injuriarium molestiis.
Absit per quam omnis maledictio Evae soluta
est, ut ipsa in partu maledictionibus subjacuerit
primae damnationis. Absit ubi virtus nascitur, ut
ibi tanta colluvio vitiorum credatur; ubi gaudium
omnium praedicatur, quod tanta tristitia et gemitus
intervenerit; inter angelorum discursus quod immunda
septem diebus in sanguine immundo sederit.
Ad quam si ita esset, nec pastores mane juxta legem,
ut ita dicam, ingredi liceret; nunc autem quia angelus
eos evangelizandi gratia devotus invitat, veniunt
et vident, inveniunt et intelligunt de Verbo
 quod eis praedictam fuerat. Nequaquam igitur credendum
quod invenerint Mariam in tantis spurcitiis,
solam, multis miseriis, ut assolent puerperae,
consternatam et obvolutam; ad cujus partum multitudo
angelorum canit: Gloria in excelsis Deo,
et in terra pax hominibus bonae voluntatis (Luc. II, 14).
Ergo ubi et per quem tanta pax praedicatur, non
credo quod illae ignominiae immaculatae matri contigerint
aut dolores carnis.
Sed et Magi venerabiliter deinceps intrant domum,
et inveniunt quod pastores inveniunt,
Mariam, Joseph et puerum; inveniunt non vexatam
doloribus, sed obsequentem puero; deinde procidunt
et adorant oblatis muneribus quem cum matre
inveniunt. Adorant, inquam, ejus primogenitum.
 Primogenitum autem, non eum quem sequantur
fratres, sed quem nullus antecedit. Quamvis
enim quidam voluerint potius unigenitum dici
debere quam primogenitum, tamen quia idioma
Scripturarum est quidquid primum aperit vulvam
primogenitum vocari, sanctificatumque esse Domino,
maluit Evangelista secundum eumdem ritum
primogenitum quam unigenitum dicere, non quod
aperuit vulvam lege naturae, ut mos est caeterarum
feminarum, sicut isti aiunt, sed quia ex ea natus
est tam primogenitus quam et unigenitus, lege divina
factus sub lege, ut per eum lex tota impleretur
in spiritu et ad litteram. Nam et ipse primogenitus
ex resurrectione appellatur ex multis fratribus.
Unde quia colligitur in specie genus, quamvis
 unigenitus dici posset per naturam, magis tamen
hic primogenitus debuit dici, ut esset indicium quod
jam in eo et per eum alii quam multi fratres colligebantur
filii Ecclesiae per gratiam, cujus aperuit
vulvam. In Veteri quoque Testamento illis primogenita
dabantur quam saepe, qui Dei gratia praeelecti
sunt, quorum non ex natura dignitas, sed ex gratia
meritum antefertur. Idcirco dicimus et nos quod
primogenitus hic significantius dicitur quam unigenitus,
ut per eum omnes qui ex gratia colliguntur,
illi solummodo coadunati in coelestibus habeantur.
Hanc quippe figuram gerebant omnia illa primogenita
sub lege Domino consecrata. Et ideo justum
erat ex his omnibus primogenitis qui vulvam Domino
aperiebant, ut Dominus inter eos legaliter offerretur,
 cujus formam illa omnia praeferebant, ut
esset ipse primogenitus in omnibus primatum tenens.
Non qui vulvam vexaret matris, sed qui vulvam
aperiret Ecclesiae. Haec idcirco dixerim ut intelligat
prudens lector, quia primogenitum non sequentes
fratres faciunt, sed ideo certe primogenitus Christus
vocatur, quia omnes unigeniti, sicut ipse unigenitus
fuit matris, primogeniti dici queunt, non tamen
omnes primogeniti jure queunt unigeniti vocari. Ex
quo colligitur primogenitum eum vocari debere,
ante quem nullus et post quem nullus, et non eum
tantum quem fratres sequuntur. Jure igitur Christus
primogenitus appellatur ex virgine, non quod vulvam
vexaverit virginis et aulam reseraverit pudoris,
 sed quia qui erat ab initio primogenitus totius creaturae,
natus est ex ea et ipse tam unigenitus quam
et primogenitus eo quo voluit modo, sine gemitu
et sine dolore parientis. Nam et de baptismo primogenitus
recte vocatur, qui et in resurrectione primogenitus
resurrexisse dicatur. In utraque tamen
natura et nativitate quamvis primogenitus dicatur,
jure unigenitus esse creditur, quoniam idem est hominis
et Dei Filius; non alius et alius, sed unus et
in utraque unus.
Quibus profecto catholicae veritatis regulis hinc
inde patet sensus, quod nemo nisi haereticus dicit
Christum nonnisi communi lege naturae natum,
neque aliter quam ut caeteri nascuntur infantes.
 Quamvis enim praefatus doctor Hieronymus in eo
opere, quod contra Helvidium ex hoc egit, videatur
ei cessisse, et eo in loco ubi ait de hospitio vulvae
novem mensium, et de vilitate nascendi quod ille
haereticus insultando proposuerat, quasi indignum
esset divinae majestati ad tantam dignationem se humiliasse,
ut inter viscera in utero versaretur Virginis,
aut inter femora feminea nasceretur tam sordidus.
Sic enim omnia in contrarium opponens
quasi haereticus, ut destrueret fidei catholicae veritatem.
Cui e contrario egregius ille veritatis assertor
non cedendo, ut isti volunt, sed dignitatem gloriosissimae
humilitatis Dei amplius commendando ait;
quod quanto viliora et inhonestiora pro nobis illa
majestas divina suscepit aut sustinuit, tanto charius
 nos redemit, et propensius honorandus est. Tali
namque sensu, etsi non eisdem verbis in quantum
recolo, eisdem respondens haeretico videtur beatae
Virgini non infamiam ullius colluvionis, aut poenam
peccati intulisse, sed dignationem divinam et exinanitionem
immensam in forma servi reverenter satis
commendasse, non ut virginem vexatam a Domino
et exhonoratam ostenderet, sed ut clementiam pii
Conditoris etiam hujusmodi haereticis demonstraret.
Idcirco non cessit istis cum Helvidio errantibus, sed
corripuit ut discerent non infamare virginem, et
Deum non derogare in forma servi humilitatem.
Non enim pudicitiam ejus in aliquo laesam docet,
qui tantum in ejus laude triumphat, neque ad horam
cessit ejus adversariis, qui pro ea tantum et tandiu
 dimicavit verbi gladio. Cui Deus contra hostes ejus
tantam resistendi contulit gratiam, et revincendi
praebuit virtutem, ut nemo contra eum audeat insurgere.
Oro autem, sacratissimae virgines Christi, vestris
intervenientibus meritis, ut qui illi tantam praestitit
dicendi peritiam et debellandi adversarios fortitudinem,
mihi quoque dare dignetur loquendi
gratiam, et quae digna sunt huic mysterio aperire
in Spiritu veritatis, quatenus hinc inde per vos et
propter vos, o matronae Christi, dignus inveniar,
tantopere, qui meis nullis suffragor meritis, ut
apte defendere queam matris Domini mei pudicitiam,
et non sane credentibus pandere veritatem,
 ut resipiscant et cessent jam ultra loqui falsitatem.
Dicunt autem quod non aliter natus dici queat
Christus nisi aequa sorte naturae ut caeteri; quasi
aequa conditione in Scripturis divinis semper nativitas
esse dicatur, cum longe alia sit ista nativitas
omnium qua sub sorte maledictionis nascuntur, et
alia si Eva non peccasset: quia ista sub maledicto est
et aerumna; illa autem tota in flore benedictionis
fructum afferret sine gemitu et dolore. Unde, quaeso,
saltem illam isti concedant nativitatem Christo de
Maria Virgine, qua nascerentur communi lege
omnes si non peccasset Eva, quae nunc nativitas
nota est soli Deo, et ignota forte hominibus; et
non ascribant ei maledicta, gemitus, et aerumnas
 pro gaudio matri attulisse. Quae tanto magis Virgo
libera fuit a corruptione passionis, a dolore carnis,
a sordibus ignominiae, quanto gratia plena et incorrupta,
quanto Spiritu sancto dedicata et virtute
divina adumbrata. Habet enim Spiritus sanctus in
se recessus suos, quibus modis dicatur nativitas in
Scripturis sacris, et quibus occultetur legibus sempiternis.
Alia namque est nativitas carnis de carne,
alia Dei de Deo, et alia quarumlibet rerum innumerabilium.
Et tamen eorum omnium non unus est
modus nascendi, neque unus eorum ordo existendi,
quamvis nativitas in singulis aeque dicatur quibus
est jure attributum, ut nati de altero dicantur, ac
per hoc quolibet modo de Maria Virgine Christus
recte natus creditur, quia ex ea carnem assumpsit.
 Nativitas vero ipsa quomodo ad nos exierit, utrumne
ea conditione qua Eva peperisset si non peccasset,
an gloriosus, quia Deum et hominem genuit et
virgo permansit, quod illa non esset, neque reliquae
dum parerent, superflue quaeritur. In quo
opere nemo sanctorum voluit dubitare, sed catholica
fide hoc certum omnes praedicant, quia nec in
delicto concepit, nec in delicto et dolore cum corruptione
peperit, neque Christus ex ea ullum peccatum
traxit. Quod si ex ea peccatum non traxit,
nec admisit, quia nullis cruciatibus in nascendo matris
vexavit pudorem, neque in aliquo ejus commaculavit
virginitatem.
Non dicimus itaque, ut aiunt, quod monstruose
sit natus, sed sicut praesignatum est olim in prophetis,
 et traditum est nobis a sanctis Patribus,
quod ipsa sit porta quae ostensa est Ezechieli, de qua
dicit: Vidi portam in domo Domini, et haec erat clausa;
et vir non transiet per eam; quia Dominus Deus exercituum
ingressus est per eam (Ezech. XLIV, 2). De
qua porta beatus Ambrosius in eodem hymno, de
quo dixi, quem in honore sacratissimae Virginis composuit:
Fit porta, inquit, Christi pervia, referta plena
gratia, transitque Rex et permanet clausa, ut fuit,
per saecula. Ergo cum dicit fit pervia, semetipsum
exponit et ostendit transitum nativitatis ejus; cum
dicit permanet clausa, ostendit adimpletum quod
erat in prophetis. Clausa igitur non diceretur, si in
 aliquo laesa esset ejus integritas. Sed quia in nullo
est violatus pudor virgineus, neque fons in aliquo
resignatus, procul dubio patet sensus, quia clauso
utero ad nos venit, sicut januis clausis ingressus
est ad discipulos. Siquidem aspectus discipulorum
utrumque tunc probavit, scilicet quod et fores
clausae essent, et quod Dominus per easdem introiens
coram eis praesens astaret, sic et fides nostra
utrumque de Christo certissimum tenet, quod
et pervia fuerit ejus integritas nascente Domino ex
ea, et tamen uterus non fuerit reseratus. Alioquin
quomodo clausum dici potest permansisse quod violatum
est? Aut quomodo sine dolore et sine gemitu
puerpera peperit, si more caeterorum feminarum
vexatis visceribus filium edidit? Et si ita patuit,
 ut aiunt, quomodo clausa permansit ut fuit
antequam pareret? Nec enim januae illae penetrabiliores
erant clausae, quam uterus virginis incorruptus.
Idcirco non abs re creditur ad nos Dominum
sic exisse, ut nativitas Christi de carne Virginis
probaretur, et virgo nullis cruciatibus vexaretur.
Forte dicturi sunt isti, quod corpus jam incorruptibile
et immortale exilius esset ad penetrandum
quo vellet, quam esset prius antequam resurgeret.
Nequaquam igitur hoc dicit quisque qui sane sapit:
quia ex quo conceptus est homo, idem semper qui
ante Deus fuit. Unde quando super undas aequoreas
ambulavit ante passionem, non minus homo
quam Deus fuit. Quod si ad naturam respicias rerum,
 aut corpus sine pondere vexit, aut undas sua
potentia quo sustinerent  pondus corporis solidius,
confirmavit. Et ideo, ut beatus Gregorius ait in
homiliis suis (Homil. XXVI), Redemptoris nostri opera
quae ex semetipsis comprehendi nequaquam possunt,
ex alia ejus operatione pensanda sunt, ut rebus mirabilibus
fidem praebeant facta mirabiliora. Illud enim,
inquit, corpus Domini intravit ad discipulos, januis
clausis, quod videlicet ad humanos oculos per nativitatem
suam clauso exiit utero virginis. Deinde
addit: Quid ergo mirum si clausis januis post resurrectionem
suam in aeternum jam victurus intravit,
qui moriturus veniens non aperto utero virginis
exivit? Ecce tantus talisque doctor et summus
pontifex de hoc quid senserit, qui omnes ante
 se legerat tam Latinos quam et Graecos eximios tractatores.
Ecce ex hoc uno quod nulli dubium esse
credidit, approbat quod forte dubium esse poterat.
Nemo igitur qui sane sapit, de re multum dubia incertum
aliquid affirmare contendit. Unde quia de
illo corpore quod videri poterat, fides intuentium
dubitabat dum fores cernebant clausas, magister
veritatis ab eis omnem aufert dubietatem, cum eis
manus et latus palpare et videre jubet. Ita et hic
auctor egregius de hoc quod omnibus in commune
certum esse credidit, rem valde difficilem astruxit
et firmavit, quod corpus Dominicum post resurrectionem
januis clausis introierit, fueritque incorruptibile
 pari modo et palpabile. Tamen quolibet
pacto ingressus ex Evangelio ad discipulos januis
clausis probatur, sicut et clauso utero virginis natus.
Quod si natus sic per vulvam jure dici non potest,
ut isti volunt, omnino nec ingressus per januas;
et tamen ingressus ad eos convincitur, quando
in medio eorum stetisse legitur. Sicut et de sepulcro
egressus signato monumento  monstratur, quando
angelus revolvit lapidem et vacuum ostendit monumentum.
Unde liquido constat, quod sicut saxeum
illud ostium ei pervium et penetrabile fuit, nec potuit
cohibere vivum quem prius claudebat sub sigillo
mortuum, ita et claustrum matricis atque genitale
virginis cum esset clausum et signatum sigillo
pudoris, cum impleti essent dies pariendi non
 potuit obstare partum integritas corporis, nec tamen
eguit reserari, quia non oportuit ut esset tormentum
ei qui erat honor matris et gaudium, quia
Deo totum erat pervium in ea quidquid erat clausum,
honor vero quia totum erat Deificum quod
natum . . . . . 
Fateor plane quod non tanta materies disputandi
valeat inveniri, cur signato sepulcro exierit, vel cur
clausis januis introierit ad discipulos, quanta quod
de Maria Virgine clauso exierit utero. In illis siquidem
declaratur divina majestas, in hac autem
monstratur divina dignatio, et secundum humilitatem
 debitus honor matris et reverentia pudoris.
Hinc quoque beatus Ambrosius hymnidicis laudibus
testatur (in hymno in natali Domini), quod claustrum
pudoris permanserit, et vexilla virtutum in ea fulserint,
in qua tota majestas Deitatis versatur, quousque plenitudo
temporis advenit pariendi. Ergo in qua claustrum
pudoris integrum permansit, nulla disruptio intervenit,
nulla vexatio carnis, nulla foeditas dirae conditionis.
Et in qua vexilla virtutum micarunt, nullum peccatum
primae originis ut cruciaretur, viguit. Fulserunt
autem vexilla virtutum in illo sacro puerperio,
quando virgo concepit sine semine, virgo peperit
sine dolore et gemitu, et permansit virgo fecunda
prole. Hoc quippe est claustrum permanere pudoris,
in nullo violatum esse genitale secretum quod ei
 fuit apertum. Non in conceptu, non in partu, non in
ulla confusione parturitionis. Nam et Ecclesiae Christi
omnis tam Romana quam et Graeca sic sua et
divina fidenter canit auctoritate quod peperit Virgo
sine dolore, quod permansit inviolata, quoniam eam
in omnibus illaesam servavit Spiritus sanctus, ut
virgo haberet filium, et servaretur ei honor tanto
munere dignus, quanta sanctificatione uterus Deo
fuerit dedicatus.
Explicit tomus de Partu Virginis Mariae primus
una cum sacris virginibus dedicatus.