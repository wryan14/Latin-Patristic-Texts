CAPUT IV.
Ex Ambrosio. 
 Ambrosius Mediolanensis episcopus, vir omnium
splendore virtutum decoratus, adversus Arianos certamina
non pauca conficiens, nec paucis ab eis persecutionum
injuriis appetitus, in libris quos de
Spiritu sancto adversus Arianam pravitatem eloquentissime
scripsit, et evangelica veritate roboravit,
ait (lib. I de Spir. sancto, cap. 3): Si Christum
dicas, et Deum Patrem a quo unctus est Filius, et
ipsum qui unctus est Filium, et Spiritum qui unxit
designasti: et si Patrem dicas; Filium ejus et Spiritum
oris ejus pariter indicasti; si tamen etiam id
corde comprehendas. Et si Spiritum dicas; et Deum
Patrem a quo procedit Spiritus, et Filium, quia Filii
quoque est Spiritus. Docet beatus Ambrosius uno
 nuncupato, Patre videlicet, vel Filio, vel Spiritu sancto,
totius Trinitatis fieri comprehensionem; demonstrans
tantam in tribus aequalitatis similitudinem, ut
uno vocabulo tres personae contineantur, etsi non
vocis distinctione, unitatis tamen aequalitate. Quod
autem dicit a Patre procedere Spiritum, nulla hinc
quaestio; nobiscum enim id fatemini: quod autem
ait Filio nuncupato, Spiritum pariter nuncupari,
quia Filii sit Spiritus, hinc a nobis dividimini: qui
enim profiteri diffugitis Spiritum a Filio procedere,
pariter quoque diffugitis dicere quod sit Spiritus Filii:
si non enim ab illo procedit, non recte dicitur
Spiritus ejus: dicitur autem Spiritus Patris, quia
procedit a Patre, ac per hoc, nuncupato Filio, non
simul intelligitur nuncupatio Spiritus sancti; non
 enim potest illius nuncupatione comprehensus
ostendi, cujus non est Spiritus; non est autem
ejus a quo non procedit, sanctus autem Ambrosius
dicit quia Filii sit Spiritus, procedit igitur a
Filio.
In consequentibus idem loquitur: Qui Spiritum
sanctum negabit, et Deum Patrem negabit et Filium:
quoniam idem est Spiritus Dei, qui Christi Spiritus
est: unum autem esse Spiritum nemo dubitaverit.
Quanta sit unitas, quanta consubstantialitas Spiritus
cum Patre Filioque monstrat, dum dicit: quia
qui negat Spiritum, negat quoque pariter Patrem et
Filium; quia unus Spiritus est amborum. Unde
namque Patris est? quia procedit a Patre: hinc quoque
Filii pariter est, quia procedit a Filio: non enim
 duo, sed unus est Spiritus: nec enim alius dicitur
esse Patris, et alius Filii Spiritus, sed unus amborum;
procedit igitur ab utroque. In posterioribus
(cap. 10): Non ergo quasi ex loco mittitur Spiritus,
aut quasi ex loco procedit, quando procedit
ex Filio, sicut ipse Filius cum dicit, de Patre processi
et veni. Manifeste Spiritum ex Filio procedere
testatur. Verum ne ista processio de corporalibus
spatiis metiatur, ipse Filius hanc opinionem
excludens, ait de Patre, Processi et veni (Joan. VIII,
42). Procedit autem Filius de Patre, non spatio loci,
sed nativitatis egressu: procedit Spiritus sanctus a
Filio nec loci spatio, nec nativitatis egressu, sed
existentiae processu.
Inferius loquens de processione Filii ex Patre sic
 infit: Neque cum de Patre exit, de loco recedit,
et quasi corpus a corpore separantur. Neque cum
est cum Patre, tanquam in corpore corpus includitur:
Spiritus quoque sanctus cum procedit a Patre
et a Filio, non separatur a Patre, non separatur a
Filio. Praecipuus iste doctor, et clarissimus Christi
confessor, dicens procedere Spiritum sanctum a Patre,
procedere et a Filio, Arianis adversus quos agebat,
blasphemandi sustulit occasionem, ne qui dicebant
eum fore creaturam, et minorem non solum
Patre, verum etiam Filio, victoriae palmam referrent:
verum audientes eum ex utroque procedentem,
cognoscerent Patris Filiique consubstantialem,
ac pariter cum eis coadorandum et conglorificandum.
 Et inferius Filium dicentem testatur: Qui diligit
me, sermonem meum servabit; et Pater meus diliget
eum, et ad eum veniemus, et mansionem apud
eum faciemus (Joan. XIV, 23). Sic igitur venit Spiritus,
quemadmodum venit Pater; quia ubi Pater
est, ibi est et Filius; et ubi Filius, ibi est et Spiritus
sanctus. Quid est autem quod ait, quia ubi
Pater est, ibi est et Filius, nisi quia Filius de Patre
natus est, a quo nunquam dividitur: et quid est,
ubi est Filius, ibi est Spiritus sanctus? nisi quia de
Filio procedit Spiritus sanctus, a quo nunquam separatur,
et ineffabilem ostendit totius Trinitatis consubstantialitatem,
cum Filium testatur semper in
Patre esse, et Spiritum sanctum semper esse in
Filio, ut ubi Pater sit, sit et Filius; et ubi Filius, sit
 quoque Spiritus sanctus, non loco, non tempore,
non voluntate, non actione, non essentia divisi.
Item posterius (cap. 12): Sicut Pater tradidit
Filium, et Filius ipse se tradidit, accipe quia Spiritus
sanctus eum tradidit: scriptum est enim:
Tunc Jesus ductus est in desertum a Spiritu, ut tentaretur
a diabolo (Matth. IV). Ergo et Spiritus diligens
tradidit Filium: est enim una charitas Patris
et Filii. Dum dicit charitatem unam esse Patris et
Filii, testificatur unum esse Spiritum utriusque; est
enim Spiritus charitas. Dicit Apostolus: Fructus
enim Spiritus, charitas (Gal. V, 22). Monstratur ergo
Spiritus a Patre et Filio procedere, quorum est charitas:
non enim potest charitas Patris esse nisi de
Patre procedat; quia non aliunde charitatem accipit:
 neque Filii charitas potest esse, nisi procedat a
Filio: quomodo qua diligit charitas, ex ipso procedit:
et quomodo una charitas est Patris atque Filii,
unus Spiritus est utriusque procedens ab utroque.
In secundo libro (cap. 12) sic dicit: De Filio
Spiritus sanctus accepit. Accepit autem per unitatem
substantiae, sicut accepit a Patre Filius. Hoc
dicens, nonne clarissime docet quod accepit Spiritus
sanctus a Filio? et quod accepit, procedendo accepit;
quemadmodum Filius quod accepit a Patre, nascendo
accepit. Num aliud potuit accipere Spiritus
sanctus a Filio quod antea non habebat, cum sit
unius substantiae cum Filio, unius potentiae: et quaecunque
Filius habet, habeat etiam et Spiritus sanctus?
 Subjungit sanctus Ambrosius testimonium ex
Evangelio: Ille, inquit, me clarificabit, quia de meo
accipiet, et annuntiabit vobis. Omnia quaecunque habet
Pater, mea sunt; propterea dixi, de meo accipiet,
et annuntiabit vobis (Joan. XVI, 14). Subsequitur:
Quid igitur hac evidentius unitate? Quae habet
Pater, Filii sunt: quae habet Filius, accepit et Spiritus.
Haec sancti Ambrosii verba planissime testantur
Spiritum sanctum a Filio substantialiter
processisse; ait namque: Quae habet Pater Filii
sunt, id est, substantialiter natus de Patre, quae sunt
Patris sunt et Filii: similiter et Spiritus sanctus
substantialiter procedens de Filio, accepit a Filio,
ut quaecunque Filius habet, habeat et Spiritus, id
 est, ut sit ejusdem substantiae cum Filio, sicut est
Filius ejusdem substantiae cum Patre. Item in consequentibus:
Quod loquitur Filius, loquitur et
Pater; et quod Pater loquitur, loquitur et Filius:
et de Spiritu Filius Dei dixit: Non enim loquitur a
se, hoc est, non sine mea et Patris communione
(non enim divisus ac separatus est Spiritus), sed
quae audit loquitur (Ibid., 13): audit videlicet per
unitatem substantiae, et proprietatem scientiae.
Dum confitetur doctor iste catholicus Spiritum sanctum
non loqui sine Patris Filiique communione;
videlicet loquente Spiritu, loquitur Pater, loquitur
et Filius, testatur eumdem esse Patris et Filii consubstantialem,
et ejusdem operationis, nec divisum,
nec separatum. Et quod addidit: Quae audit loquitur,
 processionem ejus insinuat: non enim quibusdam
interjectis spatiis, vel aliquibus foraminibus audit
Patris Filiique locutionem Spiritus, cum sit ejusdem
substantiae. Et sicut dicit Filius: Omnia quae audivi
a Patre meo, nota feci vobis (Joan. XV, 15): nascendo
videlicet de Patre, et in Patris substantia permanendo,
non aliquibus intervallis Patris locutionem
percipiendo: sic et Spiritus quae audit loquitur,
procedendo scilicet de Patre Filioque, quia substantialiter
manens in utroque, et procedens ab
utroque, audit quae loquitur per unitatem substantiae
et proprietatem scientiae.
Et infra: Omnia Patris habet Filius, qui ait:
Omnia quae Patris sunt, mea sunt (Joan. XVI, 15),
et quae accepit ipse per unitatem naturae, ex ipso
 per eamdem unitatem accepit Spiritus: sicut
ipse Dominus Jesus declarat de Spiritu suo dicens:
propterea dixi: De meo accipiet, et annuntiabit
vobis (Ibid., 14). Dicens omnia
Patris quae sunt habere Filium, rursus et omnia
quae accepit ipse a Patre, per unitatem naturae
Spiritum accepisse ex ipso, id est ex Filio;
nonne manifeste declarat Filium ex Patre natum, id
est ex paterna substantia, Spiritum quoque sanctum
ex Filio procedere, id est Filii substantia; et sicut
Filius nascendo omnia quae Patris sunt, accepit; sic
et Spiritus sanctus procedendo de Filio, quaecunque
sunt Filii suscepit? Et infra: Quod ergo loquitur
Spiritus, Filii est; quod dedit Filius, Patris est.
Igitur si quod loquitur Spiritus Filii est, manifeste
 doctor iste testatur quia quaecunque Spiritus habet,
a Filio suscepit, quia procedit ex ipso; et si quod
dedit Filius, Patris est, cui vero dedit? Nimirum
Spiritui sancto qui de illo procedit: et si quod dedit
Patris est, accepit de Patre nascendo Filius, ut ex
ipso procedat Spiritus sanctus. Subjunxit: Ita nihil
a se aut Filius loquitur aut Spiritus, quia nihil extra
se Trinitas loquitur. Tota Trinitas in Patre, Filio,
Spirituque consistit. Nihil autem loquitur Filius a se,
quia non est a se, sed a Patre. Similiter nihil loquitur
Spiritus a se, quia non est a se, sed a Filio:
solus autem Pater ex nullo. Ergo cum loquitur Filius,
tota Trinitas loquitur; et cum loquitur Spiritus,
tota Trinitas loquitur; et cum loquitur Pater, tota
 Trinitas loquitur; quia nihil extra se Trinitas loquitur,
quia non dividitur a se, nec separatur.
Item ejusdem operis in tertio libello (Cap. 1):
Nam secundum divinitatem non supra Christum
est Spiritus, sed in Christo: quia sicut Pater in
Filio, et Filius in Patre; ita Dei Spiritus et Spiritus
Christi in Patre est et Filio. Beatus Ambrosius dicens
secundum divinitatem Spiritum non esse super
Christum, sed in Christo, discernit humanitatem ejus
a divinitate. Legimus in Evangelio, quia venit Spiritus
sanctus super Salvatorem, et mansit super eum:
et Pater loquitur Joanni: Super quem videris Spiritum
descendentem et manentem super eum (Joan. I,
33). Itaque secundum humanitatem venit Spiritus
super Christum, et mansit super ipsum; at vero secundum
 divinitatem manet in Christo, quoniam
aequalis est ipsi, utriusque substantiae cum ipso;
sicut et de Patre scribitur, quod maneat in Filio, et
Filius in Patre. Quod subjunxit, Spiritum Dei, et
Spiritum Christi in Patre manere, seu Filio, testatur
unum utriusque Spiritum, eo quod ab utroque procedat,
et maneat per consubstantialitatem in ambobus.
Subjunxit: Manet enim in Deo, quia ex Deo
est, sicut scriptum est; Nos autem non Spiritum
hujus mundi accepimus, sed Spiritum qui ex Deo est
(I Cor. II, 12); et manet in Christo quia a Christo
accepit, et in Christo est. Quia iterum scriptum est:
Ille de meo accipiet (Joan. XVI, 14). Unde est ergo
ex Deo Spiritus? nempe quia procedit ex Deo. Et
unde accepit a Christo? Certe quia procedit a Christo.
 Et unde manet tam in Deo quam in Christo?
Prorsus quia consubstantialis est utriusque. Dicit in
sequentibus (capp. 7, 8) loquens de Antichristo:
Quem Dominus Jesus interficiet Spiritu oris sui (II
Thes. II, 8). Hic non acquisita gratia est, sed individua
manet unitas; quia neque Christus sine Spiritu,
neque Spiritus potest esse sine Christo: non enim
potest divinae naturae unitas separari. Hic quoque
sanctus Ambrosius humanitatis ac divinitatis Christi
separationem ostendit, non quod alius sit homo, et
alius Deus Christus, sed quod perfectus Deus, et perfectus
homo, sit unus Christus; homo tamen gratia
factus est Deus: Deus vero natura existit Deus.
Itaque cum diceret: Quem Dominus Jesus interficiet
Spiritu oris sui, et subjunxerit, non hic acquisitam
 gratiam esse, humanitatem removit, ut Spiritus oris,
quo sit Antichristus interficiendus, divinitatis intelligatur
Spiritus, videlicet Spiritus sanctus, qui est
in sancta Trinitate una persona; ut quod ait, Quem
Dominus Jesus interficiet Spiritu oris sui, Spiritum
sanctum intelligas, qui sit Spiritus Domini Jesu.
Simul videndum, quia cum de eodem Spiritu dicatur
quod sit Spiritus oris Domini, et nunc dicitur quod
sit Spiritus oris Domini Jesu, clarissime monstratur
Spiritus sanctus procedere ex ore Domini Jesu, non
quod secundum divinitatem os habeat, sed quod de
substantia illius procedat; quemadmodum dicitur
Spiritus oris Domini, quoniam procedit de Patris
substantia. Igitur evidentissima monstratur assertione
 procedere Spiritum tam de Patre quam de
Filio, dum legitur quod sit Spiritus oris et Patris
et Filii.
Persequitur beatus Ambrosius (cap. 8) individuam
manere unitatem tam Christi quam Spiritus;
quia neque Christus sine Spiritu, neque Spiritus
possit esse sine Christo. Non potest esse Christus
sine Spiritu, tanquam sibi consubstantiali, et qui
ex se procedat; neque rursus Spiritus potest esse
sine Christo, tanquam cui consubstantialis est, et a
quo accepit quaecunque Christus habet. Connectitur
causa cur ita sit, videlicet quoniam non potest divinae
naturae unitas separari. Hoc dicens fatetur
naturam Christi, naturam esse Spiritus, et naturam
Spiritus naturam esse Christi, nec unitatis compagem
 aliquo modo posse separari, praeter quam Filius
natus, Spiritus vero procedens; sed haec non substantiam
faciunt, sed relationem ostendunt. Inferius
loquitur: Lectum est, quia Verbi gladius Spiritus
sit: similiter lectum est, quia Spiritus sancti gladius
Verbum Dei sit (Ephes. VI, 17). Et nonnullis per
assumptionem interpositis colligendo conclusit, ita:
Cum igitur Verbi gladius Spiritus sanctus sit, et
Spiritus sancti gladius Verbum sit, utique unitas est
potentiae. Sed gladius Verbi, quid est nisi ipsum
Verbum? Et gladius Spiritus quid est, nisi ipse Spiritus?
Ex quo colligitur quia Spiritus sanctus Verbi
est Spiritus, cujus est gladius, et Verbum Spiritus
sancti est, cujus est gladius; quoniam nec Verbum
sine Spiritu sancto, nec Spiritus sanctus sine Verbo,
 quoniam unius sunt operationis, ejusdemque potentiae.
Cum ita sit, non possunt substantia separari,
neque voluntate dividi: igitur unius substantiae
uniusque voluntatis Filius et Spiritus sanctus existentes,
procedit alter ab altero, id est Spiritus ex
Filio, quoniam Filius natus de Patre, omnia quae
nascendo accepit a Patre, dedit Spiritui, non quasi
minori, nec tanquam extraneo, sed tanquam a se
procedenti.
Videndum autem quia cum dicitur Spiritus sancti
gladius Verbum, et Verbi gladius Spiritus sanctus,
non personarum fit conjunctio, sed substantiae monstratur
copulatio, ut unius sint substantiae, cum non
sint unius personae. Est autem alter ex altero, Spiritus
videlicet ex Filio, non vero Filius de Spiritu,
 sed de Patre. Hoc modo sanctus Ambrosius de Spiritu
sancto sentiens atque disputans, non imperatoribus
Graecorum, Gratiano videlicet et Theodosio
Majori, quorum temporibus enituit, vel ingratus
vel haereticus visus est, qui toto sanctum virum
amore coluerunt, et praecipua veneratione semper
habuere. Cujus disputatio, et pro Catholica fide
labor indefessus, Arianos Ecclesiam impugnantes
expugnavit, vicit, oppressit. Videte nunc vos imperatores
quorum studeatis, vel fidem defendere,
vel religionem imitari: ecce negando Spiritum sanctum
a Filio procedere, catholicis obvias fecistis
manus episcopis, qui Arianos prave de Spiritu
sancto sentientes protrivere, et vestrorum majorum,
 Romanorum videlicet imperatorum, pietatem evertitis,
qui hanc fidem semper coluere, et pro ea decertantes
multa veneratione dilexere.