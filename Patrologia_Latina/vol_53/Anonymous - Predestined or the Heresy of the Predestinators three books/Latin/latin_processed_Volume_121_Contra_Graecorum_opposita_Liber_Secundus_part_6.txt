CAPUT V.
Ex Didymo. 
  Didymus Alexandrinus, corporalibus quidem a
puero captus oculis, verum spiritali visione satis
illustris, in libro quem de Spiritu sancto scripsit,
sic loquitur: Igitur quicunque communicat Spiritui
sancto, statim communicat et Patri et Filio. Et
qui charitatem habet Patris, habet eam a Filio contributam
per Spiritum sanctum; et qui particeps est
gratiae Jesu Christi, eamdem gratiam habet datam a
Patre per Spiritum sanctum. Ex quibus omnibus
approbatur eamdem operationem esse Patris et Filii
 et Spiritus sancti. Diligenter  dicit, retractemus.
Ait ergo: Quicunque communicat Spiritui
sancto, is autem communicat Spiritui, qui particeps
efficitur ipsius, iste statim communicat et
Patri et Filio: particeps enim est factus tam Patris
quam Filii per Spiritus communicationem.
Monstratur ex hoc Spiritus consubstantialis esse
Patris Filiique, et adeo consors, ut non possit haberi
Spiritus, nisi pariter habeatur Pater et Filius.
Subjungit: Et qui charitatem habet Patris, habet
eam a Filio contributam per Spiritum sanctum.
Superius consubstantialitatem tantummodo Patris
et Filii monstravit, jam vero docere incipit processionem
Spiritus. Charitatem autem Patris appellat
 Spiritum sanctum, sicut ex posterioribus approbatur,
dicens eam contributam per Spiritum sanctum.
Non enim tribuit Spiritus sanctus nisi proprium
munus cum tribuit charitatem. Et de charitate scribitur
quod sit Deus; ergo tribuens charitatem Spiritus,
semetipsum tribuit, quoniam ipse charitas est:
sed haec charitas Patris esse dicitur, quoniam Spiritus,
Patris est Spiritus: et unde illius Spiritus?
quia procedit ex ipso, non enim creaturarum unus
est Spiritus, ut sit alterius quam Patris substantiae.
Quapropter non tanquam ab eo creatus ejus esse
dicitur, sed tanquam consubstantialis, et ex illo procedens.
Dicit autem habenti charitatem Patris,
contributam a Filio per Spiritum sanctum: quemadmodum
igitur contribuit Filius munus Spiritus
 sancti? Videlicet velut cooperator Patri Spirituique.
Sed quemadmodum potest tribuere sibi coaequalem:
vel alterius, id est Spiritus sancti donum?
Certe quia charitas, quae est Patris, et quae a Filio
contribuitur per Spiritum sanctum, est etiam Filii;
quia quaecunque sunt Patris, sunt et Filii. Sed nunquid
charitas quae est Spiritus sanctus, sic est Filii,
ut sit creatura? nequaquam prorsus; sed tribuitur a
Filio, quia procedit ex illo; et est Filii, quoniam
consubstantialis est illi
Subjungitur: Et qui particeps est gratiae Jesu
 Christi. Gratiam hoc in loco Jesu, Christi dicit,
quam superius charitatem Patris appellavit. Quid
est autem quod gratiam Jesu Christi nunc dicat,
quam constat esse munus Spiritus sancti? Procul
dubio monstrat a Jesu Christo contribui, cujus
existit gratia; ut sicut dicitur charitas Patris, quia
procedit a Patre, sic eadem charitas, quam appellat
gratiam Jesu Christi, procedere cognoscatur a
Jesu Christo. Eamdem autem gratiam quisquis habet
Christi, dicit ei datam per Spiritum sanctum;
ut quidem videamus cooperantem sibi totam Trinitatem,
et teneamus Spiritum sanctum, qui est
charitas Patris et Filii, procedere tam a Patre quam
a Filio. Subsequitur: Ex quibus omnibus approbatur
eamdem operationem esse Patris et Filii et
 Spiritus sancti. Quorum autem est eadem operatio,
una est quoque voluntas: et quorum una voluntas,
una est substantia. Hinc est quod subjungit: Quorum
autem est una operatio, una est et substantia,
quia quae ejusdem substantiae ὑμιούσια sunt, easdem
habent operationes: et quae alterius substantiae sunt,
dissonas atque diversas. Approbat Spiritum sanctum
unius cum Patre Filioque substantiae, quoniam
eamdem cum eis habet operationem. Sed ostensum
est superius Patris et Filii Spiritum esse, quoniam
procedat tam a Patre quam a Filio. In posterioribus
ait: Cum enim dixerit in tempore respondendi,
nimirum Filius, doceri discipulos a Spiritu, quid
debeant respondere, in sequentibus ait: Ego enim
dabo vobis sapientiam cui non poterunt resistere et
 contradicere (Luc. XXI, 15). Ex quibus ostenditur
sapientiam, quae discipulis datur a Filio, Spiritus
sancti esse sapientiam; et doctrinam Spiritus sancti,
Domini esse doctrinam. Quemadmodum autem
sit sapientia, quae datur a Filio, Spiritus sancti?
Non alias, nisi quia procedit Spiritus sanctus a Filio,
cujus sapientia, sapientia est quoque Spiritus sancti.
Et quomodo doctrinam Spiritus sancti, doctrinam
dicit esse Domini? Videlicet eo quod omnia quae
sunt Spiritus sancti, sint etiam Domini Jesu Christi;
quoniam procedit ex ipso. Unde subjungit: Unumque
et naturae et voluntatis consortium Spiritus
esse cum Filio. Testantur haec Spiritum sanctum
procedentem a Filio, dum unius et naturae et voluntatis
sit Spiritus cum Filio: alioquin si non procedat
 ab ipso Spiritus, non est ejusdem voluntatis,
cujus est Filius: nam quae separantur consortio,
separantur etiam voluntate. Dicit etiam: Et quia
superius demonstratum est socium esse per naturam
Spiritum Unigenito Deo, et Deo Patri: Filius vero
et Pater unum sunt, juxta illud: Ego et Pater unum
sumus; indivisa et inseparabilis secundum naturam
ostensa est Trinitas. Si per naturam sociatur Spiritus
Unigenito Deo, et Deo Patri, procedit ab Unigenito
Deo. Quod si tantum procedit a Deo Patre,
et non procedit ab Unigenito Deo; Patri quidem
 sociatur per naturam, unigenito vero Deo non conjungitur:
non enim jungi potest ei per naturam, a
quo non procedit. Sed auctor testatur esse socium
iste per naturam Spiritum unigenito Deo: fatetur
ergo procedere Spiritum ab unigenito Deo. Et quoniam
indivisam et inseparabilem secundum naturam
dicit esse Trinitatem, fatetur Filium de Patre genitum,
Spiritum vero de Patre Filioque procedentem.
Quod si de Patre doceas tantum procedere Spiritum,
jam non est indivisa et inseparabilis Trinitas; quoniam
Spiritus dividitur a Filio, a quo non procedit:
separatur ab unigenito, cujus non est Spiritus. Procul
haec sit a catholicis membris impietatis opinio:
est enim indivisa et inseparabilis secundum naturam
sancta Trinitas; quoniam Pater de nullo, Filius vero
 de Patre genitus, Spiritus autem sanctus de Patre
Filioque procedens.
Item dicit: In alio quoque Evangelio legitur: Non
enim vos estis qui loquimini, sed Spiritus Patris vestri
qui loquitur in vobis (Matth. X, 20). Si ergo Spiritus
Patris in apostolis loquitur, docens eos quae debeant
respondere, et quae docentur a Spiritu, sapientia
est, quam non possumus alium praeter Filium intelligere;
liquido apparet ejusdem naturae Spiritum esse
cum Filio, et cum Patre cujus est Spiritus. Porro
Pater et Filius unum sunt. Dicit auctor iste sapientiam,
quam docet Spiritus Patris apostolos, Filium
esse. Si sapientia Filius est, et Spiritus sanctus
sapientiam, quae Filius est, loquitur in apostolis,
accipit a Filio. Quemadmodum autem accipit? procedendo
 certe, non participando quod ante non habuerit:
non enim fuit aliquando Spiritus sine sapientia,
sed accepit a Filio ut semper esset sapiens, ab
ipso procedens; quia unius est naturae cum Filio et
cum Patre, cujus est Spiritus: quod sic non dixit,
ut non etiam Spiritum Filii significaret; cujus sapientiam
dixit loqui Spiritum, sed quia superius
dixerat: Non enim vos estis qui loquimini, sed Spiritus
Patris vestri. Nam dicit in posterioribus: Porro
Pater et Filius unum sunt. Si Pater et Filius unum
sunt, Spiritus, qui Patris est, est etiam et Filii; ac
per hoc ex utroque procedens. In posterioribus
(Ibid., lib. II) cum non pauca de Patris et Filii et
sancti Spiritus consubstantialitate tractasset, conclusit:
Ex his colligitur, quanquam indivisa sit
 substantia Trinitatis, et Patrem tamen vere Filii esse
Patrem, et Filium vere Patris Filium, et Spiritum
sanctum vere Patris et Dei esse Spiritum; et insuper
sapientiae et veritatis, id est Filii Dei. Si ergo Pater
Filii Pater est, quia genuit illum; et Filius Patris
Filius, quia genitus est ab illo, et Spiritus sanctus
vere Patris Spiritus, quia procedit ab illo, consequenter
et sapientiae et veritatis, id est Filii Dei Spiritus
est, quoniam procedit a Filio, id est procedit a
veritate, procedit a sapientia, procedit a Deo, id est
Filio: ideo namque cum dixisset Spiritum sanctum
 Spiritum esse veritatis, intulit, Et Dei esse Spiritum,
personam Filii volens intelligi. Sed ne titubatio
lectorem confunderet, ait in consequentibus,
Spiritum sapientiae et veritatis, id est Filii Dei.
In posterioribus inquit. Porro jam frequenter
ostendimus ejusdem esse operationis Spiritum, cujus
est Pater et Filius, et in eadem operatione unam
esse substantiam, et reciproce eorum quae ὁμούσια
sunt, operationem quoque non esse diversam. Operatio
Spiritus eadem est quae et Patris et Filii operatio;
quoniam consubstantialis est utriusque tanquam
procedens ab utroque: non enim potest eis
eadem operatione conjungi, si non ab utroque procedit:
dividitur namque substantia quibus processione
non cohaeret, nec aliter potest vel Patri vel
 Filio substantialiter copulari, quoniam ut sit substantia,
Spiritus accepit tam a Patre quam a Filio
procedendo. Item infra: In consequentibus de Spiritu
veritatis, qui a Patre mittitur, et si paracletus,
Salvator ait: Non enim loquitur a semetipso (Joan.
XVI, 13); hoc est sine me, et sine meo et Patris arbitrio;
quia inseparabilis a mea et Patris est voluntate:
hoc enim ipsum quod subsistit et loquitur, a
Patre et me illi est. Ego veritatem loquor, id est inspiro
quae loquitur , siquidem Spiritus veritatis
est. Manifeste doctor iste nos instruit Spiritum
sanctum esse a Filio; nam cum dicit: Non enim loquitur
a semetipso, ostendit eum a semetipso non
esse; propter quod explanans quod dixit: Hoc est
sine me, et sine meo et Patris arbitrio; ostendit a
 quo sit, qui non loquitur a semetipso, a Patre scilicet
est et a Filio, sine quibus, et sine quorum non
loquitur arbitrio. Et dicens: Hoc enim ipsum quod
subsistit et loquitur, ego veritas loquor, ostendit
subsistentiam Spiritus esse a Filio. Et si cum loquitur
Spiritus, loquitur veritas, hoc est Filius, ostendit
quia quod loquitur, et quod subsistit Spiritus,
accepit a Filio. Et inculcans idipsum velut apertius
quod dixerat, faciens; id est inspiro quae loquitur.
Quomodo inspirat? nimirum cum ab illo procedit
et connectit. Siquidem Spiritus veritatis
est: quod est dicere, Spiritus Filii est. Quibus
omnibus demonstratur quod sit Spiritus Filii, et
quod inspiretur a Filio, id est procedat ab illo. Et
quia quod loquitur Spiritus, et subsistit Spiritus;
 accipit a Filio, non tanquam minor, sed tanquam
consubstantialis, et ex illo procedens.
Item infra: Loqui ergo Patrem, et audire Filium;
vel e contrario, Filio loquente audire Patrem,
ejusdem naturae in Patre et Filio, consensusque
significatio est. Spiritus quoque sanctus, qui est
Spiritus veritatis, Spiritusque sapientiae, non potest
Filio loquente audire quae nescit; cum hoc ipsum
sit quod profertur a Filio. Dicens loquentem Patrem
audire Filium, demonstrat Filii nativitatem ex
Patre: similiter Filium loquentem audire Patrem,
 Patrem intimat genuisse Filium; et quia sunt unius
naturae Pater et Filius, sunt etiam ejusdem consensus;
ut hoc sit loqui Patrem ad Filium vel Filium
ad Patrem, in unius consensum voluntatis venire:
neque diversum aliquid sentire. Spiritum quoque
sanctum veritatis Spiritum  sapientiae confitens,
Spiritum Filii declarat, de quo dicit, quia non potest
Filio loquente audire quae nesciat; quoniam cum sit
ejusdem cum Filio substantiae, procedatque de Filio,
quae loquitur Filius, loquitur et Spiritus sanctus;
quoniam hoc ipsum quod est Spiritus, locutio Filii
est ad Spiritum, praesenti doctore dicente. Qui cum
dixisset non posse Spiritum sanctum Filio loquente
audire quae nesciat, mox subdidit: Cum hoc ipsum
sit quod profertur a Filio; hoc est prolatio Filii
 substantia est Spiritus: nam dicens; cum hoc ipsum
sit, subauditur Spiritus: quod profertur a Filio, hoc
est quod loquitur Filius. Si quod loquitur Filius,
Spiritus sanctus est, quemadmodum doctor iste testatur,
non potest negari quod a Filio procedat Spiritus:
siquidem locutio Filii de Filio procedit: qua
de re cum hoc idem sit Spiritus quod profertur a
Filio, procedit omnino Spiritus a Filio
Subjungit: Denique ne quis illum a Patris et
Filii voluntate et societate discerneret, scriptum
est: Non enim a semetipso loquetur, sed sicut audiet
loquetur (Joan. XVI, 13). Cui simile etiam de
semetipso Salvator ait: sicut audio, judico (Joan. V,
30). Voluntas Patris voluntas est Filii, et societas
utriusque Spiritus amborum: quoniam charitas,
 quae est Spiritus, sociat voluntatem Patris et Filii:
neque potest voluntas Spiritus a voluntate Patris et
Filii sejungi; sed sicut societas est utriusque, sic
ejusdem voluntatis amborum. Et sicut voluntas Filii
nascitur de Patre, sic voluntas Spiritus procedit a
Filio. Hinc est quod ait de Spiritu: Non enim a
semetipso loquetur, sed sicut audiet loquetur. A quo
audiet? Videlicet a Filio, de quo procedit. Et audire
Spiritum, procedere est a Filio: sicut et audire Filium,
nasci est de Patre: nam non aliud est audire
Filium, et aliud nasci, sed idem utrumque: sic enim
aliud minime est audire Spiritum, et aliud procedere,
sed unum est utrumque. Et infra: Scriptum
est enim: Quaecunque ille facit (haud dubium quin Pater)
haec eadem Filius facit similiter. Quod si operante
 Patre et Filio, non juxta ordinem primi et secundi,
sed juxta idem tempus operandi eadem et similia,
subsistunt universa quae fiunt: et Filius non potest
a semetipso quid facere, quia a Patre non potest
separari: sic et Spiritus sanctus nequaquam separatus
a Filio, propter voluntatis naturaeque consortium,
non a semetipso creditur loqui; sed juxta
verbum, et veritatem Dei, loquitur universa. Pater
et Filius eadem operantur, non alio tempore Pater,
et alio Filius, sed eodem simul et eodem tempore:
nec potest Filius separatus operari, quoniam non
dividitur a Patre, cum sit natus ex Patre, et ejusdem
substantiae cum Patre: sic et Spiritus sanctus
non loquitur a semetipso separatus a Filio; quoniam
 procedens a Filio consors est naturae Filii: voluntatis
et ejusdem, cujus et Filius: non enim voluntas
discernit quos natura conjungit, sed juxta verbum
et veritatem Dei loquitur universa; quoniam a verbo
et veritate procedens percipit quid loquatur: non
enim aliud est quod procedit, et aliud loquendi perceptio,
sed perceptio locutionis processionis est
existentia, quemadmodum existentiae processio, locutionis
acceptio.
Et infra: Quomodo igitur supra de naturis incorporalibus
disputantes intelleximus, sic et nunc
Spiritum sanctum a Filio accipere, id quod suae
naturae fuerat, cognoscendum est, et non dantem
et accipientem, sed unam significare substantiam.
Siquidem et Filius eadem a Patre accipere dicitur,
 quae est ipse subsistens: neque enim quid aliud est
Filius, exceptis iis quae ei dantur a Patre neque alia
substantia est Spiritus sancti, praeter id quod ei datur
a Filio. Confirmat processionem Spiritus a Filio
factam, et dicit Spiritum sanctum a Filio accipere
id quod suae naturae fuerat, quod est, naturam Spiritus
ex Filio esse, et non sit aliud accipere Spiritum
a Filio, quam procedere de Filio; neque dantem et
accipientem intelligendum tanquam alterius et alterius
substantiae, sed personam Filii dantem, ut
existat Spiritus, et personam Spiritus accipientem,
ut procedat a Filio. Et confirmat opinionem suam
ex eo quod Filius accipere dicitur a Patre: non enim
aliud est Filius, et aliud est quod percipit a Patre;
sed a Patre perceptio Filii est subsistentia: quod clarius
 affirmat prosequendo: Neque enim quid aliud
est Filius, exceptis his quae ei dantur a Patre.
Quod est, non licet excipere quae donantur a Patre
Filio a substantia Filii, sed data Patris substantia
est Filii, quoniam nascendo percepit omnia quae sunt
Patris; sic et de Spiritu sancto fatetur, quod non sit
alia substantia Spiritus sancti praeter id quod ei datur
a Filio: hoc est, non est aliud Spiritus sanctus,
et aliud quod Spiritui sancto datur a Filio, sed donum
Filii substantia est Spiritus sancti. Quo manifeste
commendat Spiritum sanctum esse de Filio,
non tanquam partem, sed tanquam totum, quod est
Filius; quia quaecunque sunt Filii, sunt et Spiritus
sancti: et accipit Spiritus sanctus a Filio, procedens
 ab illo sicut consubstantialis, et habens omnia quae
sunt Filii. Inferius: Denique interpretationem inferens
quomodo dixisset, de meo accipiet, protinus
adjecit omnia quae habet Pater, mea sunt: propterea
dixi, de meo accipiet, et annuntiabit vobis (Joan. XVI,
13, 14); quodammodo loquens, licet a Patre procedat
Spiritus veritatis, et det Deus Spiritum sanctum
petentibus se; tamen quia omnia quae habet Pater,
mea sunt, et iste ipse Spiritus Patris meus est, et
de meo accipiet. Hoc dicens docet Spiritum a Filio
procedere, sicut procedit a Patre: est enim Spiritus
veritatis, videlicet Christi, qui veritatis est: et
quia Filius habet omnia quae Patris sunt, iste ipse
Spiritus Patris testatur quod sit Filii, et accipit
 de Filio. Quid accipit? omnino subsistentiam de illo
procedendo.
In consequentibus: Idem autem Spiritus Dei, et
Spiritus Christi est, adducens et copulans eum, qui
se habuerit, Domino Jesu Christo. Unde in sequentibus
dicitur: Si quis autem Spiritum Christi non
habet, hic non est ejus (Rom. VIII, 9). Si qui est
Spiritus Dei, est et Spiritus Christi, quemadmodum
auctor iste fatetur; haud dubium non sunt duo Spiritus,
alius Patris, alius Filii, sed unus et idem
utriusque. Et si Christi Spiritus est is qui Spiritus
Dei Patris est; sicut procedit a Patre, sic procedit a
Filio: non enim alias Dei Patris dicitur Spiritus,
nisi quod a Deo Patre procedit; sic non aliter dicitur
Spiritus Christi, nisi quia procedit a Christo: non
 enim est creatura, quo tanquam inferior possideatur,
sed consubstantialis. Sic quoque quod addit, Spiritum
Christi non habentem Christi non esse, de Christo
fatetur prodeuntem, quem dicit esse Christi; nec
esse posse Christi, qui non habeat Spiritum ejus;
quoniam in quo non est Spiritus Christi, non est
Christus: non enim habitatione separantur, qui substantia
copulantur. Unde discimus societatem quam
habet Spiritus ad Christum, quod habeat et ad Deum
Patrem: non enim potest eorum societatem non
habere, quibus est consubstantialis, et a quibus existit.
Inferius quoque: Sed et in Epistola Petri
Spiritus sanctus esse Christi Spiritus comprobatur:
scrutantes, inquit, et exquirentes (id est prophetae de
quibus ei fuerat sermo superior) in quod aut quale
 tempus significabat his, qui in eis erat Spiritus
Christi, testificans in Christo passiones, et ea quae
post erant secutura decreta. Et paulo post: Iste
autem Spiritus sanctus dictus est et Spiritus Dei, ut
ibi: Ea quae Dei sunt nemo novit nisi Spiritus Dei
(I Cor. II, 11). Eumdem ergo fatetur Spiritum
Christi, qui sit Spiritus Dei, ac per hoc de utroque
prodeuntem; quoniam non sit aliud cur utriusque
dicatur Spiritus: aequalis est enim et consubstantialis.
Item infra loquitur: Per hoc quod ait: Si
quis autem Spiritum Christi non habet, iste non est
ejus (Rom. VIII, 9). Et infertur: Si autem Christus
in vobis est (Ibid., 10), manifestissime demonstravit
inseparabilem esse Spiritum sanctum a Christo;
quia ubicunque Spiritus fuerit, ibi et Christus
 est: et undecunque Christi Spiritus discesserit, inde
pariter recedit et Christus. Ista societas Spiritus et
Christi, quam docet, non tantum voluntatis est,
verum etiam substantialitatis, et non substantialitatis
solum, verum etiam processionis: possunt enim
voluntate conjungi quae substantia separantur; ut
illud quod Christus loquitur discipulis: Ecce ego
vobiscum sum omnibus diebus (Matth. XXVIII, 20);
vel quod in praesenti loco dixit, in quo est Spiritus
Christi sit quoque Christus. In quibus namque Spiritus
Christi est, et Christus quoque pariter est:
simul quidem sunt, sed voluntate, non substantia.
Deus etenim et homo non unius, sed diversae sunt
substantiae. Item possunt substantia copulari, simulque
 nativitate conjungi, ut Pater et Filius. Item
copulantur substantia, non autem nativitate, sed
processione, Filius et Spiritus. Ergo dum dicit, ubicunque
Spiritus fuerit, ibi et Christus est; et undecunque
Christi Spiritus discesserit, inde pariter recedit
et Christus, monstrat societatem istam, non
voluntate solum, substantiaque, verum etiam processione,
constare; quod Spiritus non solum consubstantialis
exstat Christi, verum etiam existat ab
ipso.
Item posterius Apostoli testimonium assumens,
ait: Non accepistis Spiritum servitutis in timore
(Rom. VIII, 15); id est non in similitudinem servorum,
metu et terrore poenarum vos abstinetis a vitiis,
quia habetis vobis datum Spiritum adoptionis, id est
 Spiritum sanctum; qui etiam Spiritus Filii et Christi:
et veritatis dicitur atque sapientiae. Quid per haec
insinuat? nam veritas et sapientia Christus est (ut
Scriptura testatur, et non semel approbatum est,)
Christus quoque Filius Patris est haud dubium. Affirmat
Spiritum sanctum procedentem a Filio, procedentem
a Christo; procedentem a veritate et sapientia
non quidem quod sint Spiritus diversi, quia
non sunt quae posita sunt, quorum esse dicitur Spiritus,
diversam substantiam significantia. Sapientia
namque et veritas, et Christus, Filium praedicant;
Christus propter hominem susceptum; veritas, quoniam
ipse dixit: Ego sum veritas. Sapientia, quia
Paulus testatur de ipso (I Cor. I, 30), quod sit nobis
a Deo factus Sapientia. Quid haec omnia colligunt?
 Procul dubio quod procedat a Filio, cujus esse dicitur
Spiritus: non enim vel pars ejus potest esse, vel
aliquod Filio subjectum. Unde ergo illius? Processione,
sive consubstantialitate: sed consubstantialitas
aequalitatem ostendit; aequalitas autem non subjicitur;
sed confertur. Unde ergo Spiritus Filii?
haud dubium quia procedit ex Filio.
Sufficiant ista de libro Didymi breviter collecta,
qui dum talia de Spiritu sancto positus Alexandriae
sentiret et scriberet, nec a Graecis, nec a Graecorum
imperatoribus est vel reprehensus, vel communione
suspensus: intelligebant enim qui per id temporis
imperatores; qui non solum Constantinopoli,
verum etiam Romae regnabant, catholicum esse
dogma, fidem apostolicam, perfidiam haereticorum
 quae debellabat, et veritatis doctrinam affirmabat.
Vos nunc imperatores moderni, novi sectam
erroris instituentes, videte cujus sitis fidei;
quosque habueritis in doctrina Christi magistros:
nam illorum convincimini non esse discipuli, qui
priores vestri fuere, qui catholicam fidem roboravere,
qui pravi dogmatis inventa semper expugnavere.