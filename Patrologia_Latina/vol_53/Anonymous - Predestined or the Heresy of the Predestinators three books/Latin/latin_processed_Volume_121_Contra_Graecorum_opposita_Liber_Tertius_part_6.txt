CAPUT V.
Ex Gennadio et Fulgentio. 
Gennadius,  Constantinopolitanus episcopus, vir
multa lectione antiquorum peritus, in libro Ecclesiasticorum
 Dogmatum de Spiritus sancti processione
sic loquitur: Credimus unum Deum
esse Patrem et Filium et Spiritum sanctum. Patrem
eo quod habeat Filium; Filium eo quod habeat
Patrem; Spiritum sanctum, eo quod sit ex
Patre et Filio. Pater ergo principium divinitatis,
principale nomen: quia sicut nunquam fuit non
Deus, ita nunquam fuit non Pater, a quo Filius
natus, a quo Spiritus sanctus non natus; quia non
est Filius, neque ingenitus, quia non est Pater; nec
factus Spiritus sanctus, quia non est ex nihilo, sed ex
Deo Patre, et Deo Filio Deus procedens. Dilucide
satis esse profitetur Spiritum sanctum ex Patre et
Filio, quod est de substantia Patris Filiique procedere.
Non enim aliter ex utroque poterat esse, si non
 substantialiter procederet ab utroque. Propter quod
dicit in consequentibus, quod ex Deo Patre et Deo
Filio Deus sit procedens. Et cum eum dicat procedentem,
negat tamen eum dici debere vel natum, quia
non est Filius, vel ingenitum, quia non est Pater.
Fulgentius episcopus, litterarum studiis admodum
eruditus, et vitae sanctitate perspicuus, ab Arianis
quoque pro catholica fide multa perpessus, in
libro Quaestionum de Spiritus sancti processione sic
ait: Sic totum quod est ipsa natura, commune
tribus invenitur esse personis, ut aliquid tamen
inveniatur, quo proprie unaquaeque persona noscatur:
quod tamen nec inveniatur separabile, nec
possit esse commune. Nam proprium Patris dicimus
esse, quod genuit: proprium dicimus Filii
 esse, quod solus de solo Patre natus est, proprium
Spiritus sancti quod de Patre Filioque procedit. In
his vero propriis nulla est naturae separatio, sed
quaedam personalis agnitio. Dicit hic auctor quid
commune, quid proprie unaquaeque sanctae Trinitatis
persona noscatur habere; commune quidem
inest tribus personis unius naturae consubstantialitas;
proprium vero singulis, quod Pater solus genuit,
Filius solus natus de Patre solo, Spiritus sanctus
quod de Patre Filioque procedit. Qua de re qui recipiunt
Patris inesse proprium, quod sit genitor, et
Filii proprium, quod sit genitus, recipiant quoque
necesse est esse Spiritus sancti proprium, quod de
Patre Filioque procedit. Quod si negare contendunt,
dicant quid sit ei proprium. Nam processio de
 Patre communis est etiam Filio; quoniam omne
quod nascitur procedit etiam, ergo secundum doctoris
hujus sententiam, proprium est Spiritus sancti
quo de Patre Filioque procedit, quod nec Patri
nec Filio cernitur esse commune: siquidem Pater
de nullo, Filius vero de solo Patre, Spiritus autem
sanctus de utroque.
Item in consequentibus: Non ergo potuit Spiritum
sanctum divinitas Filii accipere, cum ipse
Spiritus sanctus sic procedat a Filio, sicut procedit
a Patre; et sic detur a Filio, sicut datur a Patre.
Nec illa natura, unde Spiritus sanctus habet
originem, potuit vel exspectare vel accipere largitatem.
Spiritus ille totus est Patris, totus est Filii;
 quia unus naturaliter Spiritus est Patris et Filii.
Proinde totus de Patre procedit et Filio, totus in
Patre manet ac Filio; quia sic manet ut procedat,
sic procedit ut maneat. Unde naturaliter hanc habet
cum Patre ac Filio unitatis plenitudinem, et plenitudinis
unitatem, ut totus a Patre, totus habeatur
a Filio. Non ergo accepit Spiritum sanctum divinitas
Filii, cum qua unius est naturae Spiritus sanctus, et
ex qua habet quidquid habet, imo de qua est hoc
quod est; quia quod naturaliter habet, hoc est.
Locus iste tractatur de plenitudine divinitatis Christi,
et de ipsius humanitate: humanitatem quidem
dicit accepisse Spiritum sanctum, non quidem ad
mensuram, quia divinitatis plenitudo consistit in
illa, sicut Evangelium testatur, dicens de Christo:
 Et vidimus gloriam ejus, gloriam quasi unigeniti a
Patre, plenum gratiae et veritatis (Joan. I, 14). Veritas
ad divinitatem, gratia refertur ad donum. Ut
enim homo de Virgine natus perfectus esset Deus,
sicut perfectus est homo, non merito, sed gratiae
divinae dono percepit. At vero divinitas naturaliter
habet, ut sit plena atque perfecta, nullius indiga,
nec minorationem valens accipere, nec augmentum
sustinere. Secundum hanc divinitatis plenitudinem
Filius Dei Christus non potuit Spiritum sanctum
accipere, quandoquidem ipse Spiritus sanctus sic
procedat ab ipso, sicut et a Patre procedit, et detur
ab illo nihilominus, quemadmodum datur a Patre.
Qua de re divinitas Filii, de qua sumit originem
Spiritus sanctus, non valet accipere largitatem ejus,
 cui sit causa existendi: est enim ille Spiritus totus
Patris, et totus Filii; et cum sit amborum totus, vel
alterutrius totus, non convertibilitate fit, ut Pater
et Filius dicantur esse Spiritus sanctus velut ab illo
suscipientes essendi causam; nec solus Filius Spiritus
sancti Filius, velut ab illo percipiens existentiam,
quoniam naturaliter unus Spiritus est tam
Patris, quam Filii, percipiens ab illis essentiam.
Proinde sicut beatus Fulgentius testatur, totus de
Patre procedit, et totus de Filio: non enim pars
illius a Patre, pars quoque procedit a Filio; neque
pars manet ejus in Patre, pars rursus in Filio. Est
enim insecabilis, et impartibilis, neque ex diversis
compositus: et sic manens ut procedat, sic procedens
ut maneat. Naturaliter enim habet cum Patre
 ac Filio plenitudinem unitatis, et unitatem plenitudinis,
et totus habetur a Patre, et totus habetur a
Filio. Non ergo divinitas Filii Spiritum sanctum
accepit, quem prius non habuit, cum sit Spiritus
sanctus ejusdem naturae cujus est Filius, utpote de
quo accepit quidquid habet, imo de quo est hoc
quod est; quoniam substantialiter de divinitate Filii
est. Quibus omnibus evidenter ostenditur Spiritus
sancti processio non minus esse de Filio quam de
Patre: quod quisquis negare intenderit, negabit
pariter Spiritus sancti subsistentiam: quoniam non
potest subsistere, nisi essentiam accipiat ab illo de
quo procedendo subsistit. Hoc sanctus Fulgentius
adversus Arianam perfidiam disputans de Spiritus
 sancti processione locutus est, approbans verissime
dici tam a Patre quam a Filio procedere Spiritum
sanctum, quoniam sit utriusque Spiritus, essentiam
accipiens ab utroque; quod qui negat, monstratur
Arianae perfidiae obnoxius esse.