PROLOGUS LIBRI SEQUENTIS. 
Finitus est liber  inimicus hominum, contra fidem
catholicam confictus; liber dolosus, circumdatus fallaciis,
adulter integrae definitionis; quique, ut sanctus
Cyprianus ait, falsa ostentat ut vera subripiat.
Qui sub specie pietatis editus, agit contra omnium
 instituta sanctorum. Hujus libri causa, ut memoravimus
in praefatiuncula, omnium haereticorum in unum
librum collegimus sectas, ut sciant defensores ejus
cunctis nos haeresibus adversari; et nullius contra
eos uti consensu. Itaque, o sancta mater Ecclesia,
purae fidei genitrix, contra occultos hostes tuos, contra
novos barbaros pacificum habitum mentientes,
contra eos qui per te contra te arma corripiunt, nostras
vires exalta, et volentes inire certamen adjuva:
contra hos praecipue contra quos adhuc nullus scribendo
pugnavit, cum illi scriptis suis, sub sacerdotis
Augustini nomine, totum pene jam vulneraverint
mundum, vitiatos libros proferendo, et varias epistolas
dando quas memorati Hipponensis episcopi esse
confingunt. Et vos, omnes catholicae fidei defensores,
 precibus exoramus, ut exclusa omni occupatione,
intentius nostrum praelium attendatis: et futurum
judicem judicii vestri ante oculos habentes, ex integro
defendenda defendite, ex integro damnanda damnate.
Cur autem, intermissis aliis pravitatibus, hunc
librum in medium attulimus solum, haec ratio est,
quia in modum symboli eis quos deceperint tradunt.
 Hunc ergo totum per ordinem credidimus scribendum,
ne videantur ea quae facile vinci poterant, ex
eorum libro fuisse discerpta, et illa callide praetermissa,
quae ipsum librum poterant ab accusationis
nostrae injuria vindicare. Nihil ergo praetermisimus:
sed omne corpus ejus his detegentes scriptis, gladium
contra eum verbi Dei proferimus, atque in partes eum
concidentes, singula quaeque membra ejus catholicorum
oculis denudamus: ostendentes quae venena in
capite habeat, quae in ore contorqueat, quas ex pectore
sagittas emittat; ac per singula membrorum
officia adversarietatis ejus arguentes astutias, et captivum
eum Ecclesiae catholicae pedibus prosternentes,
omnibus eum facimus manifestum: ut ex hoc
ipse sui damnator existat, qui catholicam doctrinam
 deserens, consensum suum hujus libri voluerit contagione
violare .