SANCTI FAUSTINI
HOMILIA
DE PASSIONE DOMINI.
(Edidit Martene Ex ms. S. Illidii Claromontensis.)(C,G,S)* 
 Beneficia Dei nostri cum magna ac mirifica sint,
tamen nec nova probantur esse nec subita; sed ab
initio saeculi, et praedicta oraculis, et praefigurata mysteriis.
Sacram Domini passionem ab ipsius mundi
coalescentis exordiis Veteris Testamenti responsa
cecinerunt, et ideo Christum Dominum praedicatum
atque nuntiatum Judaeis aperte ex ipsorum libris et
voluminibus asserimus, validis absque dubio nititur
privilegiis, qui causam de  adversariis asserit instrumentis.
Speciosa victoria est contrariam partem chartulis
suis velut propriis laqueis irretire et testimoniorum
suorum vocibus confutare et aemulum  telis suis
evincere, ut pugnatoris tui argumenta tuis probentur
 utilitatibus militare. Itaque in Domini nostri persona
 dum ex Adae primi hominis costa mater cunctorum
viventium Eva producitur, ex hujus sacro
latere ac salutari vulnere Ecclesia omnium fidelium
parens reparanda monstratur. In ejus typo Abel justus
occiditur, et innocens fraterna tanquam Judaica
impietate mactatur. Hic idem Dominus in novissima
mundi senescentis aetate per figuram beati Abrahae
longaevi patris offertur. Quo tempore dum novo sacrificio
in unici sui jugulum pius parricida consurgit,
ex improviso aries oculis ejus apparuit, sicut loquitur
sermo divinus: Et vidit Abraham arietem inter vepres
haerentem cornibus (Gen. XXII, 13). Inter vepres,
inquit; requiramus quae sit ista novitas, id est in
multitudine circumstantium peccatorum, haerentem
 cornibus, id est ad crucis cornua clavorum confixione
pendentem, sicut in alio loco legimus: Cornua
in manibus ejus sunt (Habac. III, 4). Hoc ideo quia
venerandas manus ejus patibuli brachia susceperunt.
Inter spinas autem deputatus est, quando spineo
serto innocentiae et justitiae actor illusus est. Sed
altius introspicere debemus quidnam sit quod Isaac a
Patre altaribus admovetur, ac subito aries pro eo
non mutata sed duplicata oblatione supponitur. Gemina
hic adoranda substantia Redemptoris ostenditur,
Dei enim unigenitus offertur, et Virginis primogenitus
immolatur. Hoc quoque dominicae passionis
praefigurabat insignia, quod legimus beatum
Elisaeum sepulchro conditum ingesto a latrunculis
cadavere intra tumulum suum corpus exstincti
 tactu sacri corporis suscitasse: Quis hic alius praefigurabatur,
nisi Dominus noster Jesus Christus,
qui resurrectionem de morte largitur, et vitam sepultus
operatur? In latrone reum mundum, in prophetae
virtutibus Christum Dominum recognosce.
Adhuc celeberrime per Scripturas sanctas etiam in
Jonae prophetae laboribus et aerumnis Christi passio
et resurrectio praesignantur. Hic Jonas, quod fidei
nostrae non arbitramur incognitum, typum Domini
gessisse praescribitur. Ipse enim Dominus dicit: Sicut
fuit Jonas in ventre ceti tribus diebus et tribus noctibus,
ita erit Filius hominis in corde terrae (Matth.
XII, 40). Hic, inquam, Jonas ad praedicandum
Ninivitis irae coelestis offensam, Domino jubente, dirigitur;
sed praescius tristem prophetiam populi conversione
 vacuandam, profugusque Tharsum petebat,
ingreditur navim, sed nautis exorta tempestate turbatis,
sorte fluctibus datur, et faucibus ceti piscis dimersus
excipitur; sed pisce illaesum eructante depositum,
tertia die terris refunditur. Videte Dominum
etiam in Veteri Testamento in servi forma mirabiliter
apparere. Videte quomodo se ante actis saeculis judicavit
secundum servilis formae humilitatem venturum.
Jonas iram Domini praedicaturus ad magnam
Ninivitarum urbem, dicturus: Adhuc quadraginta
dies et Ninive subvertetur (Jon. III, 4); et Christus
ad mundi mittitur civitatem, ut diem salutis et praefinitum
judicii tempus annuntiet. Jonas navim expetit,
Christus Ecclesiam. Jonas fluctibus agitatur,
Christus mundi turbinibus exercetur. Nisi Jonas perditum
 detur, naufragae navis periculum non sedatur;
Sic non liberatur Ecclesia, nisi Christi morte salvetur.
Nautae dimissuri Jonam tamen verentur et dicunt:
Domine, ne des super nos sanguinem innocentem (Jon. I,
14). Nonne vobis videtur nautarum imprecatio Pilati
esse confessio, qui tradidit Christum, et tamen lavat
manus suas, et dicit: Mundus ego sum a sanguine justi
hujus (Matth. XXVII, 24)? Quam congrue per personam
y  gentilem fides gentium praedicatur! Dicit itaque
Jonas in oratione sua: Tolle igitur, Domine, animam
meam, quia melior est mihi mors quam vita (Jon. IV, 3).
 Id est vivens unam Judaeorum gentem salvare non
potui; moriar, et universus mundus mea morte salvetur.
Jonam cetus piscis excepit immersum, sed non
contigit devoratum; et quem malitia hominum perdidit,
bestia esuriens custodivit. Plenis visceribus
famem patitur, et in praedam quam absorbuit, nihil
sibi licere miratur. Quis est iste qui intra avidos rictus
assumi potest, consumi non potest? Cibus est,
corruptio non est, traditur perditionis profundo, et
servatur ipsius mortis obsequio. Quis est iste qui vastissimos
sinus periculorum totus ingreditur, et sub
altitudine conclusus immensa atque mortifera, vitali
aere pascitur, et dimissus in alienam rerum naturam,
in vitae exsilium, cum vita peregrinatur, et
mortis superstes annuntiat venturam mundi salutem?
 Puto quod hic est Dominus noster Jesus Christus,
quem saeva mors, inexplebilis bellua, in escam suam
rapuit, et praedam suam captiva contremuit. Contremuit,
inquam, nam si noverat crucifixum, tamen
quem non meminerat reum, non poterat tenere damnatum:
quia culpam non facit poena, sed causa.
Quasi solitum cibum perditum in mundi origine hominem
devoravit; sed magnam esse cibi ipsius dignitatem
praefocata cognovit, atque ideo divinus
sermo commemorat: Et praecepit Dominus pisci, et
evomuit Jonam in aridam (Jon. II, 11). Hoc debemus
accipere quod ex imis visceribus mortis victrix vita
remeavit, atque eam ex imis praecordiis inferni perditio
exulcerata reddidit. Videmus itaque in prophetae
afflictionibus apertissime praefiguratam mortem
 pariter et resurrectionem. Quapropter quod
impletum cernis in servo, credere non cuncteris in
domino. Quae cum ita sint, perspice, o homo, quantum
valeas et perpende quid debeas. Perspice quantum
valeas, ut tandem vilis esse tibi desinas, ut vel
per hoc erubescendis subjacere vitiis dedigneris,
dum generositatem tuam de Creatoris et Reparatoris
nostri dignitate metiris. Habet causas quibus ipse
confundatur cur indignis dominis victo corde subdatur,
cui gloria aeterna promittitur, ac sic gemino
privilegio, qui dudum divinae imaginis participatione
efficeris etiam commercii nobilitate pretiosus. Vide
quam fortis esse possis contra hostem tuum, interroga
statum tuum, quod tibi Dominus ad debellandum
in membris tuis mundi principem ac spirituales
 nequitias superandas liberam contulit facultatem; ac
sic impossibile non putes, ut transferri obtineas in
angelicas beatitudines, cum hoc saeculo angelicas deviceris
potestates. Non ergo te degenerem ac despectum
faciat vita, quem vel factura probatur illustrem
protulisse vel gratia, sed cursum fideles Christi ad
superna fiducialiter extollant. Nam qui se coelesti
pretio vident redemptos ad coelestia non dubitant
praeparatos.