PROLOGUS.  
 Tuis, vir illustris et religiose Castori, suasionibus
acquiescens, sic librum Apocalypsis beati Joannis
multis mysteriis opacatum, in adjutorio Domini
nostri Jesu Christi, licet exiguis susceperim viribus
exponendum, ut non meis solis tantum fuerim
contentus inventis, sed quanquam numero pauca,
si qua tamen a sancto quoque Augustino testimonia
exinde exposita forte reperi, indubitanter adjunxi,
sed etiam a Ticonio Donatista quondam certa, quae
sano congruunt sensui, defloravi, et ex eis quae eligenda
fuerant, exundantia reprimens, importuna
resecans, et impolita componens, catholico moderamine
temperavi. Multa quippe in ipso ejus opere
 reperi et supervacua, et inepta et sanae doctrinae
contraria, ita ut de causa quae inter nos et illos vertitur,
secundum pravitatem cordis sui loca nocentia
captaret, nostraeque Ecclesiae noxia expositione putaret
mordaciter illudendum. Nec mirum quod haereticus
 rem sibi congruam fecerit, sed vel quod invenire
potuit defloranda, quod tamen ille facere injuste
tentavit, nobis curae fuit, locorum opportunitatibus
nactis, veraciter exsequi, eorumque errorem convincendo
cassare. Sicut autem pretiosa in stercore
gemma a prudente debet curari, colligi, et reperta
dignitati ingenuae revocari, ita undecunque veritas
clareat, catholicae defendenda est unitati. Huic enim
soli competit quidquid veritas foris etiam personarit.
Juste namque fides a perfidis collegit, quod sui juris
esse cognoverit; nec prodesse potest alienis usurpatum,
sed filiis, cum verae matri fuerit redditum.
Sic autem Donatistae hinc extolli non debent, sicut
 de sermone Caiphae, quo dixit: Expedit ut unus moriatur
pro populo (Joan. XI), Judaei non debent
gloriari. Sed nec nostris debet esse offensio. Si qua
enim fuerint ecclesiasticis utilitatibus profutura, nostris
sunt instructionibus applicanda, neque attendenda
 persona dicentis, sed qualitas consideranda
est dictionis. Sic Moyses (Exod. XVIII) eruditus omnem
sapientiam Aegyptiorum, post divini sermonis alloquium,
cujus pridem meruit beati  consortio,
Jethron socerum suum, mitissimus rudem, peritus
ignarum, magister copiosae multitudinis singularem,
Israelita gentilem devotus audivit, ejusque consilium
sequens, utilitatem mox praedictam invenit, cum regendi
populi communicata per multos onera portarentur
specialiter levigatus, sic recte ab ethnicis auctoribus
probabiliter dicta et apostolicis praedicationibus
sociata nostro profectui jussu meliore cesserunt,
unde tamen non sinuntur gloriari gentiles.
Extenditur autem hoc opus in libros quinque. Quorum
lectio qualem studiosis sit latura profectum, experto
 melius quam nostra pollicitatione probabitur.
Verum pro diversitatibus opinantium, diversis me
modis arbitror fore culpandum, cum alii de hujus
operis coeperint prolixitate causari, alii autem libri
profunda pensantes, de exiguitate magis cepsuerint
arguendum. Tali primos reor sermone placandos,
quod satius me fatear de paucitate notandum, eo
quod latentem ibi mysteriorum plenitudinem divinorum
 nec penetrare competenter quiverim, nec ea
quidem quae intelligi potuerunt, idoneo valuerim
sermone proferre. Secundis vero hoc alloquio satisfactionis
insinuem, nihil me dominis conservisque
meis malevole subtraxisse, sed ignorantiae confessionem
de exiguitate mallem veniam postulare. Si
enim experto non crederem, sancti tamen Hieronymi
edoctus sententia didicissem, qui de hoc libro
loquens dicit: Apocalypsis Joannis tot habet sacramenta
quot verba, parum dixi, et pro merito voluminis
laus omnis inferior est. In his verbis singulis
multiplices latent intelligentiae. His intercedentibus,
et veniam humilis confessio promeretur, et praecelsi
dignitas libri credentibus saltem, etsi necdum intelligentibus
innotescit. Nam cum alibi raro interponi
 soleat tropica proprietati narratio, hic tamen aut
frequenter intexitur, aut condensior figura sensim
generatur ex altera, aut una eademque res sic variis
profertur adumbrata figuris, ut non eadem credatur
repeti potuisse, sed altera, quod et in principio Ezechielis
et in aliquibus Danielis visionibus invenitur,
sed hic amplius. Pro qua re me infirmum
nostis amplius vestris orationibus adjuvandum.