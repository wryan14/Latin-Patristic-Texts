CAPUT PRIMUM.   
Apocalypsis Jesu Christi, quam
dedit illi Deus palam facere servis suis. Revelatio est
Jesu Christi, quam propterea Deus Pater ei dedisse
dicitur, cum inseparabile Patris et Filii opus omne
 probetur, imo etiam Spiritus sancti, cujus hic nomen
frequenter insinuat, eo quod etiam in forma
servi unus idemque et a Patre accipiat, et cum Patre
concedat, quae oportet fieri in brevi. Omnis res quae
 temporaliter geritur, habet exordium et cursum et
terminum. Post exortum autem Ecclesiae, quae jam
fuerat apostolorum praedicatione fundata, revelari
oportuit, qualiter fuisset latius propaganda, vel quali
etiam fine contenta, ut praedicatores veritatis hujus
cognitionis fiducia freti, indubitanter aggrederentur
pauci multos, inermes armatos, humiles superbos,
infirmi nobiles, vivi tamen spiritaliter mortuos. In
brevi sane apud Deum dicitur, quantiscunque in hac
vita morulis aliquid proteletur, cui propheta (Psal. 
LXXXIX): Quoniam mille anni ante oculos tuos, inquit,
tanquam dies hesternus qui praeteriit, et significavit 
nuntianda per angelum suum servo suo Joanni,
qui praedicavit verbum Dei et testimonium Jesu Christi, 
ea quae vidit. Dicendo, significavit aliquid etiam
 futurorum et mysteriorum ostendit, nec superficie
litterae nos voluit remanere contentos, quos ad mysteria
altius perscrutanda significationis verbo fecit
intentos. Servo autem suo Joanni cum dicit, omni
Ecclesiae in uno revelari voluit, quam in unitate fundavit.
Ideo dicit palam facere servis suis, non solum
uni ex multis, sed per unum potius universis, sicut
regni coelorum solus Petrus claves accepit (Matth. 
XVI), qua tamen potestate omnis Ecclesia uti sublimata
promeruit. Recte sane adjecit, per angelum
suum a Christo fuisse discipulo demonstrata, cum
per assumptam creaturam, non per divinitatis essentiam
Christum semper clareat apparuisse mortalibus
et ante Incarnationem et post Ascensionem, propterea
is qui eum magistrum noverat in homine suscepto
 testimonium perhibuit invisibili verbo, ac ne verbum
tantum sentiendum quisque putaret, nomen rursus
Jesu Christi subjunxit, quod ad suscepti hominis formam
pertinere non nescit, Felix qui legit et qui
audiunt verba prophetiae hujus, et custodiunt ea quae
in ea scripta sunt. Dicendo, qui legit et qui audiunt,
personam doctorum et discentium demonstravit, ut
et studio legendi desidiam removeret, et servantibus
beatitudinem desponderet, quibus etiam congruunt
quae sequuntur, et servant ea quae in ea
scripta sunt: quia utrisque servare competit, utrisque
convenit. Non enim auditores legis justi sunt
apud Deum, sed factores legis justificabuntur (Rom. 
II). Quia tempus jam in proximo est, scilicet ut singula
quae dicenda sunt impleantur, cum et plantatae
 jam Ecclesiae propagationis incrementa succedant de
qua locuturus, ita praemittit: Joannes septem Ecclesiis
quae sunt in Asia. Id est uni, Ecclesiae septiformi.
Septenario numero saepe universitas figuratur, eo
quod ex primo impari et pari, id est, ternario et
quaternario tanquam ex diverso universitas tota
conficitur, nam et animae corporisque diversitas
ipsam unitatem numeri hujus complectitur. Ad animam
enim tria pertinent, ad corpus quatuor. Dicitur
namque (Deut. VI) diligendus est Deus ex toto corde,
ex tota anima, ex tota mente; corporis autem notas
habemus quatuor qualitates, calidam et frigidam,
siccam et humidam. Propterea etiam canitur (Ps. 
CXVIII): Septies in die laudem dixi tibi. Quod alibi
 dicit (Psal. XXXIII), Benedicam Dominum in omni
tempore, semper laus ejus in ore meo, et Sapientia
aedificavit sibi domum, excidit columnas septem
(Prov. IX), et caetera quibus Ecclesia praedicitur orbem
possessura terrarum, quam sicut unam possessionem
in haereditatem idem Christus accepit. Dabo,
inquit, tibi gentes haereditatem tuam, et possessionem
tuam terminos terrae (Psal. II). Hinc catholicum
singulariter obtinet nomen, eo quod saeculum
totum sola haereditaria possideat dignitate. Haec nunc
Joannem audit, salutationeque perpetuam sperat
redempta salutem. Gratia vobis et pax a Deo, qui est,
et qui erat, et qui venturus est omnipotens. Licet juxta
Apostolum (II Cor. V) Deus erat in Christo, mundum
reconcilians sibi, vel sicut ipse testatur (Joan. VIII),
 Qui me misit, mecum est, propter unitatem unius
ejusdemque naturae: ad personam tamen Filii hic
proprie redigendus est locus. Est enim, quia idem
permanet; erat, quia cum Patre omnia condidit, non
ex virgine initium sumpsit: venturus est ad judicandum,
et a septem spiritibus qui in conspectu throni
Dei sunt. Propter septenariam operationem Spiritus
S. septiformis spiritale dicitur (Isa. II), id est, sapientiae
et intellectus, consilii et fortitudinis, scientiae
et pietatis, et timoris Domini. Unius enim spiritus
dona legaliter commendantur, quando a septem
spiritibus pax et gratia devotis optatur, et ab Jesu
Christo, qui est testis fidelis, primogenitus mortuorum. 
In homine suscepto testimonium perhibuit Patri,
cum praedicans dicit (Joan. XVII): Et notum feci eis
 nomen tuum, et notum faciam: quod Judaeis dudum
negatum ostendens, dicit (Exod. VI): Et nomen
meum Adonai non indicavi eis. Credito enim Filio,
Patris quoque notitia nihilominus revelatur: nam
filius non diceretur, nisi patrem haberet; neque pater,
nisi filium habuisset. Alter itaque alterius praedicatione
cognoscitur, quia pater in filio, et filius in patre veraciter
approbatur. Qui enim non honorificat Filium, non
honorificat Patrem qui misit illum (Joan. V). Hinc etiam
idem Joannes in sua Epistola dicit: Qui credit in Filium
Dei habet testimonium Dei in se; qui non credit Filio,
mendacem facit eum, quoniam non credit in
testimonio quod testificatus est Deus de Filio (I Joan. 
V). Et ab Jesu Christo, qui est testis fidelis, passus
etiam suo nos sanguine solvit a peccato, qui resurgens
 jure primogenitus a mortuis praedicatur (Colos. 
I), et fecit nos in regnum et sacerdotes Deo et
Patri suo, sicut et Petrus apostolus dicit Gens
sancta, regale sacerdotium, genus electum (I Petr. II),
etc. Ecce venit cum nubibus, et videbit eum omnis oculus. 
Qui enim judicandus primo venit occultus, judicaturus
veniet manifestus, videbitur ab incredulis
carne in qua pati voluit, non divinitate, quae impassibilis
invisibilisque permansit. Idcirco adjecit, et
qui eum confixerunt. Et videbit illum omnis terra.
Omnes etiam terreni vel omnes generaliter mali,
maxime Judaei, qui eum ut minimum putavere necandum,
cum talem viderint, qualem non credebant,
sera semetipsos poenitentia lamentabuntur, et plangent
 se adveniente eo. Ita, Amen, quod certissime
novit Deo revelante futurum, interponens Amen,
firmat sine dubitatione venturum. Ego sum Α et Ω, 
dicit Dominus Deus, qui est, et qui erat, et qui venturus
omnipotens, per quem facta sunt tempora, nullo
defuisse tempore praedicatur. Hinc etiam docetur
Omnipotens. Ego Joannes frater vester et particeps in
tribulatione, et regno et patientia in Christo Jesu, fui
in insula quae appellatur Pathmos, propter verbum Dei
et testimonium Jesu Christi. Fui in spiritu die dominico. 
Ut quae promisimus approbentur, locum, tempus
hic insinuavit et causam. Haec, ne carnali phantasmate
putaretur illusus, in spiritu se fuisse et vidisse
testatur. Quorum autem conversatio in coelis
est (Philip. III) et qui non sibi vivunt, sed ei qui
 pro omnibus mortuus est et resurrexit (II Cor. V),
diem semper dominicum credendi sunt gerere. Et
audivi post me vocem magnam sicut tubam dicentem
mihi: Quae vides scribe in libro, et mitte septem Ecclesiis,
Epheso, Smyrnae, Pergamo et Thyatyrae, Sardis,
Philadelphiae et Laodiceae. Suscepto operi puto
congruere, si omnia non valemus, certa saltem ex
septem Ecclesiis nomina perscrutari, quid interpretata
in nostra resonent lingua, ut cum eorum titulo
indicia nobis certa patuerint, subsequentia quoque
divini considerata sermonis, conveniens sensus suis
quibusque personis vel memoratis coaptetur Ecclesiis.
Ac primum de Asia faciendum, in qua tanquam
in saeculo istae septem enumerantur Ecclesiae. Asia
enim interpretatur elatio. Universa itaque tanquam
 in hujus mundi provincia in elatione posita commonetur
Ecclesia, ut eadem elatione rejecta, leni jugo
Christi subdenda mitis accedat; aut quae jam coepit
ampliore pietatis cultu proficiat. Sic Saulus superbus
arguitur, ut humilis acquiratur quando Saulus Dominus
increpavit, et usque adeo Paulum tanquam
paululum reddidit, ut qui nuper lupus rapax praedas
in Christi discipulos anhelabat, Ananiae quoque (quod
interpretatur ovis) devotus colla submitteret, et futurus
magister, humilis discipulatum fidei praedicandae
subiret. Ephesus proinde interpretatum dicitur
voluntas sive consilium meum. Voluntatem vero pro
charitate poni, consilium pro correctione negligentiae,
frequenter novimus adhiberi. Hoc denique ibidem
claret, cum et placita voluntati quae ex charitate
 mulceant, enarrantur, et emendanda meliori consilio
minaciter alligantur. Pergamus, interpretatum,
dicitur dividendi cornua eorum, vel descindendi
valles in sermone. Porro quia de ejus Angelo duas
hominum species demonstravit in ipso tenentes
fidem, in aliis autem tenentium doctrinam Nicolaitarum,
nec immerito, inter justorum et peccatorum
cornua (quod idem nomen resonat) dividit, nisi ut
sicut legimus (Psal. LXXIV), Cornua peccatorum
confringantur, et exaltentur cornua justi. Et descindendi
vallem. Discernenda utique fuerat humilitas
confessionis vallis nomine, designata ab illorum ruina,
qui Satanae dicuntur doctrinis innexi. Illum enim
de solo neglectu decuit poenitere, illos de gravi lapsu
 exprobrari atque compungi. Sardis interpretatur
princeps pulchritudinis. In ea quippe Ecclesia electorum
memorat dignitatem dicens: Qui non inquinaverunt
vestem suam, mecum ambulabunt in albis.
Philadelphia interpretatur salvans haerentem Domino,
propterea ad ejus angelum talis sermo dirigitur,
quo et se diligi noverit, et a tentationis hora tuendum.
Laodicea interpretatum, dicitur tribus amabilis
Domino, sive fuerunt in vomitu. Ubi ostendit quid
divinae charitatis munere ibidem impendatur: quid
vitio humanae elationis qui se divites esse jactabant,
justius imputetur. Denique amabilis Dominus dicit
(Apoc. III): Ego quos amo, arguo et castigo, sed
rursus tepiditatis arguitur, ut transgressionis foeditate
repulsa, amabilis perseveret, cui et aurum
 ignitum et albam vestem converso promittit (Ibid.).
Gerentibus autem ibi cor impoenitens, ipsi fuerunt
in vomitu, quibus et dicit: Incipiam te ex ore meo
vomere, ut nomini sermo actusque concordet. Et
conversus respexi ut viderem vocem quae mecum loquelatur.
Et vidi septem candelabra aurea, et in medio
candelabrorum similem Filio hominis. Id est,
Christum, qui se hoc saepius nomine voluit nuncupari.
Qui Christus indutus est ipsa septem candelabra.
Sive autem septem candelabra, sive septem
stellae, Ecclesia est. Bene autem in medio. Omnes
enim (dicit Psalmus LXXV) qui in circuitu ejus sunt,
offerent munera. Vel sicut Ezechiel ait, Ut sciant
gentes quia in medio Israelis ego sum. Sed propter
figuratas locutiones tropice causas dividit genus in
 species, ita ut etiam in aliquibus speciebus genus
tantum invenitur expressum. Certis namque locis
propter subtiles minutias et eloquii divini altitudinem
liquido genus non potest demonstrari, quod
facilius videri quam exprimi potest. Dividit autem
genus in partes hoc modo, ut arca Noe Ecclesia, et
octo animae quae intra aream sunt, Ecclesia, cum
unum sit et homo Juda, et quae habitat Jerusalem,
et judices inter domum et inter vineam ejus, cum
Jerusalem et habitantes in ea, et vinea Domini, Ecclesia
sit. Sic enim conclusit, dicens: Vinea enim
Domini Sabaoth, domus Israel est (Isa. V). Et in
domo magna quod est Ecclesia, vasa aurea et argentea
(II Tim. II), cum eadem vasa sunt domus Dei.
Et iterum, Exite de medio ejus qui fertis vasa Domini,
 cum qui fuerint, ipsi sunt vasa; et, Quis habitabit
in tabernaculo Dei? innocens manibus et
mundo corde (Psal. XIV), cum aliud tabernaculum
Dei non sit in terris, quam innocentes et mundi
corde. Ita et nunc inter septem candelabra discrevit
Ecclesiam in Filio hominis. Erunt enim duo, inquit
Apostolus (Ephes. V), in carne una: ego autem dico
in Christo et in Ecclesia. Et ut supradictum est, in
aliquibus speciebus genus a parte est. Aliter similem
Filio hominis dicit, cum morte devicta ascendisset
in coelum, adunato corpore Ecclesiae, quam amplius
merito in coelestibus sedere dicit, non jam re, sed
adhuc spe quasi Filium hominis ambulantem inter
medium candelabrorum aureorum. Inter medium
 dicit Ecclesiarum, sicut et in Salomone dicit: Inter
semitam justorum ambulabo. Cujus antiquitas et immortalitas
majestatis origo in capite candor ostenditur
vestitum, inquit, podere sacerdotium ostendit.
Juxta Zachariam enim poderis sacerdotalis est
vestis. Singulari quippe suae carnis hostia Christus
sacerdotium gessit quando se crucis patibulo pro nobis
offerens Patri, seipsum crucifigi permisit. Et erat
praecinctus supra mamillas zona aurea. Mamillas
duo testamenta dicit, sicut in Cantico canticorum
legimus: Duo ubera tua sicut duo hinnuli gemelli
qui pascuntur inter lilia, et ubera tua similia botris.
Potest autem in hac specie genus videri et in testamentis
Ecclesiarum intelligi, ut tanquam testamenta
ex eo quod efficiunt, comparationem accipiant. Non
 enim testamenta pascuntur, sed Ecclesia per testamenta
nutritur. Hujus autem tropi species in Scripturis
inveniuntur, ut factor ex eo quod facit, nomen
accipiat. Mamillae ergo testamenta, zona vero
aurea chorus sanctorum, qui adhaeret et amplectitur
testamenta: vel Christum quem concinunt, significant,
sed etiam charitatem, qua sibi nectuntur, servantes,
ut Apostolus, unitatem spiritus in vinculo
pacis. Caput autem et capilli ejus erant albi velut lana 
aut nix. Capillos albos, praecelsos quoque justitiae
virtutibus enitentes, multitudinem candidatorum
dicit, quos super nivem gratia dealbavit, quos per
lanam propter oves quae sunt ad dexteram, significavit,
et per nivem, propter dealbatorum innumerabilem
turbam et coelo datorum: ipsi enim sunt
 Jerusalem, quae quotidie de coelo descendit, ut adhuc
peregrinantes ad eam tendendo suspirent. Aliter per
lanam, propter stolam sanctam quae de ea conficitur,
sine macula et ruga recte sentitur, oculi ejus ut flamma
ignis. Oculos Ecclesiae aliquando praecepta Dei
dicit, aliquando spiritales, sicut Salomon dicit
(Prov. I), Mandatum lucerna est, et lex lux; et de
spiritalibus Dominus dicit, Vos estis lux mundi
(Matth. V). Quod autem ipsa praecepta sint ignis,
sic dicit: Ignitum eloquium tuum valde (Psal. CXVIII);
et de Joseph, Praeceptum Domini ignivit eum.
Ignis autem hic praeceptorum, et fidelibus lumen, et
incredulis praebet incendium. Ignis enim ante eum
praeibit, et inflammabit in circuitu inimicos ejus.
Pedes ejus similes aurichalco Libani, sicut de fornace
 ignea. Pedes ignitos novissimi temporis Ecclesiam
dicit. Pede enim novissima pars corporis ponitur.
Tunc enim Ecclesia vehementia pressurarum probanda
praedicitur (Dan. II); sicut lapis de monte praecisus
statuam illam in pedibus percussit, id est,
regnorum mundi corpus omne suo ictu contrivit.
Sed ideo in pedibus, quia novissimo tempore. Aurichalco
autem illa ratione comparavit, quod ex aere
fiat, cum igne multo et medicamine adhibito producitur
ad aureum colorem. Ideo autem Libani, quia
electi: interpretatur enim candidatio. Et quod in
Judaea Libanus mons sit, ubi circa finem mundi corpus
Christi persecutionibus examinari significat, ubi
et Dominus creditur passus. Et nox ejus sicut nox
 aquarum multarum. In voce Ecclesiam ostendit praedicantem,
cui dicitur: Clama, ne cesses (Isa. LVIII).
Aqua autem multi populi sunt. Sed et donum baptismi
quod emisit praecepto per apostolos ad salutem recte
intelligitur. Hic psalmus: Dominus diluvium inhabitat
(Psal. XXVIII); et, Vox, inquit, Domini super
aquas, Deus majestatis innotuit (Ibid.); et caetera
quae huic sensui suffragantur. Et habebat in dextera
sua septem stellas. In dextera Christi est spiritalis
Ecclesia; propterea astitit regina a dextris tuis in vestitu
deaurato circumamicta varietate (Psal. XLIV), cui
astanti dicit: Venite, benedicti Patris mei, percipite
regnum (Matth. XXV). Istae septem Ecclesiae, septem
stellae sunt, quas nominatim vocat, non quia illae
solae sunt Ecclesiae aut principes, sed quod uni dicit
 omnibus dicit in unitate positis, secundum praedictam
intelligentiae formam, qua septenario numero
universitatem diximus figurari. Et ex ore ejus gladius 
utrinque acutus exierat. Ideo bis acutus, quia gladius
militem armat, hostem necat, desertorem punit.
Hinc Apostolus dicit (Ephes. VI): Et gladium spiritus,
quod est verbum Dei. Omnis namque scriba
eruditus, dicit Dominus (Matth. XIII), similis est patrifamilias,
qui profert de thesauro suo nova et vetera,
novum videlicet testamentum et vetus. Ex hoc
autem gemino testamento tanquam gladio bis acuto,
nunc eruditur Ecclesia, ut quae aeternis deputetur
bonis, bene uti praesentibus noverit. Hoc praecinctus
Apostolus gladio, dicit (I Cor. VI): Per arma justitiae
a dextris et a sinistris. Et facies ejus splendebat
 ut sol in virtute sua. Splendorem ejus mani estam
dicit in carne praesentiam, qua loquebatur hominibus
facie ad faciem (Exod. XXXIII). Solis autem comparatio
propter significationem congruam adhibetur:
propter ortum et occasum et rursus ortum, quod natus
sit et passus et resurrexit. Sed et similitudinem
gloriae solis, futuram suae Ecclesiae Dominus repromittit
dicens: Tunc justi fulgebunt sicut sol in
regno Patris mei (Matth. XIII). Cujus comparatione
capitis Christi claritas magis est intelligenda sublimior,
quippe cum justorum ipse sit claritudo, quam
ideo post resurrectionem suis discipulis abscondit, ne
eum nec agnoscere nec sufferre quivissent. Haec autem
non caecitas debet vel agnosci vel dici, sed quaedam
invisibilitas, quae in Graeco ἀορασία aptius vocitatur.
 Per hanc neque Eliseum exercitus (IV Reg. 
VI) neque ostium populus saeviens agnoscebat, cum
caetera praeter ipsa viderent. Hujus denique clarificationis
speciem in monte sufferre non valuerunt. Et
cum vidissem eum, cecidi ad pedes ejus tanquam mortuus. 
Joannes, qui ista vidit, totius Ecclesiae figuram
portat. Sed et singuli quoque apostoli vel
prophetae, qui dicunt: Mortui enim estis, et vita
vestra abscondita est cum Christo in Deo. Ecclesia
ergo tanquam mortua mundo ante Dominum Christum.
Et posuit super me dexteram suam. Utique
propter sacerdotium, quo Ecclesiae propositos novimus
ordinari, sive quia omnis unius corpus est sacerdotis,
dicens: Noli timere, Joannes Ego sum primus
 et novissimus. Primus, quia omnia per ipsum
facta sunt (Joan. I); novissimus, quia in ipso instaurantur
omnia, et vivus quia fui mortuus, et ecce sum
vivens in saecula saeculorum. Omnis summa et spes
consolationis ostenditur, cum dicitur ei qui mortuus
jacet, Noli timere, sicut in Evangelio, Gaudete, inquit
(Joan. XVI), quia vici saeculum. Ego sum vivus
qui fui mortuus. Caput enim corporis similem spem
resurrectionis veraciter pollicetur, cujus praecessio
spes est certamen bonorum. Et habeo claves mortis et 
inferorum, id est diaboli et totius corporis ejus,
ipsum mortis nomine signans. Inferorum autem, in
quibus regnat. Qui omnes divini judicii non effugiunt
potestatem tanquam clavem. Et ad Ecclesiam:
In me habes, inquit, quas a me acceptas jure possides
 claves mortis. Tu qui es velut mortuus, quia
licet adhuc peregrinetur Ecclesia, corpus quidem
mortuum est propter peccatum, spiritus vero vivit
propter justificationem (Rom. VIII). Accepit tamen
ut in Deo suo solvendi et ligandi habeat facultatem;
sive cum probabili dispensat cuncta judicio, sive cum
in accipientibus nullo fides incredulitatis impeditur
obstaculo. Cui, inquit (Joan. XX), dimiseritis peccata,
dimittentur ei; quibus retinueritis, retenta erunt.
Scribe ergo quae vidisti, et quae sunt, et quae oportet
fieri post haec: sacramentum septem stellarum quas
vidisti in dextra mea, et septem candelabrorum aureorum.
Septem stellae angeli sunt septem Ecclesiarum. 
Sed et candelabra septem Ecclesia sunt. Stellas
dixit angelos esse Ecclesiarum et candelabra Ecclesias:
 quae diligenter consideranda sunt. Si enim una
est Ecclesia septiformis, sicut describitur (Cant. VI),
Una est columba mea, una est perfecta mea, Angeli
quoque non erunt septem. Nam si septem sunt, istae
solae quas specialiter nominavit, angelos habent,
caeterae vero non habent. Nec putandum est quod
hoc loco angeli singulis deputentur hominibus, quod
incongrue ab aliquibus aestimatur: sed potius angeli
Ecclesiarum hic intelligendi sunt rectores populi,
qui singulis Ecclesiis praesidentes, verbum vitae cunctis
annuntiant. Nam et angeli nomen nuntius interpretatum
dicitur.