CAP. XV.  
Et vidi aliud signum in coelo magnum et
mirabile, angelos septem habentes plagas septem novissimas. 
Instaurato rursus ordine, easdem plagas
persecutionis novissimae narraturus, attentum fieri
voluit auditorem, dicendo: Signum magnum et admirabile.
In septem plane angelis Ecclesiam figurari
intelligimus, quoniam in illis indignatio Dei consummata
est. Et vidi, inquit, velut mare vitreum igni
permixtum. Aquam videlicet baptismi, igne sancti
Spiritus consecratam, vel etiam quod ad ignis pertinet
qualitatem, martyrio rubricatam. Hinc legimus:
Vasa figuli probat fornax, et homines justos
 tentatio tribulationis. Et super instantes vidi eos qui 
de bestia et imagine ejus victoriam ferrent. Super
stantes, stabiles demonstrat in fide. Hos psalmus
simili pene sermone describit, qui posteaquam dixit:
Qui fecit coelos in intellectu, spirituales scilicet designans,
supernae veritatis serena intelligentia perfruentes,
subjecit: Qui fundavit terram super aquas,
super baptismum utique immobiles. Licet enim videantur
lacte nutriti, non tamen circumferuntur omni
vento doctrinae (Ephes. IV). Ideo et hic dicuntur de
bestia ejusque imagine triumphare. Habentes citharas
Dei. Laudibus corda dicata, et utriusque Testamenti
consona veritate canora, vel carnem ligno passionis
extentam, ubi non tantum vocis sonus, sed
 etiam boni operis signatur effectus. Propterea et
tanti viri Moysi interposuit mentionem, sicut Deus
testimonium perhibens dixit (Num. XII): Servus
meus Moyses, qui fidelis est in omni domo mea. Et
cantantes canticum Moysi servi Dei, et canticum agni. 
Plenius hic electorum intentionem expressit, qui dicunt
ex corde: Viam iniquitatis amove a me, Domine,
et de lege tua miserere mei (Psal. CXVIII); vel, Propter
legem tuam sustinui te, Domine (Psal. CXXIX), hisque
similia, ut istos quoque de fidelium numero intelligi
voluerit, ut pote victoriae memoratae participes.
In Moyse autem vetus, in Agni vero cantico novum
significatum est Testamentum, ut plenitudinem electorum
ex utroque armatam, in utroque doceat exstitisse
perfectam, dicentes: Magna et mirabilia sunt
 opera tua, Domine Deus omnipotens, justae et verae viae
tuae sunt, rex omnium gentium. Utriusque paginae
Testamenti hoc nobis consona veritate testantur, quia
universae viae Domini misericordia et veritas (Psal. 
XXIV). Omnium autem gentium rex hic aptius dicitur,
quia non jam apud Judaeam tantum Deus notus, neque
in solo adhuc vellere ros coelitus videtur influere
(Judic. VI), sed sicut Malachias dicit (Cap. I): A solis
ortu usque ad occasum magnum est nomen meum in
gentibus, et in omni loco sacrificatur et offertur nomini
meo oblatio munda. Quod hic etiam sequitur:
Quis non timebit et dabit claritatem nomini tuo? quoniam
tu solus pius es, quoniam omnes gentes venient,
et adorabunt coram te, quoniam justa judicia tua manifesta
sunt. Haec ex abundanti exponuntur, quippe
 jam opere impleri cernuntur. Post haec vidi, et ecce
apertum est templum tabernaculi martyrii in coelo. Hic
jam reserari dicit abdita testimoniorum arcana de
Christo Ecclesiaque promissa. Et processerunt septem
angeli cum septem plagis de templo. De Ecclesia,
contra quam pars adversa indesinentibus rebellavit
insidiis, ideo dicit plagas procedere, sive pro defensione
sanctorum, in quibus antea Dominus Christus
contumelias sustinuit, sicut Paulo dicitur (Act. IX):
Saule, Saule, quid me persequeris? sive quia sicut
Petrus memorat (I Petr. IV), tempus inchoationis
judicii de domo Dei. Gemino siquidem modo homines
certum est flagellari, ut aut peccata, sicut in
Pharaone (Exod. XIV) Divinitas justa castiget; aut sicut
in Job exercitio ampliore virtutis examinet (Job I).
 Nec immerito ab eo dictum legimus (Psal. CXVIII):
Probavit me Dominus sicut aurum quod transit per
ignem; vias ejus custodivi, et a mandatis labiorum
ejus non recessi. Angelorum autem numero vel plagarum,
universitatem consummationis arbitror praesignari,
sicut in Levitico frequenter dicit: Et percutiam
vos septem plagis. Vestiti lintea munda et
candida. Mortificatio assolet in linteo figurari. Unde
si etiam in candore irreprehensibilia Dei judicia cognoscantur,
congrue in mundis linteis sensus putatur,
ut mortificati hoc candore utantur, cum revelata
facie judiciorum Dei gloriam speculantur (II Cor. III).
Et cincti circa pectora zonas aureas. In auro sapientiam
poni, Scriptura teste, docemur, quae dicit
 (Prov. XVI, juxta LXX): Accipite sapientiam sicut
aurum. Et bene circa pectora, ubi etiam sacerdotale
pectus legaliter saepe jubetur gestare logium, id est
rationale, ut sibi mens bene conscia divina non
audeat reprehendere, sed laudare judicia et illius
auri fulgore alios quoque ad laudandum indubitanter
hortetur. Et unum ex quatuor animalibus, dedit septem
angelis septem phialas, plenas irae Dei viventis in saecula
saeculorum. Superius septem angelos cum totidem
phialis memorat, habentes orationes sanctorum;
nunc autem plenas irae Dei dicit. Eaedem quippe
phialae et suavitates supplicationum, et iram suppliciorum
continere dicuntur, cum a sanctis pro regni
Dei adventu funduntur, quando judicia Dei non jam
occulta sicut abyssus, sed aperta ut phialae, justis
 latura salutem, impiis vero praedicuntur (Psal. XXXV) 
inferre perniciem, sicut Apostolus dicit (II Cor. II):
Quia Christi bonus odor sumus in his qui salvi fiunt
et in his qui pereunt: aliis quidem odor mortis in
mortem, aliis odor vitae in vitam. Si enim de Domino
nostro dictum est (Luc. II): Ecce positus est hic
in ruinam et resurrectionem multorum, quid mirum
si phialae justis suavitatem praebeant, impiis autem
plagarum irrogent ultionem, si tamen ipsas, et non
alias hic debemus accipere? Et repletum est templum
fumo de claritate et virtute Dei. Illud in fumo significari
puto, quod non ab omnibus judiciorum Dei arcana
penetrari queant, mentesque mortalium inflictarum
consideratione plagarum caligent palpitantes: quas
nunc statuit enarrare, et usque ad earum phialarum
 exitum, fumum in templo asserit perdurare. Merito
sequitur, Nec quisquam poterat intrare in templum, 
id est illud penetrale secretum, donec finirentur
septem plagae septem angelorum. Unde et psalmus
(LXXII): Hoc laborem, inquit, ante me, donec introeam
in sanctuarium Dei, et intelligam in novissima. Aliter
in fumo assolet significari confessio. Sicut enim fumus
praecedit incendium, sic flammam fidei et charitatis
praecedit confessio peccatorum. Propterea
psalmus tales designans, dicit (Psal. CIII): Qui respicit
terram et facit eam tremere, qui tangit montes, et
fumigant. Respexit denique Dominus Petrum (Matt. 
XXVI), et confessionum lacrymis diluit, quod negans
pavore contraxit, ut iste sit sensus: Ne quisquam poterat
intrare in templum, donec finirentur septem
 plagae, id est, nullus adhuc poterat dicere: Deambulabam
in innocentia cordis mei in medio domus tuae
(Psal. C), et, Introduxit me rex in cubiculum suum
(Cant. I), nisi qui omnia praeterita reproborum actuum
confessione curaverit delere commissa. Quoniam
cogitatio, inquit (Psal. LXXV), hominis confitebitur
tibi. Ecce fumus et reliquiae cogitationis solemnia
celebrabunt tibi tanquam impetratae justificationis
secura laudatio. Itaque donec omnes plagae finiantur,
in lamentabili confessione Ecclesia demonstratur, et
in illis quos diximus offensae prioris poenas luere
fructuosas, et in illis quos meliore constituit cultu
probari.