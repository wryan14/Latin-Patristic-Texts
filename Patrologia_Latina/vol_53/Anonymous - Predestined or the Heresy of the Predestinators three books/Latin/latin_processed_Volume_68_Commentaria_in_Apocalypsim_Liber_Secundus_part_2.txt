CAPITULA LIBRI SECUNDI.   
I. Libri signati signis septem dignitas, acceptio patefacti
memoratur et visio. 
II. Primo signo, equi albi narratur inspectio. 
III. Secundo equus rufus, et niger tertio memoratur. 
IV. Equum quarto signo pallentem. 
V. Quinto signo sub altare Dei animas occisorum. 
VI. Terraemotus, solis obscuritas in sanguine lumine
 converso , stellasque casuras. 
VII. Quatuor angeli tenere quatuor terrae angulos perhibentur. 
VIII. Numerus signatorum de singulis tribubus memorantur. 
IX. Ventura ex gentibus praedicatur innumerabilis
multitudo. 
X. Agnus qui in medio throni est, reget eos. Legem Dei posse tribus modis intelligi etiam multipliciter,
recta duntaxat expositione cognosci, ejusdem
testimoniis perdocetur; sicut enim in Salomone
legimus (Prov. VII): Scribe ea tibi tripliciter; ita in
libro Job (Cap. XI) scriptum meminimus: Atque utinam
Deus loqueretur tecum, et ostenderet tibi secreta
sapientiae, et quod multiplex esset lex ejus!
Verum quia uno spiritu probata sibi adversari nullatenus
possunt, probabili ratione utrumque constare
facile demonstratur. Hoc tantum est principali
sollicitudine conservandum, ut sacris voluminibus
exponendis illos sensus adhibere curemus, qui nec
ab ipsorum locorum veritate resiliant: quin potius
auctoris animum intentione sobria penetrantes, salubriter
proferant, et qui fidei regulis coaptati, consona
 semper veritati respondeant. Neque enim et
illud sibi contrarium videri putandum est, quod cum
Spiritus Dei legaliter insinuetur (Sap. VII) unicus
vel simplex, mox perhibetur etiam multimodus vel
multiplex, sicut se translationum diversitas habet.
Simplex utique singulari proprietate naturae, multiplex
distributionibus gratiae; vel tum tribus modis
legatur peccatorum remissio celebrari, baptismate,
poenitudine atque martyrio, juxta psalmum, quod
 canimus (Psal. XXXI): Beati quorum remissae sunt
iniquitates, et quorum tecta sunt peccata; beatus vir
cui non imputavit Dominus peccatum, ut baptismo
remitti, poenitentia tegi, martyrio non imputari
credantur. Alii tamen Patres septem modis dixerunt
relaxari, addentes eleemosynas debitae remissionis
acquisitioni, proximi ab errore cohibiti, et
abundantiam charitatis, per quam cooperiri abundantiam
legimus peccatorum (Prov. X). Possunt autem
intra illos tres modos isti quoque comprehensi
manere, qui latius clareant expediti. Quorsum ista
praemiserim, sequentis mox lectionis docebit excursus;
exponendis namque locis arduis properantes
nolumus aut temeritatis progressu notari, aut paternae
traditionis obliviosi ab aliquo judicari.