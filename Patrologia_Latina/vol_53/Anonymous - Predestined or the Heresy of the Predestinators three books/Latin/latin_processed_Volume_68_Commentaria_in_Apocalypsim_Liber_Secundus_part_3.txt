CAP. V.   
Et vidi librum in dextera Dei sedentis super
thronum, scriptum intus et foris, signatum signis septem. 
In dextra, in Christo dicit, ipse est enim brachium
Dei, ipse dextera Patris; sive in summa beatitudine.
Librum scriptum intus et foris, utrumque
Testamentum. A foris, Vetus quod videbatur; ab intus,
Novum quod intra Vetus latebat. Hinc Apostolus
Hebraeos alloquitur, dicens (Heb. XII): Non enim
accessistis ad tractabilem ignem et turbinem et caliginem,
 et procellam, et tubae sonum, et vocem verborum:
quam qui audierunt, excusaverunt se, ne
eis fieret verbum; non enim portabant quod dicebatur,
etc. Nunc autem spiritalibus spiritalia comparantes,
non contemplamur quae videntur, sed quae
non videntur: quae enim videntur, temporalia sunt;
quae autem non videntur, aeterna. Propterea autem
unus liber dicitur, quia nec Novum sine Vetere, nec
Vetus sine Novo. Nam Vetus nuntius est et velamen
Novi, et Novum adimpletio et revelatio Veteris; quia
et Vetus quamvis a foris esset, non totum apparebat,
non totum latebat. Vel, ut clarius exprimatur, omnis
dispensatio Salvatoris, libri hic nomine frequentatur,
quae in utroque Testamento vel promissa legitur,
vel peracta. Signatum signis septem, multifaria
 mysteriorum latitantium plenitudine tectum, inde et
a monte umbroso et condenso. Et licet septenarius
numerus universitatem sollicite complectatur, arbitror
tamen septem modos tanquam septem signa in
Scripturis divinis exercitiis palam debere quaeri, et
pro se necessario reperiri non tantum proloquiorum,
quos etiam mundani auctores in suis dictionibus
regulariter Deo revelante animadvertere potuerunt,
sed etiam intelligentiae salutaris, qui soli specialiter
Christo reserandae dicuntur mansisse repositi.
Quandiu enim aquam in illis sex hydriis tanquam
sex aetatibus idem Dominus convertisset in
vinum, id est, Vetus Testamentum intelligendum
spiritaliter perdoceret, nec ebriare fervore spiritus
lex quemquam poterat. Et illa signa clausa hactenus
 permanebant: quocirca sacris diligenter paginis
perscrutatis, septem primum modis locutionis videmus
facile comprehendi, id est indicativum, pronuntiativum,
imperativum, optativum, conjunctivum,
infinitivum et impersonalem, ut, verbi gratia,
indicativum sit in eo quod legimus (Mich. VI): Indicabo
tibi, homo, quid sit bonum, et quid Dominus
quaerat a te, utique diligere judicium et facere misericordiam,
et sollicitum ambulare cum Deo tuo. Et,
Ego Dominus Deus tuus docens te utilia, gubernans
te in via qua ambulas (Isa. XLVIII). Itemque cum
quaeritur: Quis est iste venit de Edon, tinctis vestibus
de Bosra (Isa. LXIII)? indicando respondetur:
Ego qui loquor justitiam, et propugnator sum ad
salvandum (Ibidem). Pronuntiativus, Audi me, Jacob,
 et Israel, quem ego voco, ego primus et ego novissimus,
et absque me non est Deus (Isa. XLVIII). Itemque:
Quare dicis, Jacob, et loqueris, Israel: Abscondita
via mea a Domino, et a Deo meo judicium
meum transiit? Nunquid nescis aut non audisti:
Deus sempiternus Dominus, qui creavit terminos
terrae, non deficiet neque laborabit, nec est investigatio
sapientiae ejus, qui dat lasso virtutem (Isa. XL).
Vel, Ecce dies venient, dicit Dominus, et consummabo
super domum Israel et super domum Juda Testamentum
Novum (Jerem. XXI). Imperativus, Non
accipies nomen Domini Dei tui in vanum; et, Non habebis
deos alienos praeter me (Exod. XX), vel his similia.
Et, Clama, ne cesses, quasi tuba exalta vocem
 (Isa. LVIII). Optativus, Utinam attendisses mandata
mea, et facta fuisset sicut lumen pax tua, et
justitia tua sicut gurgites maris (Isa. XLVIII); et, Utinam
dirigantur viae meae ad custodiendas justificationes
tuas (Psal. CXVIII); et: Quis dabit mihi pennas
sicut columbae, et volabo et requiescam (Psal. 
LVIII)? Conjunctivus, Si audieritis vocem meam, et
custodieritis pactum meum, eritis mihi in peculium
de cunctis populis; mea est enim omnis terra, et vos
eritis mihi regnum sacerdotale et gens sancta (Exod. 
XIX). Alibi quoque: Habitabo in illis et inambulabo,
et ero illorum Deus, et ipsi erunt mihi populus (Lev. 
XXVI). Vel, Si stetissent in substantia mea, utique
avertissem eos a pessimis cogitationibus suis (Jerem. 
XXIII). Infinitivus porro modus, qui et in ordine sextus
 est: Scire et intelligere Dominum, et facere judicium
et justitiam in medio terrae (Jerem. IX). Itemque,
Continere a malo, intelligentia (Mich. VI). Impersonalis,
Quis adjuvit spiritum Domini? cum quo
iniit consilium, et instruxit eum, et docuit eum
semitam justitiae, et viam prudentiae ostendit illi
(Job XXVIII)? Vel in hoc quod est scriptum: Quis est
in vobis qui audiat hoc, attendat et auscultet futura
(Isa. XL)? Et, Quis est homo qui timet Dominum,
legem statuit ei in via quam elegit (Psal. XXIV)? Vel,
Intelligere legem, sensus est optimi; et, Quis loquitur
potentias Domini (Psal. CV)? et caetera his similia,
quae singulis poterunt modis congruenter copiosius
applicari. Haec, inquam, verbis facile reperimus;
hoc autem nunc justus ordo deposcit, ut in ipsis
 proprie rebus tanquam septem signis regulares intelligentiae
formas congruis testimoniis coaptemus,
vel ipsa potius testimonia eisdem regulis servire probabiliter
doceamus. Praemissos enim locutionis modos,
etsi congruum utcunque videtur, ad illud tamen
quod quaerimus, exiguum judicatur. Ideo namque librum
signatum signis septem dicit, quia secretus altius
 modus, qui ibidem ante latuisse, ipsius
autem Christi dispensatione asserit patuisse, admonet
indicandus. Inquirentibus itaque nobis Scripturam
primus historiae actionis textus occurrit, secundus
allegoriae gestus; tertius, utriusque modus agnoscitur;
quartus de incommutabili divinae Trinitatis
essentia, quando proprie, quando tropice sacris insinuetur
oraculis; quintus parabolarum, quia tam
 relatu quam actu conficitur, ut quando aliud dicitur,
et scripto aliud invenitur, ad pastum spiritalis intelligentiae
animus erigatur; sextus de gemino Salvatoris
adventu, vel ad eos pertinentia (sic), ne aut primus
pro secundo, aut secundus intelligatur pro primo, ubi
grandi intentione regula discretionis est adhibenda.
Hinc enim et Judaeorum mentes adveniente Domino
caligabant, et nunc usque eadem ignorantiae caecitate
laborant, intantum ut nonnunquam de ipsis quoque
peccatis hominum et transgressionibus aliquorum
prophetia praetendatur operum futurorum, aut
secreta spiritalium sensuum. Ille porro modus, id
est, septimus, quo sic divinis praeceptis instruimur,
ut certa vitae agendae forma, aliis vero vitae significandae
 figura regulariter innotescat, sollicita intentione
tractandus est, in his et quid foris scriptum, et
quid intus sit discrete cognoscitur. Sed jam exemplis
praefatos modos nos convenit docere. Historicus
idem qui primus est, indicat nobis unum Deum esse
hoc modo: Audi, Israel, Dominus Deus tuus Deus
unus est (Deut. IX), et quod ab ipso facta sint omnia,
vel his similia. Secundus allegoriae, ut est illud,
quod Abraham servum suum tanquam novo et insolito
obtinet juramento, dicens: Mitte manum tuam
subter femur meum, et jura mihi per Dominum
Deum coeli (Gen. XXIV). Quod ideo figuratum agnoscitur,
quod non usu omnium generaliter frequentatur,
nisi Abraham et Jacob propheticis specialiter
patriarchis, de quorum femore Christus speraretur
 corporaliter nasciturus. Nam quod ex omnibus fidelibus
Israel puella regi David quaeritur, et invenitur
tam fervens, ut algentis membra senis congruo fovens
calore mulceret (III Reg. I), tam casta, ut calefactum
ad libidinem non provocaret; vel quod populus
in eremo ignitis serpentibus flagellatus, aenei
conspectione serpentis a serpentium morsu liberavit
(Num. XXI); typice mutavit David vultum suum coram
Abimelech, et dimisit eum et abiit; cum in libro
Regum (I, cap. XXI) coram Achis rege David vultum
suum mutasse legatur, quando tympanizans ad
ostia civitatis, propriumque corpus suis manibus
portans, et salivam super barbam suam decurrere
faciens, vel caetera more insanientis exercens, typum
dominicae passionis expressit. Cum ergo mutatur
 nomine pro Achis Abimelech, legentem admonuit
ex ipsis interpretationum nominibus, latens
altius penetrare mysterium. Abimelech enim interpretatum,
dicitur patris mei regnum. Tunc ergo Dei
Filius Jesus Christus coram regno Patris sui, id est
coram Judaeis, vultum suum commutavit, quando in
forma servi humilis veniens, factusque obediens usque
ad mortem crucis (Philip. II), quod proprie in
tympano figuratur, Judaeorum incredulitate despecta
gentibus voluit Evangelium praedicare, ex quibus
sibi Ecclesiam conquisivit. Hoc enim est: Dimisit
eum et abiit, quod aperte Paulus apostolus dicit
(Act. XIII): Vobis quidem missum est verbum hoc,
sed quoniam repulistis illud, et indignos vos judicastis
aeternae vitae, ecce convertimur ad gentes; vel illud
 in parabola vineae (Matth. XXI): Malos male perdet,
et vineam suam locabit aliis agricolis. Ex hac pene
regula, illius quoque locutionis specimen puto descendere,
quo legimus: Montes exsultaverunt velut
arietes, et colles velut agni ovium (Psal. CXIII); et,
Flumina plaudent manibus (Psal. XCVII); itemque,
Ambulaverunt ligna ungere super regem (Judic.).
His autem modis non quod actum contigit intimatur,
cum utique deneget impossibilitas eis naturalis, sed
aliquid per congruam significationem translate describitur.
His quoque modis parabolas rerum a parabolis
puto discerni verborum. Sextus sane modus,
quo utique Christi dignoscitur adventus, id est, quae
ad primum, quae localiter referenda sint ad secundum,
aliud est cernere, id est, primus sibi humiliationis
 vindicat loca, sicuti est quod Moyses dicit
(Deut. XVIII): Prophetam vobis suscitabit Deus ex
fratribus vestris; sicut me illum audietis; itemque,
Posthaec in terris visus es, et cum hominibus conversatus
es (Baruc.). Et iterum, Non est species ei
neque decor, et vidimus eum, et non erat ei aspectus,
despectum et novissimum virorum, virum dolorum
(Isa. LIII). Et post paululum, Languores nostros
ipse tulit (Ibidem), etc. Et iterum, Sicut agnus
ad occisionem ducetur, et sicut ovis coram tondente
sine voce, sic non aperuit os suum (Ibidem). De secundo
autem adventu legimus: Deus manifestus veniet,
Deus noster, et non silebit (Psal. XLIX). Et, Aspicient
ad te quem confixerunt (Zach. XII). Malachias
quoque dicit: Accedam ad vos in judicio, et ero testis
 velox super maleficos et adulteros et perjuros,
et qui calumniantur mercedem mercenarii (Malac. 
III), etc. Quod autem diximus de peccatis quorumdam
hominum, aliquid saepe figurare propheticum,
ibi maxime intus et foris indicia videntur emicare
signorum. Publicum namque peccatum David (II Reg. 
XI, XII) de uxore Uriae Hethaei patebat, sed de ipsius
opere malo prophetia nobis boni aliquid figuravit.
Bethsabee quippe interpretatur puteus satietatis, sive
puteus septimus, quo proprie significatur Ecclesia.
Quam Christus separato ab ea, occisoque diabolo,
cujus non legitimo consortio tenebatur, sibi ex gentibus
sociavit. De hac etiam in Cantico canticorum
legimus (Cant. IV): Puteus aquae vivae; cui numero
iste conjungitur, propter septenariam operationem
 Spiritus sancti. Nam et in nomine Uriae Hethaei, evidenter
ostenditur diaboli significari persona. Urias
namque, quod interpretatum dicitur, Lux mea Dei;
Hethaeus autem, abscissus, sive quia in veritate non
stetit, sed a luce sua superna, quam de Deo habebat,
superbiae merito abscissus est; sive cadendo veris
viribus perditis, transfigurat se velut angelum lucis
(II Cor. XI), audens adhuc dicere: Lux mea Dei est.
Super tecta itaque domus delavantem se mulierem
David rex manu fortis, petulanti oculo vidit, concupivit
et abstulit (II Reg. XI). Christus sane Rex
regum, Ecclesiam lavacro atque in verbo mundatam,
terrena calcantem, coelestibus inhiantem praedestinans
vidit, providus vocatam dilexit sponsus, ut justificatam
sibi conjungeret legitimus conjugio spiritali
 maritus, sicut etiam Moyses (Exod. II) in persona
Christi de aqua susceptus, Aegyptium insidiantem
Hebraeo, id est diabolum Israelitis infensum,
calcis ictu prosternens, sub arena texit occisum.
Omnes enim, dicit Apostolus (Galat. III), qui baptizati
estis, Christum induistus. In quo faciemus virtutem,
ut confidenter dicamus: In Idumaeam extendam
calceamentum meum, mihi alienigenae subditi
sunt (Psal. LIX). Qui conterens Satanam sub pedibus
nostris, ejus morticinam in eis tantum latere permittit,
quos stabiles non esse cognoscens, mobilitate
arenae veraciter comparavit. Hoc etiam in Thamar
nuru Judae (Gen. XXXVIII), aliisque compluribus
novimus fuisse peractum, ut illis culpa cadentibus a
Deo, qui novit bene uti etiam malis nostris, aliud de
 illis mysterio gereretur. Omnia enim illius temporis
in eodem populo gesta prophetiam esse futurorum
docet Apostolus dicens (I Cor. X): Omnia enim haec
in figura contingebant illis. Et licet illi aut purgatorias
pro commisso poenas luerent, aut veniam poenitentiae
remediis impetrarent, nobis tamen divina
clementia dispensationis Christi praeparavit effectum.
Foris ergo peccata parebant, intus autem mysteria
latitabant. Quae ideo de nuru Judae malui praeterire,
ne hoc opus multo ampliore longius sermone distendam.
De unius denique facto, id est Loth uxorisque
ejus (Gen. XIX), quid B. Augustinus contra Faustum
Manichaeum perorans dixerit, pro generali similium
intellectu locorum, huic operi conserendum putavi.
Dicit enim: Sicut autem aliud genus hominum in
 ejus uxore figuratum est, eorum scilicet qui per gratiam
Dei vocati, retro respiciunt, non sicut Paulus,
qui ea quae retro sunt obliviscitur, et in ea quae ante
sunt extenditur (Philip. III). Unde et ipse Dominus:
Nemo, inquit, imponens manum super aratrum, et
respiciens retro, aptus est regno coelorum (Luc. IX).
Nec illud exemplum tacuit, quo nos tanquam sale
condiret, ut non fatui negligeremus, sed prudentes
caveremus hoc malum (Luc. XVII). Unde et illa ut
hoc admoneret, in statuam salis conversa est (Gen. 
XIX). Sic etiam in ipso Loth, quando cum illo filiae
concubuerunt, non illud quod cum a Sodomis liberatus
est, sed aliud aliquid figuratum est; nam tunc ille
ipse Loth futurae legis videtur gestasse personam:
quam quidam ex illa procreati et sub lege positi male
 intelligendo, quodammodo inebriante aqua non legitime
utendo, infidelitatis opera pariunt: bona est enim
lex, ait Apostolus (I Tim. I), si quis ea legitime utatur.
Nec ideo tamen hoc factum vel ipsius Loth, vel
ejus filiarum justificamus, quia significavit aliud quod
futuram quorumdam perversitatem pronuntiaret:
aliud enim illae, ut hoc facerent, intenderunt; aliud
Deus, qui hoc fieri permisit, ut etiam inde aliquid
demonstraret, manente recto judicio super peccata
hominum tunc praesentium, et vigilante providentia
sua pro significatione futurorum. Proinde aliud factum,
cum in sancta Scriptura narratur, prophetia
est: cum vero in illorum vita qui hoc commiserunt,
consideratur, flagitium est. Et haec quidem S. Augustinus
sic intelligenda praemisit, ut de nuru Judae
 vel similibus hoc doceat sentiendum. Septimus proinde
modus, qui geminam praeceptorum retinet qualitatem,
ille est vitae agendae, ut, exempli gratia:
Diliges proximum tuum tanquam teipsum (Lev. 
XIX); qui enim diligit proximum, legem adimplevit,
sicut Apostolus plenius disputat (Rom. XV); et vita
figurandae circumcisionis et sabbati, vel carnalium
victimarum. Qui modus cum secundo similis esse
videatur; illa tamen ratione discernitur, quod hic ad
mores tantum, ille etiam redigendus sit ad fidem.
Propterea et Jacobus apostolus invicem utrumque
discernit, dicens (Jac. II): Fides, si opera non habeat,
mortua est in semetipsa; nam circumcisione
carnalium detruncatio vitiorum, sabbato autem illa
 requies intelligitur animarum, de qua dicitur (Psal. 
XLV): Vacate et videte quoniam ego sum Dominus;
victimis autem, ut exhibeamus corpora nostra hostiam
vivam, sanctam, Deo placentem (Rom. XII).
Aliaque ea quae fuerunt in Veteri Testamento praecepta,
vitae actibus adimplenda, alia vitae significationibus
adumbrata. Illis implendis suam Christus
gratiam porrigi, istis removendis se pronuntiatum
suo tempore voluit praesentari. Lex enim per Moysen
data est (Joan. I), tanquam exterior in parte foris, id
est, Non concupisces (Exod. XX), vel potius illud:
Post concupiscentias tuas non eas (Eccli. XVIII). Gratia
autem et veritas per Jesum Christum facta est
(Joan. I), tanquam in parte intus occulta, adveniente
plenitudine temporum revelata. In his namque quae
 pro dilectione Dei et proximi apertius jubebantur,
licet patens inde mutabilis praecepti forma permanserit,
gratia tamen populus infirmus egebat, qui
gemens sub legis pondere laborabat, in illis vero
figuratis pecorum victimis offerendis, Agnus ille
venturus exspectabatur, cui reposita fuisse veraciter
praenuntiabantur, ut ipso veniente in quo sunt omnes
thesauri sapientiae et scientiae absconditi (Colos. II),
vitae agendae praecepta data gratia complerentur,
figurae autem tanquam umbrae (Hebr. VIII), manifestata
veritate, protinus fugarentur. Aliud quippe fuit
in Veteri Testamento, quod sic occidente littera jubebatur,
ut vivificante Spiritu, posset implere, sicuti
est: Post concupiscentias tuas non eas (Eccli. XVIII).
Unde Paulus dicit (Rom. IV): Lex enim iram operatur.
 Ubi autem non est lex, nec praevaricatio. Quod
licet foris sine tegmine audienti clareret, implere
tamen suis viribus humana infirmitas non valebat.
Aliud quod intus mystico velamine tectum, adventum
Domini flagitabat, cui exemplar et umbrae deserviunt
(Hebr. VIII). In illo enim nobis vitae coelestis
forma consistit, ex cujus fide justus vivit (Hebr. II).
Illis apertis lex convincebat reos (Rom. I), prodebat
infirmos, ut salvatio quaereretur. Istis vero significantibus,
tanquam in interiora velaminis Christum
parturiebant fore venturum, quo veniente, remota
celebratio destitit figurarum, quae umbra fuerat futurorum.
Nec est ulterius quaerenda, ex quo ipsius
vivi corporis veritas claruit manifesta (Hebr. VIII).
Finis enim legis Christus ad justitiam omni credenti
 (Rom. X). Ad hoc pertinere puto illorum bipartitam
praeceptorum distributionem, de quibus tractans Apostolus
dicit, enumeransque sane dicit (I Tim. I):
Bona est lex, si quis ea legitime utatur. Dixerat enim
(Ibid.): Finis praecepti est charitas de corde puro, et
conscientia bona, et fide non ficta. Quo dicto legem
fidei evidenter insinuans, legem quoque factorum
mox secutus expressit, dicens: Justis lex non est
posita, sed injustis, impiis et peccatoribus, et caetera
adversaria doctrinae. Unde quaeri potest, cum lex
justo non ponitur, quomodo ea legitime justus uti
dicatur, quia nos terrere non indiget poena poenantium
praeceptorum, qui per gratiam libere jam fruimur
perfectione virtutum. Jam quippe ei fides impetravit,
 quod ne suis quisquam viribus assignaret,
Apostolus dicit (Rom. III): Omnes enim peccaverunt,
et egent gloria Dei. Ostenditur quippe in nobis
primum voluntas firma per legem, sed voluntatem
gratia sanavit, et legem voluntas implevit. Ideo timere
nolentibus impiis lex imponitur, ut eis impune
peccare non liceat. Ideo autem justis non imponitur,
eo quod sancti Spiritus charitate praecepta, eos ultra
peccare non liceat. Utuntur autem lege justi ad alios
vel erudiendos monitis praeceptorum, vel informandos
imitabilium forma virtutum. Sic Apostolus utrumque
discernit, cum dicit (Rom. VIII): Vos enim accepistis
spiritum adoptionis filiorum, in quo clamamus,
Abba Pater. Hoc orante Apostoli consilio
delectati, etiam dicit, ea postponentes, potiora dileximus.
 Unde idem (I Cor. VII): De virginibus, inquit,
praeceptum Domini non habeo, consilium autem do,
exhortatione id agens, non praecepto compellens
monentis Domini magisterium sequens, quo dixit
(Matth. XIX): Qui potest capere, capiat. Unde quia
nunc operarius est, tractare suscepti operis non sinit
intentio. Hanc interim speciem intra hunc modum
tanquam genere suo concludi, nos dixisse sufficiat,
scriptum intus et foris. Jure porro quaeritur de istis
septem, quos praemisimus modis, qui debeant intus,
qui forinsecus reputari. Est autem primus historicus
foris. Secundus allegoricus, totus intus. Tertius
utriusque geminam in se retinet formam, ut et praesentis
tunc temporis congruum suppleret officium,
et aliquid figurate gereret futurorum. Quartus de
 Deo, apud quem non est commutatio, nec 
vicissitudinis obumbratio, fide atque pietate. Uterque
sensus intus debet accipi, nam intellectu non potest
comprehendi. Pax enim Dei, ait Apostolus (Philip. 
IV), superat omnem sensum, quia et ejus essentia
nostrae capacitatis metas excedit, et ejus clementiam,
qua de se tropice multa narravit, nullus competenter
attingit. Quintus sane, ubi aliud quam legitur invenitur,
vel in parabolis saepe diffusus, ita est abstrusa
quadam ambiguitate suspectus, ut intus sit modis
omnibus reputandus. Sextus de gemino Christi adventu
certis claret testimoniis, foris in promptu positus,
certis intus latet occultis, ut apertis dubitationem
auferat, abdita fidelis exerceat, fastidiaque
detergat. Septimus in praeceptis vitae agendae, sicut
 jam praemisimus foris apparet, in praeceptis autem
vitae figurandae intus latet. Hinc Danieli quoque dictum
legimus (Dan. XII): Claude sermones et signa
librum usque ad tempus statutum. Pertransibunt
plurimi, et multiplex erit scientia: Signatum signis
septem. Septem quoque hominis interioris aetates,
quibus per gratiam Dei Spiritu mentis salubriter innovamur,
patres nostri animadvertere. De his in libro
de Vera Religione beatus Augustinus sic dicit:
Prima est in uberibus utilis historiae, qua nutrit
exemplis, secundum Jacob obliviscentem humana, et
ad divina tendentem, in qua non auctoritatis humanae
continetur fine, sed ad summam et incommutabilem
legem passibus rationis innititur. Tertiam jam fidentiorem
 et carnalem appetitum rationis robore maritantem,
gaudentemque intrinsecus in quadam dulcedine
conjugali, cum anima menti copulatur et
velamento pudoris obnubilatur, ut jam recte vivere
non cogatur: si omnes concedant, peccare non libeat.
Quartam jam id ipso multo firmius ordinatiusque
facientem et emicantem in virum perfectum, atque
aptam et idoneam omnibus et persecutionibus et
mundi tempestatibus ac fluctibus sustinendis atque
frangendis. Quintam pacatam atque omni ex parte
tranquillam viventem, et abundantiam incommutabilis
regni summae et ineffabilis sapientiae. Sextam
omni modo mutationis in aeternam vitam, et usque
ad totam oblivionem vitae temporalis transeunte perfectam
formam, quae facta est ad imaginem et similitudinem
 Dei. Septima enim quies aeterna et nullis
aetatibus distinguenda beatitudo perpetua. Ut enim
finis veteris hominis mors est, sic finis novi hominis
vita aeterna. Ille namque homo peccati est, iste justitiae.
Hos septem quinetiam gradus, quibus profectus,
praeliare perhibemur, idem doctor amplissimus Augustinus
multis memorat, ad Maximum denique
scribens, dicit: Sic praeceptis Dei, quod ut bene
agamus, accepimus, vitam tuam moresque confirmas,
a religioso timore incipiens. Initium enim sapientiae
timor Domini (Ps. CX), ubi frangitur et debilitatur
humana superbia, deinde ut pietate mansuetus et
mitis, etiam quae nondum intelligis, et quae imperitis
videntur absurda, sibique contraria (Prov. I), in
Scripturis sanctis non oblucteris animo ac contentione,
 nec superimponas sensum tuum sensibus
divinorum librorum, sed cedas potius atque intellectum
mitis deferas, quam secretum immitis accuses.
Tertius, cum tibi ad cognitionem tui aperire se coeperit
infirmitas humana, et scis ubi jaceas, quam
poenalia vincula mortalitatis de Adam propagatus
tecum trahas, et quam longe peregrineris a Domino,
atque pervideris aliam legem in membris tuis repugnantem
legi mentis tuae, et captivum te ducentem
in lege peccati, quod est in membris tuis exclamas
(Rom. VII): Miser ego homo, quis me liberabit de
corpore mortis hujus? ut te lugentem consoletur, liberationem
ipsam pollicens gratia Dei per Jesum
Christum Dominum nostrum. Quarto jam desiderare
implere justitiam multo vehementius atque ferventius,
 quam a nequissimis hominibus voluptates carnis
desiderari solent, nisi quod in spe adjutorii divini
est. In isto appetitu tranquillus ardor et flamma securior.
In isto autem quarto vitae gradu orationibus
instanter incumbitur, ut esurientibus et sitientibus
saturitas justitiae concedatur, ut non solum onerosum
non sit, verum etiam delectet abstinere a voluptate
omnis corruptionis, sive suae, sive alterius, vel obluctando,
quod ut facile divinitus tribuatur, quinto
adjungitur consilium exhibendae misericordiae, ut in
eo quod potes adjuves inopem, quia in eo quod nondum
potest, ab Omnipotente adjuvari cupit. Munus
autem misericordiae geminum est, cum vindicta donatur,
et cum humanitas exhibetur. Quae duo breviter
 Dominus ita complexus est (Luc. VI): Dimittite, et
dimittetur vobis; date, et dabitur vobis; hoc autem
opus etiam ad mundationem cordis valet, ut quantum
in hac vita licet, incommutabilem Dei substantiam
pura intelligentia cernere valeamus. Tenetur enim
aliquid adversus nos, quod relaxandum est, ut acies
nostra erumpat in lucem, unde ipse Dominus: Verum
date, inquit (Luc. XI), eleemosynam, et ecce omnia
munda sunt vobis. Quapropter sexta consequitur
cordis ipsa mundatio. Ut autem in lucem veram rectus
et purus dirigatur aspectus, neque illa quae
bene atque laudabiliter facimus, neque illa quae caute
sagaciterque despicimus, ad finem placendi hominibus
vel subveniendi necessitatibus corporis referenda
sunt. Gratis enim se vult Deus coli, quia nec quidquam
 est, praeter quod ipse appetendus sit, cum ad
istam intelligentiae puritatem bonae vitae gradibus
venerimus, sive tardius, sive celerius, tunc dicere
audeamus, valere nos aliquantum mente contingere
summae atque ineffabilis Trinitatis unitatem, ubi
summa pax erit, qui ultra quod exspectetur, non est,
cum reformati ad sui generis imaginem filii Dei ex
hominibus facti paterna incommutabilitate perfruuntur.
Primo enim, Beati pauperes spiritu (Matth. V),
ubi timor Dei est; deinde, Beati mites, ubi pietas docilis;
tertio, Beati lugentes, ubi scientia propriae infirmitatis;
quarto, Beati qui esuriunt et sitiunt justitiam,
ubi fortitudo conandi domitas habere libidines;
quinto, Beati misericordes, quoniam ipsorum miserebitur
Deus, ubi consilium est adjuvandi, ut adjuvari
 merearis; tunc ad sextum pervenitur gradum, in quo
dicitur: Beati mundo corde, quoniam ipsi Deum
videbunt, ubi purus intellectus et habilis ad intelligendum.
Quantulacunque ex parte Trinitatem servare
non possumus, nisi et laudem humanam non appetamus,
quamvis laudanda faciamus (Joan. XIV).
Proinde septimo gradu pervenimus ad pacis illius
tranquillitatem quam dare non potest mundus, nam
etiam illis virtutibus quatuor, quas memoravi pridem,
industria philosophi quoque judicare potuerunt,
id est prudentiae, fortitudini, temperantiae atque
justitiae. Si ad perfectum religionis cultum tria haec
jungentes addamus, id est fidem, spem et charitatem,
septenarium profecto numerum invenimus. Recte
enim haec tria non omittuntur, sine quibus nec Deum
 colere, nec ei quemquam novimus posse placere.
Quae cum ita sint, sive scientiae salutares, arcanaque
voluminibus sacris indita, in illis septem modis tanquam
septem signis latentia, umbrosius opacantur,
sive omnis summa perfectioque virtutum, quibus
homo interioribus proficit incrementis, non indiscrete
confusis, sed gradatim specialiter ordinatis, sive
promissum salutis aeternae subsidium, Christo Domino
misericorditer patiente, veraciter resurgente,
mirabiliter ascendente, et semper in singulis operante,
et revelare, et cognosci, et acquiri, et perfici
potuisse vel posse cognoscitur. Illa signa in ipso et
per ipsum revelata atque perfecta veraciter praedicantur.
Quod testimoniis aestimo perdocendum, inter
 alia enim sic dicit Apostolus (Col. I): Mysterium quod
absconditum est a saeculis et generationibus, nunc
autem manifestatum est sanctis ejus, in quibus voluit
Deus notas facere divitias gloriae sacramenti
hujus, in gentibus, quod est Christus in vobis spes
charitatis, quem nos annuntiamus, corripientes omnem
hominem et docentes in omni sapientia, ut
exhibeamus omnem hominem perfectum in Christo,
quod et laboro, contendens secundum operationem
ejus, quam operatur in me in virtute. In Veteri autem
dicit: Dominus creavit me initium viarum suarum
(Prov. VIII). Cum itaque ipse sit principaliter via in
qua nobis est salubriter ambulandum, ab ipso nihilominus
viae, id est profectum gradus et instituta
vivendi et legalium mysteriorum arcana aperiri novimus
 atque conferri. Et vidi angelum fortem, praedicantem
voce magna: Quis est dignus aperire librum,
et solvere septem signacula ejus? Angelum fortem,
legis praeconium dicit, siquidem eamdem legem in
dictis angelorum datam, S. Stephano tractante, meminimus
et acceptam, nec tamen ab omni populo
custoditam. Cujus nunc praeco flagitans jure custodiam,
nullum ejus apertione dignum se invenisse
testatur. Cum autem primo signa solvantur, deinde
liber aperiatur, certa ratione praeposteravit usitatum
ordinem, quia tunc Christus aperuit librum, cum
opus voluntariae passionis implevit, solvens inimicitias
in carne sua, legem mandatorum in decretis
evacuans (Eph. II), utriusque Testamenti praeconia
in seipso perfici comprobavit, templique velum sua
 passione recessit, tanquam si remoto legalium figurarum
velamento, signa septem, id est omnia divinae
legis profunda mysteria revelasse affectu patitur
actuque probatur. Nullus proinde dignus dicitur
fuisse repertus, neque in coelo, hoc est angelicam
scilicet significans excedere facultatem, non quod
futurum dominicae incarnationis et dispensationis
mysterium angeli ignorarent, sed quod per angelicam
creaturam implendum non esset. Homines enim redempturus
Filius Dei, vera humanitate suscepta, cuncta
per se voluit adimpleri. Hinc Isaias dicit (Isa. 
LXIII, juxta LXX): Non angelus, inquit, non legatus,
sed ipse Dominus salvos fecit eos, neque super terram, 
nullus utique etiam perfecte justorum in hac
vita morantium. Reficiendus enim homo, solius creatoris
 egebat auxilio, neque sub terra. Nullus sanctorum
etiam defunctorum librum aperire dignus inventus
est, sed neque perspicere illum. Perspicere dicit
comprehendere. Unde Paulus incomprehensibiles
dicit (Eph. III) divitias Christi se gentibus praedicare,
de quibus Dominus dicit, id est charitatem Novi
Testamenti, quia in lege latebat, et quam suae Christus
praesentiae reservaverit, nullus sic idoneo potuit
visu conspicere, ut valeret actu quoque peragere,
eo quod eam sua Christus dispensatione potuit
adimplere; ab illis enim praevideri tantum potuit,
non etiam perfici. Et ego flebam multum, quod
nemo dignus inventus esset, qui aperiret librum 
aut solveret signacula ejus. Ecclesia in Joanne
 flebat, gravata operibus peccatorum, implorans sui
redemptionem quam ,
in illius apertione libri consistere demonstravit. Et
unus ex senioribus dixit mihi: Ne fleveris; ecce vicit
leo de tribu Juda, radix David, aperire librum et
solvere septem signacula ejus. Unus ex senioribus, totum
corpus prophetarum agnoscimus, quorum certis
Ecclesia consolabatur oraculis, Christum de tribu
Juda, mundum suo sanguine redempturum. De quo
praedictum legimus (Gen. XLIX): Catulus leonis Juda,
ad praedam, fili mi, ascendisti; requiescens accubuisti
ut leo et quasi leaena, quis suscitabit eum? Idem
quippe agnus dicitur et leo, qui innocens mortem
devotam suscepit, et potentiam susceptam occidit,
cui justas pridem minas veraciter intentavit, dicens
 per Oseam (Ose. XIII): Ero mors tua, o mors, ero
morsus tuus, inferne. Et Isaias (Isa. XI): Ecce radix
Jesse ascendet in salutem populorum; ipsum gentes
deprecabuntur, et erit sepulcrum ejus gloriosum.
Nam et particulariter quisque fidelium, cum sua studet
flere peccata, et promissae redemptionis meminit per
consolationem Scripturarum, aeternae salutis  habere cognoscitur, ab uno seniorum simili, ut
ita dicam, responso firmatur. Propterea autem praetecum
et futura promiserit, quia subtiliter Spiritus in
rita refert, praeteritis futura demonstrat (Rom. XV). Et
vidi, et ecce in medio throni et quatuor animalium et in medio
seniorum, Quod est thronus, hoc animalia, hoc et
seniores, id est, Ecclesia. In medio enim Ecclesia est,
quod sequitur et describit, dicens: Agnum stantem 
 quasi occisum. Quoties enim occisus Christus in medio
Ecclesiae praedicatur, toties idem Agnus pro mundi
crimine quasi immolari videtur. Quae rudibus ignota
panduntur, et Filium  memoria devoto
cultore sculpetur; nam etiam quando Ecclesia, quam
Christus induit, seipsam mortificat mundo, ut vivat
Deo, Agnus dicitur immolari tanquam pro corpore caput.
Denique sequitur, Habentem cornua septem et oculos
septem, qui sunt septem spiritus Dei missi per orbem
terrarum. Diversitas vocabulorum unum proferri docuit
intellectum, cornibus significans excellentissima
sancti Spiritus munera, quibus per orbem in sua
Christus regnat Ecclesia. Sequitur, Qui sunt septem
spiritus Dei. Non est enim quae per omnem terram
juste eminens principetur, quaeque Spiritus sancti
 munere dilatata specialiter glorietur, nisi Ecclesia
Christi. Septem sane pro universo poni, dictum
meminimus. Verum quia cornua super caput sunt,
recte exaltatio singularis Ecclesiae super Christum
collocatur. Propter quod, Super hanc, inquit, petram
aedificabo Ecclesiam meam (Matth. XVI), ac si diceret,
Super me aedificabo te (Sap. I). Spiritus autem
Domini replevit orbem terrarum (Psal. LXXIV). Quod
ut fieret, confractis cornibus peccatorum, exaltari
dicuntur cornua justi. De quo Isaias praedixerat (Isa. 
XXIV): Ex finibus terrae laudes audivimus annuntiantes
gloriam justi. Septem ergo cornua habere tanquam
omnem mundum intelligitur possidere, in quo septiformis
gratiae Spiritus principatur, propter memorabilem
 ejus operationem septenariam, quam hic
propter illuminationem oculorum memorat, de quibus
Zachariam dixisse puto (Zach. IV): Septem isti oculi
Domini, qui discurrunt in universam terram. Sed et
ipsius excellentiae dignitatem non incongrue cornibus
videtur exprimere. Cornua enim naturalia locorum
jura tanquam rumpendo nascuntur, nec carnis aequalitate
contenta residunt, sed crescendo altiora magis ac
magis petunt. Spiritualis enim omnia judicat, ipse autem
a nemine judicatur (I Cor. II). Nec judicare quemquam
posset, nisi non jam carnalis in corpore, quadam
praestantiore specula sublimatus, caeteris praesideret.
Hinc et Apostolus (Rom. VIII): Vos, inquit, in carne
non estis, sed in spiritu. Et venit, et accepit librum
de dextra Dei sedentis in throno. Librum de dextra
 Dei, ipsam dispensationem a Patre et a seipso dispositam
accepisse Filius hominis dicitur, quia uterque
cum spiritu suo in throno habitat. Dexteram hic
etiam pro felicitate victoriae debemus accipere, nec
carnaliter intelligi debet, tanquam de alia Patris
dextera librum dicatur accipere, cum idem Filius
Patris, idemque ipse sit dextera. Sed cum semper
vincit in suis, qui dicit (Joan. XVI): Gaudete, quia
ego vici saeculum, suamque Ecclesiam victricem
fecit existere, de ipsa declaratur librum accipere. Et
cum accepisset librum, quatuor animalia et viginti
quatuor seniores prostraverunt se ante Agnum, habentes
singuli aureas citharas et phialas aureas plenas 
odoramentis supplicationum, quae sunt orationes
sanctorum. Animalia et seniores, id est omnis Ecclesia
 cadit ante Agnum, non sine peractarum narratione
virtutum. Ideo habentes singuli aureas citharas
et phialas aureas citharis, in quibus ligno imminentes
chordae tenduntur, Christi passio figuratur, quam
pro Christo Ecclesia jugiter imitatur, ut juxta Apostolum
adimpleat ea quae desunt passionum Christi
in carne sua (Coloss. I). Phialis, accepta Deo pia
confessio, ubi non duplici quoquam corde clauditur,
sed effectu patulo reseratur. Haec sunt etiam vasa
aurea in domo magna (II Tim. II), boni odoris
Christi suavitate fragrantia. Orationes porro sanctorum
gratiarum actiones sunt congratulantium pro
mundi salute, et intercessiones pro parvulorum stabilitate.
Christus, inquit, pro nobis passus est, relinquens
nobis exemplum ut sequamur vestigia ejus (I
 Pet. II). Quando igitur qui sunt Christi, carnem suam
crucifigunt cum vitiis et concupiscentiis (Galat. V),
tanquam citharis concinunt Christo, ut quod ipse pro
eis, illi pro ipso aspicientes in auctorem fidei et
consummatorem Jesum (Heb. XII): qui cum se illis
septem insignibus titulis revelare voluit agnoscendum,
secreta probatur septem peregisse signorum, cum se
coaeternum Patri Deum docuit, qui natus de virgine
hominem gessit, passus etiam resurrexit, in coelum
ascendit, Spiritu sancto misso, Ecclesiam etiam ex
gentibus acquisivit, seque futurum judicem nuntiavit.
Quid denique Judaeis Isaias dicat, audiamus (Isa. XXIX,
juxta LXX): Erunt vobis verba omnia haec tanquam
verba libri signati. Ubi litterarum peritum pariter et
 ignarum, scientiae dicit fructu fraudari, cum et ille
signis prohibetur interiora penetrare secreta, et ille
praepeditur ignorantia. Hanc scientiae clavem principes
Judaeorum Dominus increpat abstulisse, dicens
(Matth. XXIII): Vae vobis, legis doctores, qui abstulistis
clavem scientiae, ipsi non introistis, et introeuntes
non sinitis intrare. Negantes enim Christum, cujus
adventus opus est prophetarum, clavem scientiae
auferebant. Cognitionem quippe legis, quae Christum
continet, fides negata praecludit. Et cantantes novum
canticum. Consona utriusque Testamenti veritate novum
Christus canticum reddit, quando idem in
principio permanens verbum, novo ortu per virginem
genitus, novo more indutus hominem Deus, potestate
propria occidentibus traditus, a morte mirabiliter
 suscitatus, super coelos quando voluit elevatus, misso
desuper Spiritu sancto gentes acquirens, novum
omnibus Ecclesiae conquisitae canticum dereliquit
jugiter decantandum, quo secura posset judicem
sperare venturum, ut in novitate vitae ambulemus
(Rom. VI), dicens: Si quis vult meus esse discipulus,
abneget semetipsum, et tollat crucem suam, et sequatur
me (Luc. IX). Dicentes: Dignus es, Domine accipere
librum et aperire signacula ejus, quoniam occisus
es, et redemisti nos Deo in sanguine tuo, ex omni
tribu et lingua, et populo et natione, et fecisti nos regnum
Deo nostro et sacerdotes, et regnavimus super terram. 
Illam ipsam Christi dispensationem laudibus prosequuntur,
libri nomine designatam, quam soli fatentur
Christo competere. Hic amplius declarantur animalia
 et seniores Ecclesia esse, cum dicunt: Redemisti nos
sanguine tuo. Neque enim hoc nisi Ecclesiae convenit
dicere. Ostendit etiam in quo coelo sint animalia et
seniores, cum dicunt: nos Deo nostro regnum et sacerdotes, 
et regnavimus super terram, et jam si superiorum
partium intelligentia permanente, aliquas in
coelo quoque hujusmodi credantur congratulari virtutes,
ostendit etiam Ecclesiam in Christo librum
accipere, cum redempti ex omni populo, et tribu, et
gente, et lingua, se potestatem accepisse fatentur et
regnum. Qui enim adhaeret Deo unus spiritus est.
Erunt, inquit, duo in carne una (I Cor. VI). Ego autem
dico in Christo et in Ecclesia (Eph. V). Ipse ergo
in ea accepit quod dedit, ipse coronatur quam coronat.
Propterea Isaias ait: Quasi sponsum decoravit
 me corona, et quasi sponsam ornatam monilibus suis.
Et vidi et audivi vocem multorum angelorum in circuitu
throni et in circuitu animalium et seniorum. Qui sit
thronus, animalia, seniores, in quorum medio vocem
audivit, ostendit. Si enim filii Dei dicti sunt justi,
cur non angeli nuncupantur? utrumque autem gratia,
non natura, licet coelestis quoque militia angelorum
propriae possit unito laudis praeconio cum animalibus
et senioribus, de tanto redemptionis nostrae munere
congratulando ista concinere. Et erat numerus eorum
millia millium, utique innumerabilium, dicentium
voce magna: Dignus est Agnus qui occisus est, accipere 
potestatem et divitias, et sapientiam, et fortitudinem, et honorem, et claritatem, et benedictionem, et omnem
 creaturam quae est in coelis, et in terra, et subtus
terram, et in mari, et quaecunque sunt in eis. Licet
ista jure capiti nostro competant Christo, potest tamen
et de ejus Ecclesia non inconvenienter intelligi, ita
duntaxat, ut quae soli competant capiti, quaedam etiam
corpori (Coloss. II). Dignus est Agnus qui occisus est
accipere potestatem et divitias, etc. Ipse est enim
thesaurus bonorum omnium et sapientia Dei. Ipsum
namque cunctis facit gentibus dominari, dicens
(Psal. LIX): Mihi alienigenae subditi sunt; et, Omnia
subjecisti sub pedibus ejus (Psal. VIII); et, Tibi dabo
claves regni coelorum (Matth. XVI). Et deinde transit
ad caput, dicens: Et omnem creaturam quae est in
coelis et in terra et subtus terram, et in mari, et quaecunque
sunt in eis. Nec hoc durum sit, accepisse
 Ecclesiam cum illo, cum quo resurrexit, si durum
non est, habere membrum quod habet caput. Nec
illud injustum potest videri, quod dicit Ecclesiam
dignam esse omni creatura, quia etsi unumquodque
membrum religiosa humilitate hac se indignum judicat,
totum tamen corpus particeps esse dicimus
capitis sui de quo legimus: Omnia cum illo nobis
donavit. Itemque, Et sedere nos fecit in coelestibus.
Aliter, creaturam homines significare frequenter
novimus, sicut Apostolus: Nam et ipsa, inquit, creatura
liberabitur a servitute corruptionis in libertatem
gloriae filiorum Dei (Rom. VIII). Et Dominus (Marc. 
XVI): Praedicate Evangelium omni creaturae. Omnia
enim quae universis competunt creaturis, inveniuntur
in homine: esse, vivere, moveri, sentire,
 intelligere. Ergo et hic omnem creaturam dicit omne
humanum genus, id est totius orbis. Hinc et ipse
dicit (Matth. XXVIII): Data est mihi omnis potestas in
coelo et in terra. Nec suam ex tempore accepisse potestatem,
sed in hominibus Ecclesiae significare voluit
dignitatem. Ille utique, qui se per omnia Patri
docet aequalem, ut et quod dicit, qui est in coelo,
ipsa humana in Christo natura angelis praelata, dominetur
in coelo: praedicata hominibus, regnans
dominetur in terra: quae solutis gemitibus inferorum
praevalens, dominata docetur et sub terra. Omnes audivi
dicentes: Sedenti in throno et Agno, id est, Patri et
Filio, benedictio et honor et dignitas et potestas in saecula
saeculorum. Et quatuor animalia dicebant: Amen. 
Ecclesia utique dicit: Amen, id est, verum, fideliter.
 Et viginti quatuor seniores ceciderunt in facies suas, et
adoraverunt viventem in saecula saeculorum. Eadem animalia
sunt seniores, qui perhibuerunt testimonium,
dicentes: Amen. Descripta Ecclesia cum officiis debitaeque
laudis operibus, fuerat properandum, quo
singulorum apertione signorum insinuata clarerent.
Nihil quippe his septem signis deesse potuit, ut in
eorum arcano et affectu et intellectu et actu omnis
doceretur inesse perfectio. Describit denique, et
aliquando ab initio finem assumens, et tam de Christi
triumpho quam et de impugnationibus futuris Ecclesiae,
signorum continentias singulorum suo more
percurrit, ut et consolationem daret de prosperitate
 victoriae, et sollicitudinem de futuro certamine et de
stupendo indixisset examine.