SANCTI GERMANI PARISIENSIS EPISCOPI EXPOSITIO BREVIS ANTIQUAE LITURGIAE GALLICANAE
Post abrogatam apud patres nostros antiquam Ecclesiae Gallicanae Liturgiam, quae ei suffecta est missa
Romana, brevi tempore adeo praevaluit, ut paucis post annis omnis illius memoria apud universos pene
oblitterata videretur, vixque ipsius nomen apud aliquos audiri contingeret. Quapropter qui nostra aetate
de rebus liturgicis tractaverunt scriptores accurati, hanc in se provinciam in primis susceperunt, ut eam
jacentem ac pene sepultam in tenebris, ex pulvere suscitarent. Primus nec sine digna laude id tentavit
piae memoriae cardinalis Bona in libro I Rerum liturgicarum, cap. 12, ubi antiqui ritus Gallicani vestigia
 ex veteribus scriptoribus ob oculos ponit. Sed haec pro rei dignitate et magnitudine levia sunt. Multo
felicius rem exsecutus est vir multae eruditionis Josephus Thomasius, qui Romae tres veteres Codices Liturgiae
Gallicanae ex bibliotheca reginae Sueciae typis mandavit, rursum Parisiis recusos a Mabillonio cum veteri
Lectionario Gallicano ab eo in Luxoviensi monasterio reperto, et eruditis observationibus illustrato: qui et
ipse quartum Liturgiae Gallicanae Codicem ex bibliotheca Bobiensi publici juris fecit in Musei Italici tomo
primo. Verum his omnibus in libris, id unum duntaxat, quod tamen praecipuum est, habemus, ut eas
sciamus preces, quas ad altare celebrans sacerdos recitaret, cum lectionibus quas sacri ministri populo
pronuntiabant. At quid interim chorus decantaret, quove ordine, nos hactenus latebat. Id quidem auctoritate
veterum demonstrare quidam tentaverunt; verum omnino fere incassum. Nam praeterquam quod in
multis defecerunt, in aliquibus etiam erraverunt.
Illud autem emolumenti ex sequenti Expositione antiquae Gallicanae Liturgiae accidit, ut integrum illius
ordinem, quidve in choro cantaretur, penitus resciamus.
Nam primo Liturgia incipiebat ab antiphona, quam cum versu psalmi et gloria Trinitatis chorus
praecinebat.
2. Antiphonam sequebatur praefatio, seu admonitio ad populum, quam sacerdos praelegebat ad hortandam
plebem, ut ad quam convenerat solemnitatem debita cum veneratione celebraret. Non me latet quosdam
inter antiphonam et praefationem constituere hymnum angelicum a choro decantandum. Verum id absque
ullo auctoritatis fundamento. Nam duo ex Gregorio Turonensi loca, quae ad id probandum proferunt, nihil
prorsus evincunt, sed hymnum illum in quibusdam aliis supplicationibus publicis decantatum fuisse demonstrant.
Imo in Liturgia Gallicana, quam ex Codice Bobiensi vulgavit Mabillonius, hymnus Gloria in
excelsis Deo pro gratiarum actionibus post missam privatim recitandus constituitur. Itaque antiphonam sequebatur
praefatio seu praelectio, unde in nostra sequenti Expositione dicitur Antiphona ad praelegendo, id
est ante praefationem quam per modum exhortationis praelegebat sacerdos.
3. Post praefationem diaconus alta voce silentium indicebat, cujus ritus meminit Gregorius Turonensis
lib. VII Hist. Franc. cap. 8, his verbis: Unde factum est, ut quadam die dominica postquam diaconus
silentium populis, ut missae auscultarentur, indixit, etc. Quo loco missae pro orationes sumi non dubito.
4. Indicto silentio, sacerdos populum salutabat, ac populi responsioni collectam subjiciebat a cunctis
flexis genibus devote audiendam, ut probant sancti Caesarii quidam sermones.
5. Post collectam chorus cantabat trisagium, et quidem graece et latine, quod sequebatur canticum
Zachariae Benedictus Dominus Deus Israel. Hoc tamen canticum in Quadragesima cum aliis laetitiae hymnis
supprimebatur.
6. Sequebatur lectio ex prophetis et ex apostolo. Nam praeter Evangelii lectionem, duas, unam ex
veteri, alteram ex Novo Testamento, lectiones cantabant, quem ritum videre est apud Gregorium Turonensem
lib. I de Miraculis sancti Martini cap. 5, ubi haec habet: Factum est ut illa Dominica, prophetica
lectione jam lecta, ante altarium staret, qui lectionem beati Pauli proferret. In sanctorum festivitatibus
sive martyrum sive confessorum acta eorum etiam publice legebantur, ut auditis eorum virtutibus populi
ad similia perpetranda accenderentur. Ita Gregorius Turonensis, lib. I de Gloria martyrum cap. 86, lectam
fuisse sancti Polycarpi passionem narrat.
7. Lectionibus pronuntiatis, chorus hymnum trium puerorum decantabat, et quidem, ut reor, per
modum responsorii, quem sane hymnum a Gregorio Turonensi, Historiae Francorum lib. VIII, cap. 3,
psalmum responsorium dici conjicio. Nam quaelibet ex Scripturis cantica psalmorum nomine donare consueverant
veteres. Porro ad hunc ritum spectare existimo canonem 13 concilii Toletani IV, Ut per omnes
Hispaniae Ecclesias vel Galliae in omnium missarum solemnitate decantetur hymnus trium puerorum in
pulpito.
8. Dum diaconus ad analogium Evangelium cantaturus procederet, chorus interim trisagium praecinebat,
quod cantato Evangelio iterum repetebat.
9. Post Evangelium, episcopus verbum e suggestu habebat ad populum; aut si per infirmam valetudinem
id sibi non liceret, vel forte tardioris esset linguae, homilias proprias aut ab aliis compositas, maxime
sanctorum Patrum, pronuntiari a sacerdotibus aut diaconis jubebat.
10. Deinde diaconus super audientes et catechumenos preces constitutas effundebat, de quibus ritibus
satis egimus in libro I de antiquis Ecclesiae ritibus.
11. Ejectis catechumenis, diaconus silentium indicebat; tum corpus Domini in turri conservatum ex
praecedenti sacrificio deferebat ad altare, ut constat tum ex hac nostra Expositione, tum ex Gregorii Turonensis
libro de Gloria martyrum, cap, 85. Romani non in turri, sed in capsa illud deferebant, idque in
nonnullis etiam Gallicanis Ecclesiis observabatur. Porro ex hoc ritu lucem aliquam afferre possumus canoni
17 concilii Arausicani I, ad quem omnes fere eruditi hactenus caecutiunt: Cum capsa et calix
offerendus est et admixtione Eucharistiae consecrandus, ut scilicet capsa dominicum corpus continens
 afferatur ad altare, cum facienda est in missa oblatio calicis cum admixtione seu praesentia Eucharistiae
consecrandi.
12. Allata ad altare Eucharistia, fiebat panis et vini consecrandi oblatio, atque interim chorus canebat
Sonum, id est antiphonam quae nostro offertorio respondebat, aut quid simile. Forte Sonus aliud nihil erat
quam quod Expositio nostra mox Laudes appellat. Laus autem in Missali Mozarabum constat ex Alleluia et
uno versiculo, sed in Gallicana Liturgia ter repetitum fuisse Alleluia ad significanda tria tempora, ante
legem, sub lege, et sub gratia, docet nostra Expositio, idque forsan cum triplici versiculo.
13. Facta oblatione, sacra recitabantur diptycha, hoc est nomina episcoporum et aliorum scripta in
tabella altari superposita. Hujusmodi tabellam eburneam vidi in ecclesia Bituricensi, in qua archiepiscoporum
nomina continentur, sed hodie nullus illius usus superest apud Biturigas.
14. Recitatis diptychis, sacerdos Collectionem post nomina dicebat, postea pacis osculum fideles sibi invicem
impertiebant; tum sacerdos recitabat Collectionem ad pacem, quam sequebantur contestatio (ita praefationem
illi appellabant) et canon qui brevissimus erat.
15. Post consecrationem sacerdos recitabat orationem Post secreta, quae verba demonstrant consecrationis
verba secreto ac sub silentio a sacerdote fuisse prolata. Postea fiebat confractio et commixtio corporis Christi.
Atque interim chorus antiphonam concinebat, eaque finita, sacerdos collectam ante orationem Dominicam
recitabat, orationem Dominicam sequebatur altera collecta a sacerdote pronuntiata.
16. Ante communionem, benedictio populo impertiebatur, et quidem tribus orationibus ab epicopo,
unica eaque brevi a simplici sacerdote, hoc modo: Pax, fides, et charitas, et communicatio corporis et sanguinis
Domini sit semper vobiscum.
17. Dum fiebat communio, aut ea peracta, chorus psallebat Trecanum. Quid autem esset Trecanum non
satis capio. Triplicem cantum vocis etymologia significare videtur. In regula autem sancti Aureliani praescribitur,
ut psallendo omnes communicent. Erit forte qui Trecanum interpretetur symbolum apostolorum sanctae
Trinitatis fidem explicans, quod in Missali quidem Mozarabum post consecrationem ante communionem
dicendum praescribitur, in Gallicana vero Liturgia post communionem recitaretur.
18. Tandem sacerdos dicebat orationem Post Eucharistiam, quam sequebatur alia collecta.
Hae sunt fere omnes antiquae Gallicanae Liturgiae partes, quas hic breviter ob oculos ponere et illustrare
libuit, ad promptiorem sequentis operis intelligentiam; in cujus parte seu epistola secunda multa alia notatu
dignissima occurrunt, ea maxime quae de Quadragesima et de traditione symboli competentibus narrat,
in quibus ritus hactenus ignoti expenduntur.
Verum ad antiquorum rituum cognitionem, quam ex sequenti opere accipimus, illud accedit, et quidem
longe majoris momenti, quod duo praecipua Ecclesiae catholicae dogmata de Eucharistia in ea clare omnino
asseruntur. Transsubstantiationem dico, et realem Christi sub speciebus panis et vini praesentiam: quae
duo praesertim impugnant hodie heterodoxi. Primum clare enuntiatur his verbis: Panis vero in corpore et
vinum transformatur in sanguine, dicente Domino de corpore suo: Caro mea vere est cibus, et sanguis meus
vere est potus. Alterum cum ait: Antiquitus sanctis Patribus fuit, ut dum sacerdos oblationem frangeret, videbatur
quasi angelus Dei membra fulgentis pueri cultro concidere, et sanguinem ejus in calicem excipiendo
colligere, ut veracius diceret verbum dicente Domino, carnem ejus esse cibum et sanguinem esse potum.
Reliquum est ut de auctore hujus operis et de tempore quo scriptum sit breviter inquiramus. De auctore,
cum nomen ejus non praeferat vetus Codex sancti Martini Augustodunensis, ex quo illud descripsimus, nihil
certo definire possumus; conjecturas tantum damus. Initio haec leguntur: Germanus episcopus Parisius
scripsit de missa. Igitur aut Germani fetum hic esse existimamus, aut prolixioris ejus operis epitomen, ab
aliquo ejus discipulo conscriptam, et forte in Aeduensi sancti Symphoriani coenobio, ubi ille vitam monasticam
profitebatur, priusquam ad infulas ecclesiae Parisiensis eveheretur.
De tempore quo scripta fuerit sequens missae Gallicanae Expositio, duo mihi certo constare videntur,
primum post assumptum ad sedem Parisiensem Germanum; alterum ante abrogatam in Gallicanis Ecclesiis
antiquam patrum nostrorum Liturgiam, quae statim post inductam ejus loco missam Romanam non comparuit,
scriptam fuisse: id autem factum a Carolo Magno, hortante Adriano papa, vulgo docent qui de his
rebus accuratius scripserunt, hoc est sub finem saeculi VIII. Verum ut ad Germani episcopi tempora hanc
scriptionem referam, illud facit, quod post lectas sanctorum Patrum homilias, declarat preces a diacono
super catechumenos factas ante eorum et infidelium de ecclesia ejectionem, qui ritus vix Germani tempora
attigit. Quapropter saltem medio saeculo VI opus sequens scriptum fuisse existimamus, cujus vel inconditus
scribendi modus et barbarae voces antiquitatem demonstrant; unde et religio nobis fuit quidquam in eis
corrigere.