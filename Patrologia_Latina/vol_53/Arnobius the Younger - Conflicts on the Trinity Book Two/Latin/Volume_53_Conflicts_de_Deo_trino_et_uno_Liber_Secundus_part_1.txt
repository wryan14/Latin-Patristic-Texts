/span>LIBER SECUNDUS. 
 I.---Postera die, inter initia diei, eorum repraesentato
conventu, residentibus Constantio et Ammonio,---Arnobius dixit: Si Serapioni aliqua supersunt
 de hesterno conflictu, si voluntas est: pandat.---Serapion dixit. Una quaestio evangelica noscitur
remansisse, illa scilicet, quam Arius videtur  habere
 palmarem, cum dicit: Me quid culpant dicentem,
Pater major me est (Joan. XIV, 28), cum ipse Filius
de seipso testetur dicens: Pater qui misit me, major
me est?---Arnobius dixit: In ea forma, in qua Filius
Patris est sine matre, ipse et Pater unum sunt: in
ea vero forma, in qua Filius matris est sine Patre,
Patre minor est. Naturam enim servilem assumpsit,
in qua non solum Deo Patre minor esset, sed et matre
tantum minor esset, quantum matris Virginis annositas
exstitisset.---Serapion dixit: Novum hodie
mihi dedisti responsum, in quo matrem Domini, ut
gentiles delirant, Mariam esse genitricem sine Patre
ejus. Dic cujus Pater Deus genitor sine matre exstiterit?---Arnobius dixit: Ergo heri non tota ventilatione
verborum nostrorum atque sermonum hoc ventilatum
 est, ut Patrem genitorem Filii sui majorem
Filio non esse docerem?---Serapion dixit: Utique
humana narratione docuisti, quod auctoritate Evangelica
stare non praevalet.---Arnobius dixit: Tamen
humana rationabilitate firmatum est, nihil in Patre
majus, nihil in Filio minus, nihil quod non aequale
sit in Spiritu sancto reperiri.---Serapion dixit: Et
si hoc ego denegem, tam judices, quam omnes hi qui
astant poterunt approbare.
II.---Arnobius dixit? Quid ergo superest?---Serapion
dixit: Hoc quod rationis tuae expositionem sacratissima
Christi impugnat assertio, qua dicit, Pater major me
est (Joan. XIV, 28).---Arnobius dixit: Quidquid dicit
Paulus apostolus de Christo, putas verum dicit, an fallit?---Serapion dixit: Si Paulus fallit, quis verum dicit?
 ---Arnobius dixit: Memor es dixisse eum de Domino
Jesu Christo,  Qui cum esset in forma Dei, non rapinam
arbitratus est esse se aequalem Deo (Philip. II, 6).
Dixit hoc Paulus, an non?---Serapion respondit: Dixit
quidem, sed integram sententiam non protulisti.---Arnobius dixit: Ergo scis quia Apostoli sermo conscriptus
est in epistola.---Serapion dixit: Scio.---Arnobius dixit: Ipsum comma integrae sententiae dic
mihi quod dixi.---Serapion dixit: Dixisti: Qui cum
in forma Dei esset, non rapinam arbitratus est esse se
aequalem Deo.---Arnobius dixit: Et de quo hoc
dixit?---Serapion dixit: De Filio: Arnobius dixit:
Et de quo hoc dicit, Esse se aequalem?---Serapion
respondit: De Patre.---Arnobius dixit: Collige formam
Dei, si potes.---Serapion respondit: Forma
 Dei est hoc quod immensus est, et coelos et terram
 replet, et transcendit mensura ejus coelos sursum, et
terram, et maria, et abyssos deorsum (Isai. XL, 12).
Sic quidem legitur in prophetis, quod palma ejus
totius coeli mensura sit, et pugillo comprehendat
omnem terram, et omnes aquae mensura manuum
ejus sunt.---Arnobius dixit: Oris tui testimonium
verum de Deo amplector, et praedico, et ita esse confiteor.
Ergo si ita est, immo quia ita est: explicuisti
sermone formam Dei hanc esse, quod sit immensus,
et incomprehensibilis, inaestimabilis, invisibilis. Ita
est, an non?---Serapion respondit: Ita est.---Arnobius
dixit: Jam modo integram Apostoli sententiam
proferam de Filio Dei. Qui cum in forma Dei esset
(Philip. II, 6), hoc est, invisibilis, incomprehensibilis,
inaestimabilis, et esset aequalis, non minor, sed
 ea forma, et in ea aequalitate qua est Pater, exinanivit
semetipsum.---Serapion dixit:  Quomodo exinanivit
se? Nunquid ut cessaret esse Deus?---Arnobius
dixit: Ne forte hoc blasphemiae scelus nostrae aestimationi
subreperet, interpretatus est istum sermonem
dicens, in quo exinanivit seipsum, id est, quia cum
esset Dominus formam servi accipiens in similitudinem
hominum factus, et habitu repertus ut homo, humiliavit
seipsum factus obediens usque ad mortem, etc. Hic
ergo qui est Filius Patris sine initio natus ex eo Patre,
qui paternitatis suae initium non habet, hic dicit,
Ego et Pater unum sumus (Joan. X, 30). Hic autem
natus ex matre sine Patre carnali, hic dicit, Pater
major me est (Joan. XIV, 28).---Serapion dixit: Ergo
duo sunt filii Dei, et unus de Patre sine matre, alius
 de matre sine Patre est?---Arnobius dixit: Puto te
non esse immemorem ostendisse me quidem duos
oculos, sed unum aspectum; duas aures, sed unum auditum;
duas nares, sed unum odoratum.---Serapion
dixit: Duo ista quomodo vis in unum esse? ut sicut
Dealitas Patris et Filii et Spiritus sancti una est substantia,
ita et substantia Dei cum filio hominis una sit
substantia?---Arnobius dixit: Non est ita. Homo enim
per Deum, qui eum assumpsit, factus est Deus:  non
Deus per hominem, quem assumpsit, factus est homo.
III.---Serapion dixit: At per hoc duo sunt filii
Dei, cum dicis, Deus, Deus est; et homo, homo est;
Deus verus, verusque homo duo sunt.---Arnobius
dixit: Duae sunt substantiae in uno Filio Dei. Hic
enim unus Filius Patris, qui fecit primum hominem
   de limo terrae virginis. Cum timore Dei et interrogare
 te et audire oportet.---Serapion dixit: Quare
hoc dicis?---Arnobius dixit: Quia quasi plausibilem
fuisse te existimas, cum dicis duos filios Dei esse,
unum de Patre sine matre, et alium de matre sine
Patre. Cum ego tibi dixerim Deum per omnipotentiam
suam formam servi assumpsisse in utero Virginis,
et cum eo sumpsisse temporalem originem. Non
habet hunc Filium Dei, qui penitus temporalem non
habet.---Serapion dixit: Tu dixisti alterum Virginis
filium praeter Christum.---Arnobius dixit: Non dixi
alterum Virginis filium praeter Christum, sed dixi:
Hic qui de limo terrae Virginis primum hominem fecit,
ipse in utero Virginis sanctae hominem in quo ipse
habitaret sua incomprehensibili omnipotentia fabricavit,
secundum quod legimus: Sapientia aedificavit
 sibi domum (Sap. IX, 1).---Serapion dixit: Quis est
qui fabricavit sibi in utero Virginis hominem?---Arnobius dixit: Filius Dei Patris invisibilis fabricavit
sibi hominem, in quo, quasi in domo incomparabili
manens, ipse fieret visibilis sanctis.---Serapion dixit:
Ergo visibilis factus est?---Arnobius dixit: Non
dixi visibilis factus est  tantum; sed dixi, visibilis
factus sanctis, hoc est credentibus, ut per fidem videretur,
non per speciem (I Cor. V, 7), secundum hoc
quod legimus: Vidimus eum, et non habebat speciem
(Isai. LIII, 2). Carnis enim aspectus ita incredulis patuit,
ut, exspoliatus vestimentis, totus per singula membra
corporis videretur ab his qui eum exspoliaverunt,
et irriserunt, et flagellaverunt, et in crucis patibulo
eum posuerunt (Matth. XXVII; Joan. XIX); sed quia
 fidei oculos non habebant, hominem purum, non
illum qui in ipso erat homine videre potuerunt.
IV.---Serapion dixit: Quasi anguis lubricus, quo
plus constringeris, plus de stringentibus pugnis evadis.
Hominem vis esse Filium Dei, an Deum?---Arnobius
dixit: Verum Deum et verum hominem.---Serapion dixit: Ergo, ut dixi, duo filii Dei sunt, unus
carnalis, et alius spiritualis.---Arnobius dixit: Cum
timore Dei loquere; blasphemum est enim duos filios
Dei dicere.---Serapion dixit: Ergo tu blasphemas,
qui duos filios Dei dicis.---Arnobius dixit: Et
tu blasphemas, et mihi calumniam blasphemantis
 impingis. Ego enim dico unum Dei Filium,  quasi
ignem in massam auri candentis. Nihil in eo vides nisi
ignem dum ignitum fuerit, et simul aurum purum putaveris,
manus ipsa tangendo flammatur. Ita et dum
in isto homine miseris manum infidelitatis tuae, ut
solum hominem aestimes, incendio aeterno consumeris.
Item si aurum negaveris, ignem vero qui in eo venit
ut esset visibilis, cum sit invisibilis, denegaveris. Nunc
interrogo te, responde mihi: Cur non dimittis manum
ad candentem massam auri?---Serapion dixit:
Quoniam manus quae eum contigerit ardescit.
V.---Arnobius dixit: Iste ignis visibilis est an invisibilis?---Serapion dixit: Visibilis.---Arnobius
dixit: Unde probas visibilem esse ignem? Per se
ipsum, an per alteram materiam?---Serapion respondit:
 Per alteram.---Arnobius dixit: Ergo non
est visibilis ignis.---Serapion respondit: Quomodo
non est visibilis ignis, qui videtur et tangitur?---Arnobius dixit: Non videtur, nec tangitur, nec calefaciet,
nec comburet per suam substantiam, si non
fuerit alteri cuicunque commixtus.---Serapion dixit:
Ergo ignis per se nihil est.---Arnobius dixit: Non
solum non dico, nihil est: sed dico, magna vis, fortissimaque
substantia: sed tamen nisi mixtus alteri
fuerit substantiae, invisibilis et incorporeus perseverat.---Serapion dixit: Ergo ignis Deus est.---Arnobius
dixit: Hoc tibi dixi, quia erras. Nunquid totum quod
invisibile nobis et incorporeum est, hoc etiam Deo et
invisibile et incorporeum est.---Serapion dixit:
Ergo Deo visibilis est ignis et corporeus.---Arnobius
 dixit: Omnia quaecunque invisibilia et incorporea
sunt, Deo soli secundum hoc, quae ab eo creata sunt,
visibilia et corporea sunt.---Serapion dixit:  Ergo
animae, et spiritus, et angeli corporei sunt.---Arnobius
dixit: Nolo me per anfractus tuos a Deo tollas,
et ad angelos, et ad animas, et spiritus trahas. Tamen
ne putes me fugere interrogationem tuam, audi.
Quidquid mensuram habet, corpus est, non humanis,
sed divinis oculis patens: immensus autem et incorporeus
Deus solus est (Joan. IV). Omnes enim angeli
a Deo facti initium habent; et quae initium habent,
et ultimum habent, non nostris oculis serviens, sicut
 sol, et luna, et stellae, sed solis divinis oculis patescit.---Serapion dixit:  Ergo et anima hominis corporea
est.---Arnobius dixit: Quidquid tangit et tangitur,
et in loco aliquo continetur, corpus esse non
dubium est. Cum ergo et intrare animam corpus, et
habitare in corpore, et exire e corpore doceatur,
quomodo non corporea esse, dignoscitur? Sed interim,
si de hac re longiorem vis disputationem fieri,
tibi etiam alio tempore proponere licebit. Nunc vero
aienti mihi ignem incorporeum esse, sicut animam
et spiritum, nobis dico ignem incorporeum esse.
Asserenti mihi, si qua praevales ratione, obsiste.---Serapion
dixit: Novam rem audio. Quotidie inter manus
nos ignem habere video, sed novo stropho verborum
ignem mihi vult invisibilem comprobare.--- Judices dixerunt: Nos Arnobium audivimus non ita
dicentem ignem invisibilem, ut negare videatur esse
visibilem per alteram speciem cuicunque fuerit mixtus,
sive ligno, sive ferro, aut aeramento, aut argento, aut
auro; sed cur hoc dicat, inquire.
VI.---Arnobius dixit: Gratias prudentissimis cognitoribus
refero,  qui, sensum verborum meorum eo
quo est a me dictum per ordinem ostendentes, quasi
lucem in tenebris effulserunt. Dic ergo, Serapion,
quod verum est: Hanc ignis substantiam nunquid
sine ligno aut quocunque metallo videre potes, aut
contingere praevales?---Serapion dixit: Cum de
Dei Filio loquimur, ad imaginem me et metalla trahis.---Arnobius dixit: Non audisti Apostolum dicentem
de Deo, quomodo invisibilia ejus, per ea quae facta
 sunt electa conspiciuntur, sempiterna quoque virtus
ejus et Divinitas (Rom. I, 20)? Ergo si tu vestigas,
sive ut tu de me dixisti, tortuosus anguis stringente
mihi te conaris evadere, mediis justissimis cognitoribus
penitus non evadis. Dic ergo, cum ignem in ligno
aut quocunque metallo videris, unam in eo substantiam,
an duas attendis?---Serapion dixit: Unam.---Arnobius dixit: Non est ergo ibi nec lignum, nec
ferrum, nec ullius prorsus materiae genus, per quod
virtus ejus et invisibilitas agnoscatur.---Serapion
dixit: Est quidem per quam cognoscatur virtus et invisibilitas,
tamen ignis sola patet esse substantia.---Arnobius dixit: Ista ignis sola substantia in aere
cognoscitur intra thermarum colorem,  sed ni lignis
 admixtus intra fornacem excitaverit flammas, nec teporem
exhibet thermis, nec calorem.---Serapion
dixit: Benefacis docere homines quod nullus ignorat.
---Arnobius dixit: Si tecum Hebraico loqui sermone
poteram, nunquid non superfluus, an consideratus
argueret?---Serapion dixit: Ita est.---Arnobius
dixit: Ita si tecum loquar quod omnes ignorant, et
non tecum hoc loquar quod nullus ignorat, vincere
te qua ratione potero? Dic ergo, ignem cernis duas
substantias, an unam?---Serapion dixit: Unam video,
ignis scilicet.---Arnobius dixit: Obsecro, judices,
jam date sententiam, et uter nostrum quod fallat
ostendat.---Judices dixerunt: Sine causa reprobavit
interrogationem tuam; et cur timeat Serapion
duas substantias dicere in igne dum cernitur, ignoramus.
 Unde, quia subterfugit, nos non solum judices,
sed et testes te habere confidens, perge quo tua tendit
oratio.
VII.---Arnobius dixit: Ignis iste invisibilis aliquam
aliam materiam ingressus, visibilis per istam efficitur,
habens in se unum quod exurit, alterum quod illuminat;
ita Filius de sinu Patris egressus, Virginea integritas
ita illum suscepit, ut potest massa auri ignem
suscipere; et ex ipsa massa produxit hominem perfectum
ex semine David secundum carnem (Rom. I, 2).
in quo toto quasi aureo metallo ipse ignis incomprehensibilis
comprehensibilis fieret, impassibilis passibilis
fieret, impalpabilis palpabilis fieret, ut dixi prius,
unum quod exurit incredulos, aliud quod omnes credentes
illustrat. Itaque per duas istas substantias,
 auri, quod corpus est, et ignis, quod corpus non est,
una persona, quam cernimus aut ferri, aut aeris, aut
argenti, aut auri, una subsistit species, habens duas
substantias auri veri et ignis veri.---Judices dixerunt:
Ut quid declinat Serapion tuam evidentissimae
rationi responsum dare, nescimus; unde, ut diximus,
perge quo tua tendit oratio.
VIII.---Arnobius dixit: Calumniam quam in me
ingessit confirmare dum studet, fecit rem consultam
homo sapiens ut taceret, ne suo se ore confutando
convinceret. Dixit enim me quod Deum duos filios
habere per visibilem et invisibilem substantiam credendo
assererem, cum unum Dei Filium in duabus
substantiis credam; sicut unum auri metallum, cum
 ignitum fuerit in duabus substantiis probabiliter asseram.
Invisibilis enim Filius Dei visibill  filio hominis
mixtus unum Filium Dei fecit, ut in ipso esset visibilis,
sicut ignis, qui invisibilis fuit, in massa auri aut
cujuscunque metalli factus visibilis, non amisit, quomodo
solus ignis sine materia alterius rei quae illum
visibilem et sensibilem faciat nec videri potest ab
oculis, nec a corporibus omnino sentiri.---Serapion
dixit: Intelligo te ad hoc pervenire, ut dicas Filium
Dei deseruisse filium hominis, nec simul crucifixum
in ligno.---Arnobius dixit: Ego hoc nunquam nec
corde concepi, nec ore protuli; quinimmo cum propheta
dico, quod non solum non deseruit eum in cruce
positum: verum etiam non eum dereliquit euntem in
infernum, et non dedit sanctum suum videre corruptionem
 (Ps. XV, 10).---Serapion dixit: Ex quo tempore
Dealitas in hominem, quem assumpsit, advenit?---Arnobius
dixit: Ex qua hora Gabriel angelus verbum
ejecit, et illa credendo concepit.---Serapion dixit:
Ergo simul conceptus est.---Arnobius dixit: Dum
conciperetur verbo homo in utero, qui eum fabricaverat,
et adhuc fabricabat, ut in eo maneret, et ibi
erat is qui initium nunquam habuit, in eo qui initium
essentiae suae in utero Virginis assumebat.---Serapion
dixit: Ergo Deus et patrem et matrem habet.---Arnobius dixit: Patrem habet Filius Dei, qui eum
genuit ante tempora sine matre; et matrem habet
Virginem, quae illum concepit et peperit sine homine
patre.---Serapion dixit: Ergo mater Dei est.---Arnobius
dixit: Mater Christi et Dei.---Serapion dixit:
 Quid est Christi et Dei?---Arnobius dixit: Dei, qui
cum initium non haberet, tamen nascendo initium assumpsit
cum Christo. Christus enim sine Deo  similis
est christis aliis qui ante eum fuerunt. Christus
autem Deus noster similem per naturam penitus
non habet; praeter ipsum enim nullus est Christus et
Deus.---Serapion dixit: Quid ergo in partu Mariae
natum credis?---Arnobius dixit: Hominem, qui nunquam
fuit, cum Deo qui semper fuit.---Serapion
 respondit: Maria ergo mater hominis, et non Dei
est.---Arnobius dixit: Per hominem de Spiritu
sancto conceptum et natum meruit etiam ejus mater
fieri, qui ita fuit semper, ut et non fuerit tempus
quando non fuit.---Serapion dixit: Ergo Nestorii
sectam sequeris.---Arnobius dixit: Nestorius  Θεοτόκον
negavit, quam et Χριστοτόκον credo.---Serapion
respondit: Si illum creavit ex se qui ante non,
fuit, illum sine dubio non creavit qui semper fuit.---Arnobius dixit: Si ad rationes humanas vadis, et
fidem tecum non ducas, vadis, vacuus redis, et semper
vacuus permanebis.---Serapion dixit: Si scis
quia non possum et ego tecum injuriose loqui, loquere
injuriose.---Arnobius dixit: Injuria esset, si non,
ut vides, causa exigeret ut hoc tibi dicerem.---Serapion
 dixit: Quae causa hoc exigit sciamus.---Arnobius
dixit: Quomodo totum quod circa Mariam
gestum est rationem hanc habet primam, ut credas;
si vero rationem habeas, et fidem non habeas, vacua
erit ratio tua.---Serapion dixit: Aut ratio, ratio,
aut fides, fides erit.---Arnobius dixit: Non potest
fides sine ratione in hac parte, nec ratio sine fide
subsistere.---Serapion dixit: Et quae ratio poterit
me docere quod Virgo concepit, Virgo peperit, Virgo
post partum permansit?---Arnobius dixit:  Haec
ratio est Deus omnipotens.---Serapion dixit: Ego tecum
de puella ago.---Arnobius dixit: Ego tecum de
Omnipotente ago. Dicas mihi. Qui fecit coelum et
terram, et omnia quae in eis sunt Omnipotens ipse
est, an non Omnipotens?---Serapion dixit: Semper
 aliud proponis, ut aliud tibi agere liceat, et non ad
interrogata respondeas?---Arnobius dixit: Ego interrogationi
tuae studens respondere, interrogo te.
Dic mihi, Deus est omnipotens, an non?---Serapion
dixit: Qui hoc negat, nihil illo stultius est. Scriptum
est: Dixit insipiens in corde suo, Non est Deus (Ps.
XIII, 1).---Arnobius dixit: Filius ergo Dei per omnipotentiam
suam hoc facere voluit, ut efficeretur
filius hominis.---Serapion dixit: Cujus hominis?--- Arnobius dixit: Mariae.---Serapion dixit: Ergo hoc
voluit quasi putative, et non veraciter.---Arnobius
dixit: In Deo nihil putativum, nihil fantasticum, nihil
mendacii existit.---Serapion dixit: Unum e duobus
stare non potest, quia Maria aut Θεοτόκος erit
eadem genitrix; aut Χριστοτόκος eadem genitrix Christi.---Arnobius dixit: Et Θεοτόκος est, et 
Χριστοτόκος.---Serapion dixit:  Ergo duorum est mater filiorum.---Arnobius dixit: Unius filii mater est.---Serapion
dixit: Qua ratione hoc poteris docere, cum Filius
Dei, Dei Filius sit; qui ex Deo Patre ante saecula
est genitus Deus; et iste nunc ex tempore sit genitus
filius hominis?---Arnobius dixit: Filius Dei omnipotens
omnipotentis Patris per omnipotentiam suam
hoc voluit, ut unus cum eo fieret Filius Dei iste filius
 hominis.---Serapion dixit: Ergo mixta est Divinitas
et humanitas.---Arnobius dixit: Quid est hoc
quod vis dicere, Mixta est?---Serapion dixit: Deum
hominem, quid mixtum carnis et Verbi unum corpus
effecit.---Arnobius dixit: Blasphemum est ita credere,
ut quasi conflantibus opere duas naturas in
unam credamus redactam esse substantiam. Evidens
est enim utriusque partis corruptio: nam qui capax,
non capabilis; penetrans, non penetrabilis est; implens,
non implebilis est; qui ubique diffusus et ubique
totus est, simul per omnipotentiam ita se naturae
infudit humanae,  ut caro perficeretur in Verbo,
non Verbum in carne perficeretur. Non enim dicit
evangelista, Verbum cum carne natum est,  sed
Verbum caro factum est (Joan. I, 14), et homo nasci
non judicavit indignum.---Serapion dixit: Si Verbum
 caro factum est, Verbum esse cessavit.---Arnobius
dixit: Non homo perfectus in virginali utero
conceptus est et natus?---Serapion dixit: Homo
 ergo cum Deo natus est.---Arnobius dixit: Si pie
hoc diceres, finita erat contentio; nunc autem quam
impie dicas, hinc detegeris. Dicis enim, Homo cum
Deo natus est, ut videatur nunc ipsa Divinitas Filii
Dei sumpsisse initium. Dico autem et ego, Ita homo
cum Deo natus est, ut Deus qui semper est, et sine
initio, voluntate sua qua potest omnia quae vult facere
in coelo et in terra, in mari et in abyssis, hoc illi
placuit ut, salva et integra Deitate sua, fieret filius
hominis. Dic mihi, Serapion, potuit hoc facere, et
noluit; an voluit, et non potuit? Invisibilis huic homini,
quem assumpsit, ut unum secum esset, salva
sua substantia divina, salva ejus substantia humana,
fieret? Si voluit, et non potuit, cesset esse omnipotens,
qui suam implere non potuit voluntatem.--- Serapion dixit: Hanc reverentiam Deo dare debemus,
ut seorsum quae Dei sunt soli Deo demus, et seorsum
quae sunt hominis soli homini reputemus.---Arnobius
dixit: Impia est ista credulitas,  quae quartam
admittit in divina Trinitate personam. Duo enim
Christi duo erunt filii; aut certe unus Christus erit,
non tamen Filius Dei. Et ubi est quod Symbolo universalis
Ecclesiae nos credere confitemur, Christum
Jesum Filium ejus unicum Dominum nostrum, qui
natus est de Spiritu sancto ex Maria Virgine. Qui sicut
ante saecula natus est ex Patre, nobis ex Maria
Virgine semper confitemur, totum accipiendo quod
Dei est homo, totum suscipiendo Deus quod est hominis,
aliud quam Deus est esse non posset. Pars
enim una omnipotentia plena, partem illam in se
suscipiens quae omnipotentiam non habebat, tanta
 in illa se suavitate infudit, ut, salva utriusque partis
substantia, unus nobis Dei Filius nasceretur ex Virgine.---Serapion dixit:  Facta est ergo humanae
 substantiae transmigratio in Deum.---Arnobius dixit:
Non vis dicere: Humanae substantiae corruptio? Istam
enim transmigrationem substantiae si tibi concessero,
corruptionem probabis; et videbitur Deus
per infusionem suam a statu suo quasi inclusum exclusisse
substantiam.---Serapion dixit: Non tibi
inclusum per quam humillimam suam substantiam a
statu suo exclusit, ut homo reverteretur in Deum,
non Deus verteretur in hominem?---Arnobius dixit:
Non solum a statu suo non est exclusa humana substantia,
sed in statu suo magis est roborata. Nam
sicut status virginitatis Mariae, homine concepto et
parto, non est ex sua integritate dejectus, sed magis
est integrior factus; ita status humanae substantiae
in infusione divina, ita, inquam, est fortior factus,
 ut quidquid per praevaricationem Adae fragilitatis incurrerat,
per assumptionem Dei penitus non haberet,
et firmius suae integritate substantiae possideret, quam
ipse Adam ante suam praevaricationem possedit.
IX.---Serapion dixit: Omnis substantia cum subsistit,
aut magna est, et parva non est; aut regalis
est, et privata non est; aut immortalis, et mortalis
non est; aut dives est, et paupercula non est; aut
divina est, et humana non est. Tu autem confundens
omnia, unum et duobus stare dum denegas, nec
Deum nobis verum, nec hominem verum praevales
edocere.---Arnobius dixit: Audi quid dixisti: Omnis
substantia aut magna est, et parva non est. Singulatim
tibi expono, si nescis: In unico Filio Dei
duas esse substantias profiteor et assigno. Habet per
 humanitatem ut vere minor Patre sit (Joan. XIV, 28);
habet unde initium vere sumpsit ex tempore; habet
unde vere sit impassibilis, habet et unde passibilis
exstitit; habet unde vere immortalis sit; habet unde
vere sit mortuus et sepultus; habet unde nunquam
cessavit vivere, et vitam omnibus qui vivunt suo arbitrio
dispensare; habuit etiam unde inter animas
defunctorum animam corporis sui defuncti ire ad inferos
permitteret, et redire (Ps. XV).  Habuit unde
mortis imperium subjugatum teneret; habuit unde
mortis subjaceret imperio (Heb. II, 14). Habuit unde
ploraret defunctum, et in eo erat unde juberet ipsum
quem plorabat mortuum suscitari (Joan. XI, 35 et
44). Et haec ratio Divinitatis ejus, ut cum duas istas
integerrimas substantias habeat, unum tantum in his
 duabus Filium Dei credas.---Serapion dixit: Ergo
conversionem aliquam in semetipso, unde inciperet
esse quod non erat, habuit.---Arnobius dixit: Non
ita est: sed serino Patris, nunquam a Patre discedens,
homo quippe fieri dignatus est secreto suo
 mysterio, quod ipse novit, qui quoniam totum suscipiens
quod est hominis, homo est; totum accipiens
quod Dei est: alius quam Deus esse non potest.---Serapion dixit: Et si incarnatus est, ut asseris, immixtus,
quomodo non est facta diminutio divinae substantiae?---Arnobius dicit: Est ne aliquid quod aut
non possit Deus, aut nesciat? Serapion dixit: Nihil
est quod non possit Deus, nihil est quod nesciat.---Arnobius dixit: Ergo si scit, et potest  sine sui corruptione
misceri, sicut potuit hominem suscipere,
ita ut nihil ei augmenti de susceptione accederet;
scivit et potuit ut totum se infunderet, et nihil acciperet
detrimenti.
X.---Serapion dixit: Quae ratio te compellit, ut
quotiescunque de Filio Dei,  qui est Deus natus ex
 Maria, loqueris, non solum dicis ut sit Maria Θεοτόκος;
sed semper hoc nominas, quod Filius hominis est,
ut sit Maria Χριστοτόκος?---Arnobius dixit: Sicut ego
nunquam Χριστοτόκον sine 
Θεοτόκον dico, et tu ita confitendo
confirmas fidem tuam, et finis hujus nostrae
altercationis occurrit.---Serapion dixit: Unde tibi haec
auctoritas hujus definitionis advenit?---Arnobius
dixit: Apostoli Pauli non vis recipere hoc quod dixit
testimonium: Factus est primus homo in animam viventem,
novissimus homo in spiritum vivificantem (I Cor.
XIV, 45)?---Serapion dixit: Dic mihi quo ordine tu
istum sensum accipias?---Arnobius dixit: Ipse Apostolus
suis verbis hoc quod dixi explanavit, dicens:
Quoniam per hominem mors, et per hominem resurrectio
mortuorum. Et sicut in Adam omnes moriuntur,
 ita in Christo   omnes vivificantur (I Cor. XV, 21, 22).---Serapion dixit: Video quod moliris astruere, ut
quia in isto loco nominat Apostolus hominem solum,
non etiam Deum, docuisse videatur resurrectionis nostrae
gloriam celebrare.---Arnobius dixit: Christum
quando audis, et non audis sanctae Mariae Virginis Filium,
scias te  unum ex rebus Judaeorum audire: et
ideo hominem hunc solum esse justa ratione firmamus.
Virginis autem Filium Deum et Christum esse
catholica fidelitate hoc ordine confitemur, ut gloriam
quam humanum genus per primum hominem amiserat
per istum Filium Virginis, qui Deus et homo, in
centuplum melius recuperaret. Nam paradisi regio
per primum hominem legitur fuisse sublata, per secundum
vero hominem et regno paradisi restituitur,
 et  omnium indulgent a confertur.---Serapion dixit:
Ergo haec tanta beneficia homo nobis praestitit, non
Filius Dei Deus?---Arnobius dixit: Calumniam vis
ex ea nasci, ex qua natus est qui nos ex omni liberaret
et ab omni peccato; et inde vis me vinctum
 tenere, unde a vinculis solvimur; et inde vis mihi libertatem
auferre, unde libertas servo mundo et captivo
ingenuitas generatur.---Serapion dixit: Unde
ista tam bona tamque praeclara nascuntur?---Arnobius
dixit: Ex ista confessione ut dicam Dei Filium
in carne venisse, dicente apostolo: Qui negat Jesum
Christum in carne venisse, hic Antichristus est (I Joan.
II, 22). Est ergo caro, hoc est, perfectus homo est;
et qui venit in carne, hic est Filius Dei invisibilis, hic
est perfectus Deus, Filius Dei, creator hominis, cum
quo dignatus est fieri filius hominis.---Serapion respondit:
Ergo Deus, suus creator est.---Arnobius
dixit: Ubi non est commixtio viri, qui creator exstitit
nati?
XI.---Serapion dixit: Multum me suspectum reddis,
 cum et creaturam, et carnem, et hominem, et
filium repetis, tamen Filium Dei Filium fuisse Mariae
non fateris.---Arnobius dixit: Si non esset filius hominis
Filius Dei factus, Maria mater Dei esse non poterat.
Per filium ergo suum facta est mater Filii Dei;
per formam servi quam assumpsit Dominus, facta est
mater Domini; nec poterat esse Θεοτόκος,nisi 
Χριστοτόκος
fieri meruisset. Audi quid habebat concipere
in utero, aut quid habebat parere, aut quid habebat
pannis involvere, et in praesepio ponere (Luc. I), aut
quid habebat lactare, aut quid habebat tollere et
fugere in Aegyptum (Matth. II, 13), aut quid habebat
crescere aetate et sapientia, aut quid octava die circumcidi,
aut quid habebat baptizari a Joanne (Luc.
II), nisi esset homo perfectus, in quo esset perfectus
 Deus, qui ipsum sicuti hominem in utero fabricavit.---Serapion dixit: Nestorii est ista doctrina.---Arnobius
dixit:  Nestorius quae asserit prae manibus
habeo; si jubent judices recitabo.---Judices dixerunt:
Legatur quod ab Arnobio offertur, ut possit
Serapionis si vera est objectio demonstrari. Cumque
accepta esset homilia, ad locum lecta est ita: Non
peperit sanctissima Maria Deitatem, nam quod natum
est de carne, caro est (Joan. III, 6). Non peperit creatura
creatorem; sed peperit hominem Deitatis  ministrum.
Non aedificavit Deum Verbum Spiritus sanctus:
Quod enim ex ipsa natum est, ait, de Spiritu
sancto est (Matth. I, 20). Deo itaque Verbo templum
ex Virgine aedificavit. Et paulo post:  Per se qui
natus est Deus in utero Deus est. Et paulo post:
 Θεοτόκου formam in Deo honoremus. Item in alia
praedicatione, cujus initium hoc est: Saepe mecum
fructus vitae versans, et terrestrium rerum multiplicem
mutabilitatem, sparsaque per vitam insidias cogitans,
haesitans exclamavi. Quis poterit liberari? Et
post paululum ait: Spiritum divina separat natura,
qui humanitatem ejus creavit. Quidquid ex Maria natum
est, de Spiritu sancto est, qui et secundum justitiam
replevit quod creatum est. Hoc quod manifestatum
est in carne, justificatum est in Spiritu (I Tim. III,
16). Item ait: Qui fecit eum metuendum daemonibus, de
quo dicit ipse Dominus, Ego in Spiritu Dei ejicio daemonia
(Luc. XI, 20), ipse carnem ejus fecit templum.
Unde dicit Baptista: Vidi Spiritum sanctum descendentem
de coelo, et manentem in eo (Matth. III, 16).
 Item paulo post: Qui dedit ei elevationem in coelum,
ait, dedit mandata apostolis quos elegit per Spiritum
sanctum, et postea elevatus est in coelum (Act. I).
Hunc itaque qui Christo tantam donavit dispensationem,
qui natum putant carneum, separant a divina
natura. Item in alia praedicatione, cujus initium hoc
est, Nulla deterior aegritudo humanis animis quam
ignorantia. Et paulo post:  Ista autem faciunt Deum
secundum post beatam Mariam, cum matrem temporalem
creatricem temporum Deitatem assignant;
immo nec matrem Christi eam esse permittunt, quae
et Χριστοτόκος est. Nam, sicut illi aiunt, non humana
natura, sed Deus Verbum ab illa natus est, et ea
quae peperit non est mater nati. Quomodo enim mater
esse potest alieni a sua natura? Si autem mater
 est, ut ab ipsis vocatur, humanitas est quod natum
est, et non Deitas. Proprium est enim parere matri
essentiae suae similem: aut enim non erit mater, si essentiae
suae similem non pepererit: aut si mater est,
essentiae suae similem peperit. Item post alia: Deus
enim mensium et creator est, et non mensium partus
est; fabricator sanctae Mariae non postea ex Spiritu in
ipsa fabricatus. Sed sine mea doctrina audi angelum
ad ipsum Joseph dicentem: Accipe puerum et matrem
ejus (Matth. II, 3).  Igitur pueri dixit, non Deitatis.
Item post haec: Vis tibi addi secundum testimonium?
Completi sunt itaque dies ut pareret, et peperit filium
suum primogenitum (Luc. XXVI). Ecce habes cujus
mater fuit Χριστοτόκος, id est, pueri mater, quem peperit
Maria, non Deitatis, quae omnia circumstringit.
 Audi et aliud testimonium: Videntes autem magi
stellam, gavisi sunt gaudio magno valde, et intrantes
domum invenerunt puerum cum Maria matre ejus
(Matth. II, 11). Ubique pueri mater, non Deitatis,
Virgo praedicatur.  Quid igitur ordinas carnem matrem
Deitatis? Et paulo post: Virgini Χριστοτόκῳ contigit
parere humanitatem, Dei verbo Deitatis ministerium.---Et cum legeret haec judices dixerunt: Hactenus
Nestorii dicta sufficiant: quid ad haec sentiat
Serapion, pandat.
XII.---Serapion respondit: Si ita non sentit, nec
credit Arnobius, quare frequentat Χριστοτόκον et Θεοτόκον?---Arnobius dixit: Si Χριστοτόκον dico, et nego
Θεοτόκον,  recte arguis me Nestorianum, vel per leve
accusationis tuae vestigium forsitan accusaris. Nunc
 vero totus defensionis meae cursus impugnat negantem
Θεοτόκον Mariam; et tu mecum Nestorium damnas,
cum me tecum exsecretur Nestorius.---Serapion
dixit: Pro qua re me tecum exsecratur Nestorius?---Arnobius dixit: Pro eo quod tecum sanctam Mariam
Θεοτόκον non nego.---Serapion dixit: Sermone argumentando
Θεοτόκον qui confiteris, Χριστοτόκον illam
asserendo impugnas.---Arnobius dixit: Tu negas
Christum Filium Dei esse?---Serapion dixit: Non
nego Christum Filium Dei; sed te increpo qui Christum
hominem asseris, et non Filium Dei.---Arnobius
dixit: Antequam nasceretur ex Maria, Filius
Dei ante fuit?---Serapion dixit: Quis haec  praeter
Photinum dixerit?---Arnobius dixit: Ergo semper
fuit.---Serapion dixit: Semper fuit.---Arnobius
 dixit: Quis est iste, qui natus est?---Serapion dixit:
Ipse qui semper fuit.---Arnobius dixit: Qui semper
fuit purus natus est, aut cum homine, aut extra hominem,
aut per hominem?---Serapion dixit: Non
tibi dixi, quia hominem vis ostendere.---Arnobius
dixit: Si hominem dicerem, et non simul Deum, sine
diminutione Dealitatis suae simul natum negarem,
recte ista oppeneres.---Serapion respondit: Erubescis
Deum natum, Deum tentatum, Deum crucifixum,
mortuum et sepultum dicere, cum et Paulus dicat:
 Non erubesco Evangelium; virtus enim Dei
in salutem est omni credenti (Rom. I, 16). Tu ergo
eum erubescis hoc credere Dominum, quem Deum
impassibilem volens ostendere, liberatorem nostrum
solum hominem assignas. Unde necesse est mihi interrogare
te: Quis est qui pro nobis passus est, Deus
an homo?---Arnobius dixit: Et homo natus est
Deus; et homo passus est.---Serapion dixit. Et quomodo
impassibilem Deum Dei Filium a passione humanitatis
extraneum reddis?---Arnobius dixit: Sicut
natus est ex tempore, cum sit ante tempora genitus,
et tamen filius hominis est, ita et cum sit vere
impassibilis, vere passus est, et cum sit vere immortalis,
vere mortuus est cum passibili suo. Mortuus
est enim ex infirmitate nostra, sed vivit ex virtute Dei
 (II Cor. XIII, 4). Humana enim passibilitas ab eo qui
impassibilis permanet, ita suscepta est, ut cum ipso
esset quando conceptus, quando natus, quando baptizatus,
quando tentatus, quando venundatus, quando
traditus, quando irrisus, quando colaphizatus, quando
spinis coronatus, quando felle cibatus, et aceto potatus,
quando crucifixus est, et mortuus, et sepultus.
Non enim dereliquit eum in inferno, nec dedit sanctum
suum videre corruptionem (Ps. XV, 10). Cum
ipso etiam tertia die resurrexit a mortuis, cum ipso
ascendit in coelos, cum ipso sedet ad dexteram Patris,
cum eo venturus est judex. Siquidem apostolis angeli
in hora ascensionis dixerunt: Hic Jesus, qui assumptus
est a vobis in coelum, sic veniet, etc. (Act.
I, 11).
 XIII.---Serapion dixit: In eo magis Nestorianum
te justissima existimo ratione, quod libros Nestorii
circumferens,  S. Cyrilli episcopi, qui contra Nestorium
plurima catholico sermone scripsit, nihil memoraveris.---Arnobius dixit: Gratias tibi ago, omnipotens
Deus, quod ex ore Serapionis victoriam protulisti.---Judices dixerunt: In quo sermone tibi autumas
victoriam prolatam esse?---Arnobius dixit: In
quo ait S. Cyrilli episcopi, qui contra Nestorium
multa catholico sermone scripsit. Constat ergo apud
 Serapionem sancti Cyrilli sanam apostolicamque
esse doctrinam.---Judices dixerunt: Si hoc negaverit
Serapion, non solum a nobis, sed etiam a sancta
Alexandrina et ab universali, quae in toto mundo est,
Ecclesia catholica reprobatus abscedat.---Arnobius
dixit: Apostolicae recordationis vir S. Cyrillus, Ecclesiae
Alexandrinae episcopus, cum cognovisset Nestorianum
dogma contrarium fidei pullulare, scripsit
per totam Aegyptum,  et ad sanctum Coelestinum
apostolicae recordationis antistitem misit; dicens ad
laudem suam pertinere, si ab eo qui pontificatus arcem
tenebat, fuisset aliquid emendatum.  Sanctus
vero Coelestinus ita ἐγκωμίαστης ejus exstitit, ut in
Nestorii damnationis dictasset sententiam: laudem
vero Cyrilli et in conspectu Dei et omnium praedicasset,
 asserens sensum ejus praeclarorum nostrae
provinciae episcoporum praedicatione roborari; et
Damasi, Ambrosii, Hilarii hunc fuisse sensum evidenter
exposuit.  Ait enim in ipso concilio: Recordor
beatae memoriae Ambrosium in die natalis Domini
nostri Jesu Christi, omnem fecisse populum una voce
Deo canere: Veni, Redemptor gentium, ostende partum
Virginis, miretur omne saeculum, talis decet partus
Deum. Nunquid talis partus decet hominem? Et
adjecit: Ergo sensus fratris nostri Cyrilli in hoc quod
dicit Θεοτόκον Mariam, valde concordat, talis decet
partus Deum. Deum partu suo Virgo effudit, ipso potente
qui omnipotentia plenus est.  Hilarius quoque
vir acris ingenii scribens in Constantium imperatorem,
de incarnatione Domini sic ait: Filius Dei factus homo
 Deus. Et praeposterans repetit: Deus filius hominis
factus est Deus, non Deus factus est homo, et filius
hominis factus est Filius Dei. Superavit enim magnitudo
 Domini parvitatem servilis formae, ita ut ipsa
forma servilis, quam assumpsit, cessaret esse servilis
per eum Dominum qui eam assumpsit. Si enim qui
natura non filii Dei, per ipsum efficiuntur filii Dei;
quanto magis ipse qui natura Filius Dei est, hunc
cum quo voluntate sua alvo virginali conceptus et
natus est, ita sublimavit in Deum, ut in nomine ejus
omne genu flectatur coelestium, terrestrium et infernorum
(Phil. II, 10)?  Item praecessor meus Damasus
scribens ad Paulinum Antiochenae Ecclesiae episcopum,
inter caetera ait: Anathematizamus eos qui
duos filios Dei asserunt, alterum qui ex Patre est genitus,
et alterum qui ex assumptione carnis natus est
ex Virgine. Item ipse apostolicae memoriae vir Dama
sus in altera epistola ad Paulinum: Anathematizamus
 eos qui duos in Salvatore filios confitentur: unum
ante incarnationem, et alium post assumptam carnem
ex virgine, et non eumdem Dei Filium, et antea et
postea ipsum esse Christum verum Dei Filium, qui
natus est ex Virgine, confitentur.
XIV.---Et cum persequeretur haec Arnobius,---Serapion 
dixit: Non haec abs re quaesivi; sed volui videre
studium pro catholica defensione contra Nestorianum
dogma ita instructum, sicut Nestorianae assertionis
eruditus es.---Arnobius dixit: Ego et Nestorii
errorem declinandum didici, et Cyrilli defendendam
esse doctrinam agnovi.---Serapion dixit:
Profer ergo aliqua, per quae in uno Dei Filio Cyrillum
duas doceas asseruisse substantias, humanam
scilicet et divinam.---Protulit illico Arnobius codicem
 epistolarum Cyrilli, qui in capite hanc habebat epistolam:
Cyrillus universis episcopis et presbyteris,
et diaconibus, patribus monachorum et his qui
 vobiscum vitam solitariam habent, et in fide Dei confirmati
sunt, dilectis et charissimis, et regioni Alexandrinae
in Deo salutem. Nuper quidam ex vobis Alexandriam
more solito advenerunt. Percunctanti vero
mihi et discere admodum cupienti, si modeste Patrum
vestigia vos quoque sectantes, fidem quoque
rectam et immaculatam enitescere contendatis, conversatione
autem egregia decorati religiosae vitae
sanctis laboribus  voluntatem veram existimantes
pro novo labore noviter tolerare. Et post pauca ait:
Sempiternae memoriae Pater noster Athanasius,
qui Alexandrinae Ecclesiae episcopatum annis quadraginta
et sex coornavit, qui profanis haereticorum
argutiis inexpugnabilem et apostolicam obtinebat
sapientiam, et quasi odoratissimo unguento suis
 scriptis laetificat orbem terrarum, cujus fidem rectam
et veram dogmatum scientiam cunctorum testimonia
comprobant, cum de sacrosancta Trinitate, et unius
substantiae, quod Graece dicitur ὀμοούσιον, opus componeret,
in libro tertio identidem sanctam Virginem
Θεοτόκον appellat. Utar autem necessario vocibus et
dictionibus illius, quae se ita habent:  Haec, inquit,
sententia est et character sanctae Scripturae, quod
saepe diximus, duplicem esse in ea de Salvatore significationem.
Haec cum recitarentur,---Serapion
respondit: Nescio si Athanasius dixit duplicem de
Salvatore significationem.---Judices dixerunt: Nulla
potest ratione quispiam mentiri, quae in archivis retinentur
Alexandrinae Ecclesiae. Unde permitte recitari
cum omni silentio. Certi enim sumus de scripturis
 sanctae memoriae Cyrilli episcopi, neque Arnobium,
neque aliquem posse aliqua ratione mentiri.
Et recitata sunt scripta S. Cyrilli episcopi de Athanasio.---Arnobius dixit: Sanctae Scripturae duplicem
habent de Salvatore significationem, quod Deus semper
fuit, et est Filius, et Verbum, et lumen, et sapientia
Patris: et qui postea propter nos carnem
sumpsit ex Maria Virgine Θεοτόκω, et homo factus est.
Item post alia:  Multi autem sancti fuerunt, et
 mundi a peccato: Jeremias ab utero sanctificatus
est, et Joannes cum esset in utero, exsultavit gaudio
ad vocem Mariae Θεοτόκου, Deum portantis. aec Athanasius
dixit, vir summae auctoritatis, et cui debet
credi, et nunquam dixit ea quae sanctis litteris non
conveniunt: neque poterat fieri ut verum praeclarus
vir et memoratissimus ignoraret, quem etiam in S.
synodo, quae tunc temporis Nicaeae convocata est,
 ante alios admirati sunt. Nondum quidem in sedem
episcopatus ascenderat, sed adhuc annumerabatur
clericis. Caeterum sagacitatis et modestiae causa, et
propter subtilem, incomparabilemque scientiam ascitus
a Patre nostro beatissimae memoriae Alexandro
episcopo, aderat semper, et quasi filius  gubernans
patrem in agendis rebus consilium ejus, viamque
 utilem subministrabat.  Sed quoniam fieri potest ut
aliqui existiment etiam a venerabili et divina Scriptura
oportere nos hujusmodi laborare tractatum, adjiciant
etiam sanctam et maximam synodon, neque
Θεοτόκον dixisse Domini matrem, nec omnino super
hoc aliquid statuisse: age modo quantum verum est
dispensationisque de Christo intelligitur, ostendamus,
quoniam nobis modo divina Scriptura praedicata sit.
Quod autem et ipsi Patres locuti sint cum fidem
sanctam et  inviolabilem detinerent, inspirante eis
veritatem Spiritu sancto, neque enim ipsi loquebantur,
secundum vocem Salvatoris, sed Spiritus Dei et
Patris loquebatur in ipsis (Matth. X). Et paulo post
ait: Sancta et maxima synodus ex substantia Dei et
Patris ait  ipsum genitum Unigenitum (Joan. I), per
 quem omnia propter nos homines, et propter nostram
salutem descendisse de coelis, incarnatum esse
et hominem factum, passum esse et resurrexisse, et
in tempore venturum judicem. Et post pauca, ait:
Apprehendit igitur semen Abrahae, et communicavit
carni et sanguini Dei Verbum (Heb. II, 14, 16), faciens
corpus ex muliere, ut non solum Deus, sed
etiam homo factus secundum nos propter coadunationem
intelligatur. Ergo ex duabus rebus simul evidenter
 ex Deitate et humanitate Emmanuel est, unus
tamen Dominus Jesus Christus, unus vere Filius, et
 Deus, et non homo deificatus, id est Theopetis, sicut
alii per gratiam: Deus autem magis verus in humana
forma apparuit. Item paulo post: Cum sit igitur
manifestum quod non dicitur Christus extra carnem,
et separatum Dei Verbum, deceat autem eum
magis sic nominari, postquam homo factus est, probamus
autem sacris litteris fidem facientes quod sit
naturaliter Deus, et incoadunatione sua cum carne
convenerit. Item paulo post ait: Sicut enim in Adam
morimur, ita   in Christo omnes vivificamur (Rom. 5;
I Cor. XV, 22). Nam si non est passus humano more
pro nobis, ergo neque divino more nostrae salutis
habuit rationem. Dicitur prius  tanquam homo esse
 mortuus; resurrexisse vero postea, quia erat naturaliter
Deus. Ergo si non est passus carnaliter, nec
mortuus secundum Scripturas, nec vivificatus spiritu
(I Pet. III, 18), nec idem omnino revixit. Et si hoc
verum est, inanis est fides nostra (I Cor. XV, 14) et
adhuc sumus in peccatis nostris. Item post paululum
ait: Audio eumdem Dominum nostrum Jesum Christum
evidenter dicentem de sua anima: Nemo tollet
eam a me, sed ego ponam eam ex me: potestatem habeo
ponendi eam, rursum potestatem habeo sumendi
eam (Joan. X, 18). Descendit enim in mortem per
carnem suam, qui mortem ignoravit, ut nos resurgamus
cum eo in vitam. Revixit enim cum spoliasset
inferna, non tanquam homo juxta nos,  sed ut
Deus in carne nobiscum et supra nos. Consequebatur
 enim natura in ipso primo immortalitatem, et
contundebatur mors, quae vitae corpus more hostis
invaserat: quemadmodum vicit Adam, sic in Christo
devicta est. Itaque ascendenti et propter nos et pro
nobis ad coelestem Patrem et Dominum, ut terrenis
hominibus  pervium et ascensibile faceret coelum,
triumphales cantus referebat divinus modulator: Ascendit
Deus in jubilo (Ps. XLVI, 6). Unde et Paulus
ait: Qui descendit, ipse est et qui ascendit super coelos,
ut adimpleret omnia (Eph. IV, 9). Item juxta finem
hujus Epistolae ait: Non ignoramus ejus gloriam
qui est factus homo juxta nos, mansit tamen
idem qui fuerat Deus.
XV.---Judices dixerunt: Et abundanti satisfecit
 Arnobius, et ratione humana, et auctoritate legis divinae,
et assertionibus priorum episcoporum magnorum
atque sanctorum  Ambrosii, Hilarii, Gregorii,
sed et Athanasii et ipsius Cyrilli, doctrinamque eorum
hanc fuisse evidenter ostendit, quae duas astruat
substantias in uno Filio Dei existere, deitatis scilicet
et humanitatis: per quas duas substantias in tantum
duos filios esse non credit; ut etiam ita credere volentes
legerit Damasi, et Hilarii, et Ambrosii exsecratione
damnatos. Superflue itaque moramur palmam
dare vincenti, cum etiam S. Cyrilli episcopi plurima
protulerit, quibus et a sancto Athanasio legitur
in uno Dei Filio Deum hominemque adunatum, non
ut Verbum quod semper in principio fuit, et in sua
Dealitate manet, hoc quod semper fuit, per assumptionem
 hominis Deus esse cessavit; sed ut homo
inciperet esse Deus quod ante non fuerat, in utero
conceptus est Emmanuel, et ideo Θεοτόκος Maria,
quia homo qui conceptus est et natus a tempore conceptionis
Deus coepit esse in utero, et Deus est in
partu. Hic sensus Cyrilli, hic sensus Athanasii, Damasi,
Ambrosii, Gregorii, Hilarii, hic Arnobii comprobatus
est. Aut dexteram Serapion concordiae jungat,
aut confutatus abscedat.
XVI.---Serapion respondit: Si non omne quod
consideratione concepit animus, fuerit elimatum, non
erit lucida veritatis ostensio. Unde ut evidentius possim
assertionibus Arnobii praebere consensum, integrum
opusculum Cyrilli tradat in vestro recitandum
auditu, ne forte castratis sententiis commoda potius
  secundum arbitratum secuerit, ut defensioni suae
probaret Cyrilli concordare doctrinam.---Arnobius
dixit: Licet infinita sint volumina quae doceant Cyrillum
ita de Domino Jesu sensisse et credidisse, ut
in uno Dei Filio Deus verus et verus homo esse credendus
sit et colendus, et ita esse Mariam Θεοτόκον
sicut Χριστοτόκον; tamen ecce liber ex integro, si jubetis,
recitandus offertur.---Judices dixerunt: Semel
animus contentione attonitus etiam cum integer
lectus fuerit, non dehabebit quod ingerat, et superfluo
molimine occupet morarum spatia: tamen quia
est prae manibus liber S. Cyrilli, recitetur. Cumque
fuisset codex apertus, recitatus est  titulus sic, etc.
 XVII.---Post hanc epistolam publice perlectam,---Judices praefati dixerunt: Ecce ex integro liber lectus
est sancti Cyrilli, quem Arnobius fidei suae concordem
noscitur protulisse; si quid Serapioni remansit
quod ingerat, pandat.---Serapion dixit: Ego amore
fidei ducor, et vinci me magis gloriari potero quam
confundi. Non enim de sua victoria servus agere debet,
qui de honore Domini vel exhonoratione ejus
cum conservo contendit,  et ut vult ostendere suum
Dominum inhonorare in suis sermonibus. Beatissimum
correptionis genus est in quo non agitur de
censu pecuniae, nec de rebus his quarum post depositionem
corporis non egemus: sed agitur de his
quae ad perpetuum gaudium pertinent, vel irrogant
aeternum incendium. Haec ideo ingero, ut si adhuc
 aliqua protulero contra Arnobium, non amore contentionis
existimer protulisse, ut de mea contentione
coner mihi generare victoriam; sed ut victoriam
ipsam veritatis elimatam per omnia membra sua et
splendidam Arnobius proferat, ut nihil mihi quod
nunc egerim, agendi hoc tempore remansisse contestetur.---Judices dati dixerunt: Dic ergo si quid
tibi superesse cognoscis.
XVIII.---Serapion dixit: Iste liber qui lectus est
S. Cyrilli, non docet in Filio Dei duas substantias,
sed unam conatur ostendere.---Arnobius dixit:
Ipsam unam, quam conatur ostendere pande.---Serapion
dixit: Deitatis tantum, non humanitatis; ut
Dei mater dicatur Maria, non tamen et hominis.
Nam Θεοτόκον vult eam vocari, non Χριστοτόκον; aut
 si alio consentit, et Χριστοτόκον pande.---Arnobius
dixit: Sanctus Cyrillus contra eos qui sanctam Mariam
Θεοτόκον negant, secutus priores suos episcopos
Theophilum, sive Athanasium, ostendit illam Θεοτόκον
exstitisse, ne forte parem habere putaretur,
cum Χριστοτόκος dicitur.  Fuerunt enim et aliae
Christotocae, nulla tamen ita Χριστοτόκος et 
Θεοτόκος,
et virgo effecta feta est sicut Maria. Memorans ergo
hoc quod majus est Θεοτόκος, quod minus est Χριστοτόκος
siluit. Modo qui ante dixit, Maria patrem et
 matrem habuit, et homo fuit, nunquid eam negasse
hominem esse putandus est? Impressit igitur hunc
locum, de quo erat contentio.  Nestorius enim nullo
modo passus est debere Θεοτόκον credi, et ideo frequenti
assertione id egit, ut eum hoc quod negavit
Θεοτόκος edoceret.---Serapion dixit: Doce ergo sensum
Cyrilli talem exstitisse, ut ipsum qui ex Maria
natus est Deum illum et hominem memoraret.---Arnobius dixit: Et nos assumus, et liber qui lectus
est; accipe ex eo quae lecta sunt ita. Non ideo factus
est homo unigenitum Dei Verbum, ut Deus esse cessaret,
sed ut in assumptione etiam carnis propriae
majestatis gloriam intueremur. Haec primo dixisse
si non sufficit, quae in secundis dixit ausculta. In
carne positus audiebat Patrem dicentem, Sede ad
 dexteram meam (Ps. CIX, 1). Audi etiam quid dixerit
tertio, divinam secuti Scripturam, Dei Verbum  cum
conditione copulantes, humanam et mortalem, divinamque
naturam in unum aliquid conferentes, ita
tamen ut simpliciter non homo Theoferus intelligatur,
sed Deus incarnatus, qui per dispensationem copulationis
(nota quid dicat) corpus sibi ex Virgine
sancta ascribit. Hoc enim modo, nec aliter intelligitur
Christus. Ausculta etiam quarto loco quid astruat.
In Christo asserimus quod coierunt quadam arcana
ineffabilique ratione in unum Deitas et humana conditio,
ut in eodem simul et homo intelligatur juxta
nos, et Deus supra nos. Quinto etiam loco audi quid
dixerit de Filio Dei. Sicut ipsius Verbi quod est ex
Deo Patre, propria fuit caro illa pura atque venerabilis,
 quae ex sancta Virgine procreata est, ita omnia
quae carni conveniunt absque solo peccato, subire
debuit,  et omnia ut nasceretur ex matre. Audisti
quid dixit?---Serapion respondit: Audivi.---Arnobius
dixit: Explana mihi quod dixit.---Serapion
respondit: Caro pura atque honorabilis, quae ex
sancta Maria procreata est, omnino ut nasceretur
ex matre.---Arnobius dixit: Quidquid intelligis in
hoc loco, fac me scire.---Serapion dixit: Hoc puto
illum dixisse, quod carnis sanctae mater sit Virgo ista
 quae peperit.---Arnobius dixit: Vis videre quia bene
intellexisti? Considera quid isti sermoni subjunxit.
Si, inquit, extra carnem intelligatur Deitas, ipsa per
se erit sine matre, et recte quidem.---Serapion
dixit: Peto ut planum mihi facias quid conetur
astruere.---Arnobius dixit: Luce clarius est quod
Dei matrem Mariam esse per carnem, quam solam
creavit, exponat. Deitas enim, ait, sola matrem non
habet, ut subaudiatur, quia Deus et homo unus Dei
Filius est iste qui natus est. Unde sexto loco subjungens,
ait: Si voluerimus recte calcare, non Deitatem
nudam, sed inter carnem et natum permixtum
Dei Patris Verbum sanctam Virginem creasse, quae
electa est, ad puerperium venerandum, ut carnaliter
eum pareret, qui carnem dignatus est induere.--- Serapion dixit: Clausis auribus mentis totum librum
istum audivi: et ideo non vidi istas duas personas
in uno Dei Filio Cyrilli assertione expressas. Nam
quomodo non duae docerentur personae virgineo
partu editae, cum dicat Deum carnaliter natum, qui
dignatus est assumere? etc.---Arnobius dixit: Utique
carnem simul cum assumptore carnis. Assumptor enim
carnis Deus est, caro autem integer homo est; integer
autem homo est, qui carnem et animam habet. Nam
Apollinaris ideo damnatus est, quia pro anima Deum posuit
incarnatum. Et ideo res in synodo Nicaena damnatas
nec meminisse debemus. Audi ergo S. Cyrillum dicentem
in libello ejus qui lectus est. Sirecte, inquit, sapere
voluerimus, et semitam sine errore calcare, non Deitatem
permixtam Dei Patris Verbum sanctam Virginem
 creavisse, quae electa est ad puerperium venerandum,
ut carnaliter eum pareret, qui carnem est
dignatus assumere.---Judices dixerunt: Liquet defensionem
Arnobii Cyrilli assertionibus convenire,
injusta ergo ratio est quae cunctatur deferre victoriam
ei qui post altercationis exitum palmam meretur.
XIX.---Serapion dixit: Per justitiam vestram
 obsecro, uti quomodo primo loco, et secundo, et tertio,
quod de ea re, de qua agitur, dixerit Cyrillus,
ita per ordinem commemoravit Arnobius, ut veniret
ad sextum; nunc ne forte sumpserit alia capitula
ejusdem libri evidentiora, quae hoc ipsum ostendere
valeant, meae petitioni concedite.---Judices dixerunt:
Ad quam partem velis eum facere dicito.---Serapion dixit: Ego quidem probatissimum jam
apud me retineo, et totis ex visceribus credo ita esse
ut defendit Arnobius.  Sympolitae et Sympatriotae in
hoc errore positi, in quo ego fui, nulla poterunt ratione
ab hoc errore vocari, nisi hac sola, ut dicatur
illis et probetur ita S. Cyrillum tenuisse.---Arnobius
dixit: Deprecor et ego aequitatem vestrim ut per ordinem
loca ostendentem sancti Cyrilli libri, patienter
 exspectare dignemini, quousque finem ejus attingam.---Judices dixerunt: Licet exspectationis nulla sit
causa, tamen vestrae petitioni annuendum esse credentes,
patimur ex abundanti loca libelli ostendi ab
Arnobio quo possint et auditores nostri, et hujus
actionis nostrae lectores aut non errare, aut, si erraverint,
ab erroris itinere revocari. Erit Dei nostri
parata clementia electis his ut redeant ad Christum,
ad pacem, ad concordiam fidei catholicae, qui unum
Dei Filium in duas partes divisum existimantes tenere
Romanam Ecclesiam, seipsos miserabiliter occiderunt,
dicente ipso Domino nostro Jesu Christo:
Omnis qui irascitur fratri suo   sine causa reus erit
concilio (Matth. V, 23). Ecce causa nulla est,  et
interfectio facta est populorum; vadit furor caecus in
 universo populo Christiano per episcopos, per presbyteros,
per diaconos, per archimandritas, per omnes
pene monachorum et innumerabilium turbas. Sic
tota Aegyptus, sic tota est Palaestina turbata, ut effusio
sanguinis humani terram ipsam inebriaverit;
et causa sola rumoris est, nullius prorsus erroris.
Nam cum omnibus Aegyptiis et Syris praedicatio sancti
 Cyrilli placeat, quae tanta dementia est quae in
suos fratres desaevit, et spumat ira, cum ejusdem
fidei sit tota fraternitas populorum?---Serapion
dixit: Fateor errorem meum non aliunde sumpsisse
exordium, nisi hinc quod duos filios Dei astruere
asserant hi qui duas substantias in uno Dei Filio asserunt,
easque perfectas. Nam si vere Dei Filius ex
Patre genitus ante saecula creditur, qui per omnipotentiam
suam voluit angustum virginei ventris intrare
hospitium; unde qui semel natus fuerat ex Patre
ante tempora solus, ut iterum non solus cum homine
nasceretur, constat duas esse substantias in uno Domino
Jesu, sicut praedicatio sancti Cyrilli posuit in
ferri massa quam ignis inflammat, ut sit ferrum in
sua substantia, et ignis in sua natura, sed utrumque
 in unam societatem connexa, et ita in una coadunatione
subsistunt, ut non ferrum possit, sed solus ignis
sensibus manifestari humanis; sensibus, inquam, videndi
atque tangendi, quibus ratio nostra colligitur,
et ad id quod verum est pervenitur. Prosequatur
itaque coepta Arnobius, ut tandem erubescant hi
qui fratres suos persequuntur injuste.
XX.---Arnobius dixit: Nunc usque sexti capituli
causa tractata est; quid autem in septimo factum sit
recitabo. Carnaliter eum peperit, qui propter nos
homo factus est et infans. Erat enim non juxta nos,
hoc est, non in sola nostri similitudine constitutus,
sed erat in humana conditione propter carnem: Divinus
autem et coelestis super nos.---Serapion dixit:
De quo dixit, Homo factus est?---Arnobius dixit:
 De Filio Dei ante tempora et ex Patre genito, de quo
superius dixit: Non cessavit Deus esse, cum carnem
assumpsit.---Serapion dixit: Hic qui assumpsit
hominem Deus, ipsum hominem per suam omnipotentiam
Deum fecit? Constat ex assumente et assumpto
unum Dei Filium Cyrillum docuisse.---Arnobius
dixit: Ecce octavo loco prosecutus. Ratio Deitatis
nuda, ac si sine carne existimetur, ipsa per se nostri
sermonis non egebit auxilio.---Serapion dixit: Explanationem
hujus, quaeso, pande sententiae.---Arnobius
dixit: Ratio Deitatis si nuda, id est, sine carne
existimetur, hoc est, si sine homine divinitus, humanioris
ratione non egebit. Quid enim sermo in invisibili
Deo dicere praevalet? Et ideo in uno capitulo
hunc intellectum aperiens ait: Sed quomodo unigenitus
 Dei Sermo factus est caro, et habitavit in nobis?
Ideo ad ipsum referuntur. Sequamur nunc, et
quid in nono capitulo dixerit recitemus. Prophetissam
sanctam Virginem vocat. Christo enim praegnans
prophetae implevit officium. Item in decimo capitulo:
Natus enim (ait ille) infans divinus, et omni mundo
excellentior; erat quidem in cunabulo (Luc. II, 7)
gremioque Genitricis propter morem conditionis
humanae, sed qui erat etiam Deus.---Serapion dixit:
Cum dicit, iste infans qui natus est, erat etiam Deus,
 duas personas evidenter expressit.---Arnobius dixit:
Coepisti aures animae tuae aperire. Utique qui cum
dixit erat, etiam ostendere voluit natum quidem infantem,
qui non solum infans esset, sed etiam Deus.
Duodecimo etiam loco, quando his pressius insistat,
qui negant duas substantias in unico Dei Filio convenisse.
Ait enim: Sed dicit aliquis: Quomodo fieri
potest ut hominis natura majestatem caperet Deitatis,
praesertim cum Deus ipse dixerit manifestissime beato
Moysi: Quomodo nemo videbit faciem meam et vivet
(Exod. XXXIII, 20)? Et si igitur intolerabilis Deitas
inaccessibilem habet attactum, quomodo credibile
videbitur Deum et hominem in unum convenisse?
Ego vero adversus hujusmodi quaestionem dixerim
quidem, super omnem modum et genus miraculi, et
 super mentis nostrae cogitationem et sensus dispensationis
esse hujus rationem. Sed tamen agebatur
sapienter Deo suam naturam imbecillitati nostrae
tolerabilem faciente.---Serapion dixit: Nullus tam
evidenter divinam humanamque naturam in uno
Christo distinxit, ut diceret, objurgantur contra eum
qui negant Deum in unum et hominem convenisse.
Et adderet dicens: Ego adversus hujusmodi quaestionem
dixerim, etc.---Arnobius dixit: Bene considerasti
solum illum apostolice docuisse, Deum esse in
Christo mundum reconciliantem sibi (I Cor. V, 18);
verum etiam contra eos suscepisti, qui dicunt hominem
in Dei substantiam convenire minime potuisse.
Transeamus duodecimum, et ad quartumdecimum
veniamus. Ait enim in sequentibus: Quantum spectat
 ad rationes et sensus humanos, nequaquam possent
inter se convenire Deitas et humana conditio; conveniunt
tamen in Christum, et unus ex ambobus
Emmanuel. Qui vero separat et hominem seorsum,
et Filium Dei, et alium aestimat, is mihi videtur veritatem
non intelligere, et videre non posse. Item de
quartodecimo dicemus. Ut ostenderet duas in uno
Dei Filio inesse substantias, ait: Quemadmodum
ferri materies, cum in medio fornacis aestu conflatur,
ignis instar ardescit, et in ejus speciem vertitur ad
calorem, et candorem ipsius imitatur flammae victricis;
ita carnis natura, cum aeterno atque incorruptibili
Dei Filio est conjuncta, destitit esse quod fuerat.---Serapion dixit: Quid est, destitit esse quod fuerat?---Arnobius dixit: Sequens versiculus indicat,
 quare dixerit, Desiit esse quod fuerat. Ait enim in
sequenti sermone. Nec ulterius  remansit in.....---Serapion dixit: Aperi mihi ut quid dicat videam.---Arnobius dixit: Omnis natura generis humani fragilitatem
habet affectuum et sensuum: hic autem in
hanc pestem nunquam incurrit, nec aliquando aliquid
sine sua passus est voluntate; sed sicut scriptum
est, Omnia quaecunque voluit Dominus fecit in coelo et
in terra, in mari, in abyssis (Ps. CXXXIV, 6).---Judices
dixerunt: Quomodo vidimus Serapionem manus
 tuae dedisse victoriae, ipsius pace dictum sit, pacis
fidei tuae nobis verbo tenus lineam tende, ut memoranda
non tegantur silentio.
XXI.---Arnobius servus Jesu Christi dixit: Dum in
Unigenito duas confitemur naturas, duasque substantias,
objicitur quod alterum dicamus Dei Filium,
alterum filium hominis. Nos autem auctoritate Apostoli
dicimus:  Deus erat in Christo mundum reconcilians
sibi (II Cor. V, 18). Si enim mundum reconciliavit,
ita ut credentes in se faceret filios Dei,  homines
utique natura servos non Dei filios, actu etiam
reos et per praevaricationem primi hominis inimicos
generis humani obnoxios (Rom. V, 10; Rom. VI, 16,
17); tamen per suam gratiam hos Dei filios fecit (Joan.
I, 12). Qui ergo alios Dei filios fecit, quomodo ipse
 non est Filius Dei, adunatus cum Verbo, quod caro
factum legitur (Joan. I, 14); Verbum quod erat antequam
mundus esset (Joan. XVII, 5);  Verbum quod
non est a principio, sed in ipso principio semper fuit;
Verbum quod caret initio, sed ipsum est initium;
Verbum quod non subjacet tempori, vel momento,
vel atomo, vel puncto, sed est omnium creator? Hoc
Verbum non amittendo intemporalitatem suam, sed
assumendo temporalem hominem perfectum, perfectus
Deus, hominem natum de Spiritu sancto ex Maria
virgine per omnipotentiam (Luc. I, 35; Matth. I, 20),
quia omnipotens Deus sic Pater et Spiritus sanctus.
Per hanc ergo omnipotentiam suam voluit hunc hominem,
quem assumpsit, hoc facere assumendo ex
tempore, quod ipse semper fuit sine tempore; ut non
 possint jam dici duo filii, alius ante tempora genitus,
et alius natus ex tempore; sed unus Dei Filius Dominus
Jesus Christus. Inde est quod dictum est ab
Apostolo: Et si cognovimus Dominum Jesum secundum
carnem,   sed nunc jam non novimus (II Cor. V,
16). Quasi quis dicat: Et si cognovimus lanam priusquam
ad mixtionem conchylii fieret purpura: sed jam
non novimus lanam, sed purpuram, qua inter homines
 omnes nullus uti possit, nisi Augusti fuerit praeditus
dignitate. Impingitur hoc loco: Ergo vilis lana
fuit prius Jesus, et Dealitas superveniens fecit eum
purpuram? Non ita dicimus: sed antequam Spiritus
veniret super Mariam, et virtus Altissimi obumbraret
eam; et hoc conciperet quod sanctum vocaretur
Filius Dei (Luc. I, 35, 36), ante hoc ipse uterus Mariae,
quamvis mundus esset a peccato et sanctus,
tamen vilitate humilitatis erat ut lana optima et
incomparabilis universis quae erant sub coelo virginibus:
eratque talis ac tanta, quae decenter et in se
Dealitatem Filii Dei, sicut conchylii lana sanguinem
susceperit, et ipsa lana esse cessaret lana, sed vera
purpura per sanguinem fieret memoratum.  Non
enim lana, sed pretiosa est hujus sanguinis capax!
 Quod si sanguis hic lanam tanta majestate sublimat
per suam admixtionem, ut nulli hac liceat uti, nisi
huic, qui regia fuerit praeditus dignitate; quanto magis
quando Spiritus sanctus venit in Mariam, et virtus
Altissimi obumbravit eam, hoc  quod natum est ex
ea de semine David secundum carnem (Rom. I, 3),
secum fecit Filium Dei, ut sic esset Maria Θεοτόκοσ,
sicut Χριστοτόκος? Quia ante Mariam  fuerunt aliae
christotocae, sed non virgines, nec ex Spiritu sancto,
nec virtute Altissimi obumbrante. Haec autem et
Χριστοτόκος est sola, et Θεοτόκοσ, sola virgo, ex Spiritu
sancto et virtute Altissimi concipiens.
XXII.---Objicitur nunc de tentationibus et passionibus
ejus: Utrum ipsa Dealitas simul  interpretatione
diabolica, fuerit in passione Judaica. Ad haec
 audi prophetam canentem: Quomodo Dominus amat
judicium, et non derelinquet sanctos suos (Ps. XXXVI,
28). Addo aliud: Si non deserti sunt tres pueri in
camino ignis, sed ipse qui semper fuit Filius Dei, ibi
 inter tres quartus apparuit (Dan. III, 92); quanto
magis non dereliquit Sanctum suum, cum coepit in
vulva Virginis concipi, et cum nascente nasci, cum
lactante lactari, cum crescente crescere? Ipse utique
   cum tentato tentatus est, et cum crucifixo crucifixus
est. Objicitur: Quomodo ergo Deum impassibilem
asseritis qui dicitis simul conceptus, simul natus,
simul est et tentatus, et passus, et prorsus Sanctum
suum nunquam deseruit? Respondebo: Memor esse
debes exempli lanae et sanguinis conchylii. Cum ergo
facta fuerit haec lana per admixtionem sanguinis purpura,
cum netur, aut filatur, aut torquetur, lana
utique recipit majestatem. Nunquidnam quae torquetur,
a purpureo colore deseritur? Addo et aliud
exemplum: Verbi gratia dicamus: securis ictu arborem
cum verberaveris, et splendorem solis, si eum
simul percusseris, arbori quidem infligis vulnus,
solem vero et splendorem simul percutis, et calorem
impassibilem derelinquis. Quod si arborem ad ictum
 percutientis sol non deserit, quanto magis Sanctum
suum nequaquam Dei Filius, quod est Verbum, in
passione deseruit?  Et sicut vere rubus flammam
habuit, sic vere passus est Filius hominis; et sicut
vere non incensus est, sic vere non passus est
Filius Dei.
XXIII.---Objicitur iterum: Duos facis, filium hominis,
et Filium Dei. Respondetur: Non duos ad
divisionem facio,  sed in una Dealitate duas substantias
distinguo, unam quae nativitatem temporalem
habuit, alteram quae penitus tempori subjacere non
potuit. Unam, qua infans in praesepe positus, pannis
obvolutus (Luc. II, 7), crevit aetate et sapientia (Luc.
II, 53); altera, qua ipse creat nascentes, et dat eis ut
vivant et crescant aetate et sapientia. Unam, qua
 baptizatur a famulo, quasi sanctificationem accipiens
(Matth. III, 15); aliam, qua ipse sanctificat et aquam
pariter et Baptistam. Unam, qua dormit in navi, et
excitatur a discipulis; aliam, qua ipse excitat ut excitent
Dominum. Unam, quae subsit ventis, flatibus
et tempestati; aliam, qua ventis imperat, et tempestatibus
jubet (Marc. IV, 38; Matth. VIII, 24). Unam,
qua plorat hominem mortuum; aliam, qua imperat
 morti, ut relinquat mortuum et sepultum (Joan. XI,
35, 44). Unam, qua venditur a discipulo (Matth. XXVI;
Joan. XIX); aliam, qua totum redimit mundum. Unam,
qua felle cibatur, et potatur aceto (Matth. XXVII);
aliam, qua pane vitae aeternae cibat et propinat poculum
gaudii sempiterni (Matth. XXVI). Unam qua tristatur
usque ad mortem; aliam, qua a tristitia liberat,
atque dat gaudium vitae. Unam, qua moritur et sepelitur;
aliam, qua sepulcra aperiat, etc. Unam, qua
videntibus apostolis elevatus est in coelos, et sedet ad
dexteram Patris (Act. I); alteram, qua  de sinu Patris
non abscessit, sed semper in Patre, et cum Patre
fuit, et esse non desinit. Objicitur ergo: Et quando
in vulva Virginis Verbum caro fiebat, et quando in
praesepe pannis obvolutus erat infans, et crescebat
 aetate et sapientia, et caetera exercebat, quae tota vita
fecisse scimus, de sinu Patris nunquamne discessit?
Respondetur: Cum quidam interrogator cuidam diceret
erudito: Dic mihi in quo loco nunc Deus est?
fertur tale dedisse responsum: Dic ubi non sit, et
inquire ubi sit. At vero cum propheta clamet: Si
ascendero in coelum (Ps. CXXXVIII, 6), etc., et ipse
dicat: Coelum et terram repleo (Jer. XXIII, 24), quomodo
poterat fieri ut qui unus est cum Patre et Spiritu
sancto deesset Patri et Spiritui sancto, cum esset
in vulva Virginis, cum nasceretur, lactaretur, etc.,
tamen de sinu Patris nunquam discessit. Et cum haec
dixisset,---Judices et omnes auditores dixerunt:
Satis subtile quod asseris, et videri a nobis non potest,
nisi aliquibus hoc fuerit comparationibus declaratum.
 XXIV.---Dicite mihi, dixit Arnobius: Unde fons
nascitur? Qui respondentes dixerunt: De vena terrae.---Arnobius dixit: Vena haec unde nascitur fons,
Patris locum opportune in vestra mente depingat, ut
sit Pater vena, Filius fons, qui natus est de vena; de
vena vero et fonte non nascitur fluvius, sed procedit.
 Aliud est nasci, aliud est procedere. Quidquid ad
 vivificandum pertinet, et ad medendum, et ad lavandum
unius ejusdemque substantiae est: sed tripartitae
personae, ut sit vena Pater generans Filium, quem
diximus fontem: ex vena vero et fonte non nascens,
sed procedens fluvius sit Spiritus sanctus. Sitque secum
connexa pergens, ut unum sint tres, et sic vere
tres, ut vere unum sint.  Filius ergo idem fons vitae
simul cum fluvio eodem Spiritu sancto procedente ex
Patre et Filio, circuit universa orbis terrae spatia,
sitientes potans, ariditates infundens, terras rigans,
sordes diluens, fabricans, solidans, omniumque hominum,
avium, pecudum, repentium, piscium genera
vivificando sustentans: nec est omnino cuiquam
vita, nisi his quibus fons et fluvius ex vena fontis ex
ipsius gremio procedens circumeundo sordes lavet,
 ariditates infundat, sitientes potet, aestuantes refrigeret,
angustiatos recreet, hominum, avium, pecudum,
reptilium et piscium generationes universas suo
haustu sustentet. Vena autem nunquam patitur fontis
ex se ante nascentis, fluvii ex se et fonte procedentis
absentiam.  Quod si elementum aquae servituti nostrae
subjectum hanc probant habere potentiam, ut
vadens cursu rapidissimo per montes, per colles, per
cuniculos aquaeductorum, et fistulas, tamen de sinu
venae non discedendo circumfluit, sed ibidem  permanendo
discurrit; quanto magis Filius et Spiritus
sanctus de illo gremio majestatis nunquam penitus
abscedentes, inseparabili et integra Trinitate perdurant
in unitate substantiae, in Trinitate personae.
XXV.---Volentibus autem hujus sanctae Trinitatis
 inquirere majestatem et originem, occurrit vena
fontis: fodi quantum potes, nunquam poteris ad ejus
initium pervenire. Occurrit tibi affluentior vena,
quidquid pulsando quaesieris, et eo magis plus prohiberis
 inquirere, quanto plus quaerendo potius quam
eredendo pervenire. Et si venae hujus subditae pedibus
tuis initium invenire non praevales, quomodo poteris
Patris initium reperire? Patris vero si inveniris initium,
invenies et Filii. Si enim inveneris quando
coepit vena manare, invenies et quando ex ipsa vena
natus sit fons; invenies etiam quando ex vena fontis
fluvius procedere coeperit. Sed sicut non praevales ad
venae pervenire principium, quomodo in principio
jam erat vena, in qua erat fons, et fons erat apud
venam, et vena erat Pater ejus, qui erat in principio
apud Deum (Joan. I, 1). Verbum quippe Patris est
fons, qui est venae Filius, fons vitae, quomodo Psalmista
canit ad venam dicens:  Quoniam apud te est
fons vitae (Psal. XXXV, 10). Fluvius autem ex fonte
 procedens, et vena tunc coepit procedere, quando vena
eructabat fontem. Sic enim legitur Patrem dixisse:
Eructavit cor meum Verbum bonum (Psal. XLIV, 1).
Sed sicut non invenies venae initium, ita quoque nec
fontis; et sicut non invenies initium venae nec fontis,
ita nec invenies fluminis. Ut simul ergo vena emanans,
et fons, fluviusque, ita simul Pater, et Filius,
et Spiritus sanctus: et quantum dignitas Creatoris a
creatura, tantum distat comparatio creaturae a Creatore.
Quantum vero potueris aliquid melius sentire
et dicere, eo amplius remanebit, ubi melius possit et
verius Divinitas credi. Bene, ut dictum est, non dictum
melius excludit, sed ornat; male autem dictum a bene
dicto eliminatur et pellitur. Ideo meliora dicentibus
 aures semper patere, et mentibus Sapientia imperat
dicens: Aperi aurem tuam verbo veritatis, et firma
cor tuum in sermonibus justis (Prov. XXII).
XXVI.---Cavendum est sane  ne scelerati Sabellii
 sensum incurrens, Patrem, et Filium, Spiritum sanctum
sic unum Deum credas, ut non putes Patrem
verum Filii genitorem, et unigenitum verum Patris
Filium, procedentem ex Patre et Filio non credas
Spiritum sanctum, sicut unus Deus secundum sacram
Scripturam credendus est, quae dicit: Dominus Deus
tuus, Deus unus est (Deut. VI). Ita ipse unus Deus
Pater verus, Filius verus, Spiritus sanctus unus et
verus credendus Deus est. Deus enim indivisae substantiae
nomen est, accipienti conferens totum, et
nihil minuens conferenti: non ita ut Filius habeatur,
qui Pater est; neque Pater credatur, qui Filius est;
nec Spiritus sanctus qui est Pater aestimetur.  Pater
enim est qui dicit Filio: Ante luciferum genui te (Ps.
CIX, 4). Filius qui dicit: Ante omnes colles generavit
 me, et antequam quidquam faceret, ego eram cum eo
(Prov. VIII, 25). Ipsum autem Spiritum sanctum qui
procedit ex Patre et Filio (Joan. XV, 26), sicut de
fonte, et de vena fontis procedens fluvius,  contra
doctrinam Macedonii, Deum esse Paulus apostolus
evidenter ostendit, eum ipsum, quem Isaias propheta
dicit: Vidi Dominum sedentem in thronum excelsum,
qui dixit mihi: Vade, dic populo huic, Videntes
videbitis, et non videbitis (Isai. VI, 4, 9). Spiritum
sanctum hunc Paulus hoc ordine patefecit, dicens
ad Judaeos: Bene de vobis Spiritus sanctus dicit per
Isaiam: Vade, dic populo huic, Videntes (Act. XXVIII,
26), etc. Hoc autem, ut dixi, sectam Macedonii superat,
quae dicit: Nusquam legitur in Scripturis sanctis,
Deus Spiritus sanctus; diximus apostolum Paulum
 hunc dixisse Spiritum sanctum, quem Isaias
dicit: Vidi Dominum Deum omnipotentem Sabaoth
sedentem super thronum, et dicentem mihi, etc. Nunc
etiam beatum Petrum ostendam Dominum dixisse
Spiritum sanctum, et sufficit; quia quasi in capite
corporis duo oculi, ita in capite Ecclesiae Petrus et
Paulus sunt. Dicit ergo Petrus apostolus ad Ananiam
mentientem: Quid utique convenit tibi et uxori tuae
mentiri Spiritui sancto? Non estis hominibus mentiti,
sed Deo (Act. V, 3, 4). Alia plura poneremus, si non
 sufficerent horum duorum testimonia apostolica auctoritate
firmata. Sane quomodo jam diximus et probavimus,
quod qui descendit de coelis pro assumptione
hominis nunquam dimiserit coelos, quia scriptum
est, Coelos et terram ego replebo (Jer. XXIII, 24);
et qui cum ab his ad coelos ascendit, nos nunquam
dereliquit. Sic enim ipse promisit dicens: Ecce ego
vobiscum sum omnibus diebus usque ad consummationem
saeculi (Matth. XXVIII). Cum ergo constet descensus
ejus ad carnem, sic teneamus, ut in ipso Dei Filio
duas nativitates, sicut duas substantias fateamur, ante
tempora invisibiliter ex Patre, ex tempore visibiliter
ex matre; ante tempora Deus verus de Deo vero,
ex tempore Deus verus et homo verus ex Maria semper
Virgine Spiritu sancto obumbrante, natus autem
 verus Deus invisibilis cum vero homine visibili, verus
Deus incomprehensibilis cum vero homine mortali.
Natus, inquam, non aereus, sed corporeus; non in
phantasia, sed carnem, ossa, sanguinem, sensum et
animam gestans: unus idemque homo verus et Deus
verns, adimplens Legem et Prophetas, passus cruceni
secundum Scripturas, vere mortuus est, vere sepultus,
vere a mortuis tertia die resurrexit. Hoc tamen
in eo est mortuum, quod mori potuit. Homo enim
mortalis est a Deo immortali susceptus; resurrexit
autem non Deus in hominem, sed homo in Deum.
Postea per quadraginta dies in terris visus est, ac sic
assumptus in coelum, sedet ad dexteram Patris, venturus
ad judicandum vivos et mortuos (Act. I).
XXVII.---Et cum haec diceret,---Universi dixerunt:
 Dic nobis, quomodo judicabuntur vivi et mortui?---Arnobius dixit:  Vivos, credentes, catholicam fidem
habentes; mortuos, gentiles, Judaeos et haereticos,
qui non habent vitam secundum sermonem Domini:
Qui non credit in me, non habet vitam in se (Joan. III,
36). Et verum dicit: Qui credit in me, si mortuus
fuerit, vivet (Joan. VI, 35). Ergo, ut dixi, sequamur.
Venturus est ut judicet vivos et mortuos, justos et
injustos, fideles et incredulos. Mors enim ejus pretiosas
facit omnes mortes credentium atque sanctorum
 (Ps. CXV, 15), in tantum, ut in eadem carne, qua natus,
et passus, et mortuus resurrexit, et pro qualitate
operum, omnes vel ad aeternam coronam gloriae,
vel ad supplicia aeterna, Deo judicante, pertingant.
Credendum namque est animam nostram a Deo factam:
et licet sit perpetua in alterutram conditionem
aut boni aut mali futuram,  sine initio tamen non
esse animam: quia hoc solius Dei est peculiare, ac
per hoc creaturam Dei esse animam sive facturam.
Scriptum est enim: Qui figuravit flatum omnium hominum,
ipse scit omnia. Et rursum: Vivit Dominus,
qui fecit nobis animam. Et iterum:  Spiritus a me
prodiet, et omnem animam ego feci (Isai. LVII, 16).
Carnem quoque nostram ex limo per Deum factam
(Gen. II, 7), et idcirco utramque hominis substantiam
 unius Dei esse auctoris; atque ideo omnia quae facta
sunt nobis subdita sunt, quia illa jussu Dei sunt formata.
Igitur non opere. De homine autem dixisse Deum legimus:
Faciamus hominem ad imaginem et similitudinem
nostram (Gen. I, 23); et ideo hominem nobilissimam
Dei fabricam non solum ex anima et corpore,
sed et spiritu constare, et esse triplicem Apostolus
probat dicens: Ut integer spiritus vester, et
caro, et anima in adventu Dei servetur (I Thess. V, 23).
Sane spiritum dico, qui accidens est, non naturalem,
nec eumdem, esse in omnibus. Sic enim Apostolus
dicit: Nos autem non spiritum hujus mundi accepimus,
sed spiritum qui ex Deo est (I Cor. II, 12). Istum autem
quem credentes accipimus, gratiae divinae est;
alterum vero spiritum intentionis diabolicae. Quia diabolus
 non sine initio est creatus, ut Marcion delirat,
sed a Deo bono angelus factus est, et omne malum ex
ipso initium sumpsit.
 Malum autem esse quod prohibet fieri bonus et
benignus Deus, etiamsi id bonum sit, malum judicabitur
per prohibitionem Legislatoris Dei, Jam quid tam
bonum quam sacrificium Deo offerre? Sed quomodo
exspectare sanctum Samuelem rex Saul noluit, ipse
autem sacrificium morante Samuele, incendit, ultra
 Spiritus sanctus in eo esse non potuit (I Reg. XIII,
10). Spiritus enim sanctus disciplinae affugiet fictum
(Sap. I, 5),  atque utinam recedente Spiritu sancto,
alio spiritu non ludificaretur, vel etiam vexaretur.
Ad qualitatem igitur facti si respiciamus, bonam rem
facit; sed non respiciendum est ad qualitatem facti,
sed ad superbiam contemptoris. Nam et communio
sacramenti sancta est, sed perniciosum opus perficitur,
huic si nondum fuerit sacratissima unda perfusus.
Sunt multa his similia, quae cum bona sint
opera, perniciem pariunt cum non eo ordine quo
sunt constituta peraguntur. Ideo angelus iste, qui
est diabolus, de praesumptione incurrit culpam et
primus omnium angelorum in suo corde peccavit.
Sic enim dicitur in propheta a Domino: Tu dixisti
 in corde tuo: Ascendam super coeli sidera (Isai. XIV,
13), etc. Primus ergo in suo corde peccavit: ex quo
pullulare omnium praesumptionum genera tunc coeperunt,
cum nullius exemplum secutus, a se dedit
peccandi exordium. Natura autem bonus est, sicut
effractor est homo  aliena rapiens habenti, et liberalis
est homo propria conferens indigenti. Uterque
homo est, sed unus bonus aliis, in aliis non natura
malus, propter Creatoris injuriam, sed pravae voluntatis
studio; bonus autem, et natura bonus, et bonae
studio voluntatis. Unde et angelorum canores his
sermonibus resonabunt, ut Deo gloria in excelsis caneretur
et pacem Dei super terram cum hominibus
bonae sererent voluntatis (Luc. II, 14, 15). Malae ergo
voluntatis arbitrio angelus bonus cum esset, declinavit
 ad malum: hunc secutus est homo (Gen. III), qui
divinae legis instituta contempsit. Creator autem praescius
contemptores fore et angelos et homines, justitiae
suae subditos fecit, ita ut absolute eos suae esse
permitteret voluntatis,  quia nec aliter gratiae retributio
justa esse posset.
Initium autem hominis et praevaricationis ejus evidens
Geneseos liber inter sui initia loquitur, angeli
autem initium testatur propheta dicens: Tu eras
 consignatio similitudinis, et corona decoris, in deliciis
paradisi Dei fuisti. Omnem lapidem optimum habens
in te sardium, et topazium, et smaragdum, et carbunculum,
et saphyrum, et jaspidem, et ligurium, et achaten,
et amethystum, et chrysolitum, et berillum, et onychinum,
et auro implesti thesauros tuos, et apothecas tuas
in te. Nam ex qua die creatus es tu,   cum cherubim
posui te in monte sancto Dei, et factus es in medio lapidum
igneorum, et abisti sine macula in diebus tuis,
ex qua die creatus es tu, donec invenirentur iniquitates
tuae in te,   a multitudine cogitationis tuae. Implesti,
enim promptuaria tua iniquitate,  et peccasti, et vulneratus
es a monte Dei: et eduxit te de cherubim, de
medio lapidum igneorum. Exaltatum enim est cor tuum
in dedecore tuo; ideo in terram projeci te in conspectu
 regum, et dedi te in traductionem propter multitudinem
peccatorum tuorum, et iniquitatem negotiationis tuae,
 quia contaminasti sancta tua. Et producam ignem de
medio tui, et ipse ignis devorabit te, et dabo te in cinerem
super terram in conspectu omnium videntium te, et
omnes qui te noverunt inter nationes contristabuntur
super te.  Ut prodigium enim factus es, et non eris
amplius in aeternum (Ezech. XXVIII, 12).
Mundum quoque ipsum credere debemus a Deo factum
ex nihilo, sicut legitur in Machabaeis:  Aspicite,
filii, in coelum et terram; et aspectis omnibus, quae in eis
sunt, intelligite quomodo ex nihilo fecit ea Deus (II Mach.
VII, 28). Ergo sicut ex nihilo factus est mundus,
 ita ad nihilum redigendus erit in finem, quia scriptum
est: Terram tu, Domine, fundasti, et opera manuum
tuarum sunt coeli. Ipsi peribunt, tu autem in aeternum
manes (Ps. CI, 26; Hebr. I, 10). Coelum autem novum
et terram novam fideliter Dei eloquia repromittunt
(Isai. LXV, 17; Id. LXVI, 22; Apoc. XXI, 1; II Pet.
III, 13), in quibus perpetuum hoc sanctis suis inhabitet:
quae cujusmodi sint futura, ipse solus novit,
qui facturus est; quia nec oculus vidit, nec auris audivit,
nec in cor hominis ascenderunt quae praeparavit
Deus diligentibus se (Isai. LXIV, 4; I Cor. II, 9).
Obtemperavi petitioni, immo jussioni vestrae; et
qualiter credam, exposui: superest ut vestris orationibus
mihi donetur amor timoris Domini, ut possim
habere vel initium sapientiae, et sit in me intellectus
bonus, rectis operibus manifestus (Ps. CX, 10), quo
 a prohibitis abstinens, jussis insistam.
XXVIII.---Serapion dixit: Hanc rem cum orationibus
impetrare debes, sive tuis, sive quorumcunque
sanctorum quam non habes per arbitrii libertatem
concessam.---Arnobius dixit: Et quam rem habeo
per arbitrii libertatem concessam?---Serapion respondit:
Ut a prohibitis abstineas, et jussis insistas.---Arnobius dixit: Qui a prohibitis abstinet, et sine
peccato efficitur; qui vero etiam jussis insistit, non
solum a peccati reprehensione alienus est, verum
etiam laude dignus est.---Serapion dixit: Ita est.---Arnobius dixit: Si ita est, ergo potest per liberum
 arbitrium sine peccato effici, et laudem adipisci
divinam.---Serapion respondit: Ita est.---Arnobius
dixit: Contra dico.---Serapion dixit: Ergo non est
liberum arbitrium.---Arnobius dixit: Liberum arbitrium
et defendo et teneo, sed intra metas suas clausum
et finibus suis limitibusque distinctum.---Serapion
dixit: Deus hominem liberi arbitrii idcirco esse voluit,
ut juste vituperentur mali, quia potuerunt esse
boni; juste etiam laudentur boni, quia potuerunt
esse mali. Tolle enim utriusque rei possibilitatem, et
non inveniet poena quem feriat, nec inveniet in remuneratione
quem coronet.---Arnobius dixit: Dic ergo
mihi si tui libertas arbitrii ad hoc te perducere valeat,
ut possis ita a prohibitis abstinere, ut sine peccato
sis; aut ita praecepta perficere, ut pervenias ad coronam?
 ---Serapion respondit: Et si non potest homo
sine peccato esse, peccatum ipsum non ei imputabitur
a Deo.
XXIX.---Arnobius dixit: Hoc quod illum a peccato
facere liberum potuit  in primi hominis praevaricatione
periit: unde creaturam suam Creator ad hanc recuperationem
praevenire potuit, ut quia jam suis viribus
liberari a peccato non poterat, Dei gratia liberaretur.
Unde etiam infirmitates nostrae, Salvatoris Domini
nomen imposuerunt, captivitas nostra Redemptorem,
miseriae nostrae misericordem, servitus liberatorem.
Nunc te volo Serapionem interrogare. Cupis ut tui
misereatur Deus, an non?---Serapion dixit: Et quis
est qui non vult ut ejus misereatur Deus?---Arnobius
dixit: Ego quod interrogo, sicut te interrogo,
 ad ea volo mihi respondeas. Unde, dic mihi, petis ut
tui misereatur Deus?---Serapion dixit: Plane, quia
hoc quotidie Deum precor et obsecro.---Arnobius
dixit: Ergo miserum te confitere, ut misericordiam
consequaris; ad quam rem audi clamantem Apostolum:
Miser ego homo, quis me liberabit de corpore
mortis hujus? Gratia Dei per Jesum Christum Dominum
nostrum (Rom. VII, 24). Collige ergo rationem, et
vide quia si potes sine peccato esse, miserum te esse
confiteri non poteris, et cum miserum te non confiteris,
a misericordia Dei te suspendis. Et aut potes
teipsum a peccato ita suspendere, ut a prohibitis possis
viribus tuis abstinere, et miser non sis. Si vero
miserum te scis, et non possis simpliciter confiteri,
recte a Deo misericordiam consequi poteris. Nam et
 si habere te aliquid forte existimare valeas, et docere,
clamat ad te Apostolus: Quid enim habes, quod
 non accepisti? Aut si accepisti, quid gloriaris quasi non
accepisses (I Cor. IV, 7)? Deinde, quomodo potes Salvatorem
tuum Dominum credere, nisi te infirmum
agnoscas? Aut quomodo potes adjutorium Dei et adminiculum
postulare, nisi te non posse sine ejus adjutorio
bonum implere credas quod cupias, et malum
declinare quod fugias? Unde unum e duobus est, permitte
te dare responsum, ut aut miserum te fatearis
aut fortem, aut infirmum aut sanum, ut audias vocem
Domini dicentis: Non indigent qui sunt sani medico
(Luc. V, 31). Unde et propheta clamat: Non enim in
arcu meo sperabo, et gladius meus non salvabit me;
sed dextera tua, et brachium tuum, et illuminalio vultus
tui (Psal. XLIII, 4, 7, 8). Unum e duobus, aut potes
te abstinere ab omni peccato, aut non potes? Si potes,
 adjutorio non indiges; potes enim. Si non potes,
recte auxilium quaeris. Testimonium autem Dei adjutorium
tale ferre psalmista dicit: Qui habitat in adjutorio
Altissimi (Ps. XC, 1), etc. Videamus nunc qui
ita credit, et qui ita dicit, quid ei eveniat. Scapulis
suis obumbrabit tibi, etc.---Serapion dixit: Quid ergo
habebit libertas arbitrii?---Arnobius dixit: Ut si
non vis ita credere, non ita credas, et auxilio te divino
suspendas. Si vis vero credere, ita ab his quae
tibi imminent, faciente Dei auxilio, libereris et misericordia.
XXX.---Serapion dixit: Non ita docentem Augustinum
audivi.---Arnobius dixit: In qua parte non ita
audisti eum docentem?---Serapion dixit: Non imperium
legis implere omnia volumina tractatuum et
 librorum ejus testantur scripta.---Arnobius dixit:
Tangit me ita sicut sunt mira ejus verba in medium
proferre, et probare quantum legis imperio, quantum
libero concedatur arbitrio.---Serapion dixit: Testor
Deum, quia sollicitudini meae universa ambiguitate
eliminas, si de his ejus mihi definita proferas, et de
omnibus quae transacta sunt evidentia ejus afferas
documenta. Fateor enim me ejus assertiones ita probatas
habere, ut seipsum ore suo haereticum detegat,
qui Augustinum putaverit in aliquo reprehendendum
eloquio.---Arnobius dixit: Meo sensu locutus es:
nam ea quae ejus nunc profero, ac si sacratissima
apostolorum scripta sic credo, et teneo, et defendo.
Ait enim: Inquirens in divinis Scripturis quid sit
gratia, utrum liberum arbitrium esset gratia, sive
 gratiam esse peccatorum, sive gratiam esse legis
praecepta, et nihil eorum cognovi quae per administrationem
 Spiritus sancti pertineant ad concupiscentias
tentationesque vincendas, quam ditissime effundet
super nos qui ascendit in coelum, et captivans
captivitatem dedit dona hominibus (Psal. LXXVI, 19).
Hinc et oramus ut peccatorum tentationes superare
possimus, et Spiritus Dei, unde pignus accepimus,
adjuvet infirmitatem nostram. Qui autem orat et dicit:
Ne nos induci patiaris in tentationem (Matth. VI,
13), non utique id orat, ut homo sit, quod est natura;
neque id orat, ut habeat liberum arbitrium,
quod jam accepit cum crearetur ipsa natura; neque
orat peccatorum remissionem, quia hoc superius dicitur:
Dimitte nobis debita nostra; neque orat ut
accipiat mandatum: sed orat plane ut faciat mandatum.
Orat ut non peccet, hoc est, ne quid faciat
 mali: quod pro Corinthiis orat Apostolus dicens:
Oramus autem ad Deum, ne quid faciatis mali. Unde
satis apparet quia ad non peccandum, id est, ad non
malefaciendum, quamvis esse non dubitetur liberum
arbitrium voluntatis, tamen ejus potestas non sufficiat,
nisi adjuvetur infirmitas. Ipsa igitur oratio est
clarissima gratiae testificatio. Haec ille confiteatur qui
denegat, et eum gaudemus sive rectum sive correctum.
Distinguenda ergo lex est et gratia. Lex juvaret
nisi esset voluntas, nec gratia juvaret nisi esset
infirmitas. Jubetur ut habeam intellectum, ubi dicitur,
Nolite fieri equus et mulus, etc.; et tamen oramus
ut habeamus intellectum, ubi dicitur: Da mihi
intellectum ut discam mandata tua. Jubetur ut habeamus
sapientiam, ubi dicitur: Stulti, aliquando sapite;
 et tamen oramus ut habeamus sapientiam, ubi dicitur:
Si quis vestrum indiget sapientia, postulet a Deo,
qui dat omnibus affluenter, et non improperat, et dabitur
ei. Jubemur habere continentiam, ubi dicitur:
Contine teipsum; et tamen oratur ut habeamus continentiam,
ubi dicitur: Cum scirem quia nemo potest
continens esse nisi Deus det, et hoc ipsum erat sapientis
scire, cujus esset hoc donum, et accessi ad Dominum,
et deprecatus sum eum. Postremo, ne nimium
longum sit cuncta percurrere, jubemur ut non faciamus
mala, ubi dicitur: Declina a malo, et fac bonum;
et tamen oratur ut non faciamus malum, ubi dicit
Apostolus: Oramus autem ad Dominum, ne quid
mali faciatis. Jubemur ut non faciamus malum, et
 faciamus bonum, ubi dicitur, Declina et a malo et fac
bonum; et tamen oratur ut faciamus bonum, ubi dicitur:
Non cessamus pro vobis orantes, ut ambuletis
digne Deo, in omnibus beneplacentes Deo, et in omni
opere bono. Si ergo agnoscimus voluntatem, cui haec
praecipiuntur, sic debemus agnoscere gratiam, quomodo
sine Dei gratia quae implere cupimus nullum
sortiuntur effectum.---Serapion dixit: Quomodo
magna haec assertio sancti viri tanta est aequitate
subnixa, ut contra haec mentis homo venire non possit:
nosse cupio si etiam de his quae anteriori tempore
egimus, tali ab eo fuerint sensu vel sermone
definita.---Arnobius dixit: Multa sunt de quibus
disputatio nostra per altercationem pervenit ad finem;
de quo nunc titulo sancti Augustini vis roborari
 sermone?---Serapion dixit: De nativitate Jesu
Christi, in qua Deus et homo nobis per duas substantias
declaratus est, in quibus sanctam Mariam et
Χριστοτόκον et 
Θεοτόκον exstitisse, te astruente et
probante, cognovi.
XXXI.---Arnobius dixit: Si verba ejus per commata
incisa proponere voluero, suspicionem potius
quam satisfactionem exhibuisse videbor. Unde congruum
censeo ut integrum tibi ejus tractatum assignem,
quo evidenter agnoscas eum duas nativitates
duasque substantias in unico Dei Filio praedicasse.
Sermo sancti Augustini episcopi, de Nativitate Domini
nostri Jesu Christi.
 Salvator noster natus de Patre sine die, per
quem factus est omnis dies, voluit in terra habere
 natalem hunc diem, quem hodie celebramus. Quisquis
hunc diem miraris, aeternum mirare potius
ante omnem diem permanentem, omnem diem
creantem, in die nascentem, a malitia diei liberantem.
Adhuc mirare: quae peperit, mater et virgo
est; quem peperit infans et Verbum est (Joan. I, 1).
Merito coeli locuti sunt, angeli gratulati, pastores
laetati, magi invitati, reges turbati, parvuli coronati.
Lacta, mater, cibum nostrum, lacta panem de coelo
venientem, et in praesepio positum velut piorum cibaria
jumentorum (Luc. I, 10; Matth. II, 1; Joan. VI;
Luc. II). Illic enim cognovit bos possessorem suum,
asinus praesepe domini sui (Isai. I, 3); circumcisio
scilicet et praeputium, cohaerendo lapidi angulari,
 quorum primitiae fuerunt pastores et magi. Lacta
cum qui talem fecit te, ut ipse fieret in te, qui tibi
et munus fecunditatis attulit conceptus, et decus virginitatis
non abstulit natus; qui sibi priusquam nasceretur,
et diem qua nasceretur elegit. Et ipse condidit
quod elegit, ut ille hinc procederet ut sponsus de
thalamo suo (Psal. XVIII, 6), quo mortalibus oculis
posset videri, et augmento lucis annuae se lucem
mundi venisse testari (Joan. I, 9). Prophetae cecinerunt
conditorem coeli ac terrae in terra cum hominibus
futurum (Baruch. III), angelus nuntiavit Creatorem
carnis et spiritus in carne venturum. Salutavit Joannes
ex utero in utero Salvatorem; Simeon senex
Deum agnovit infantem; Anna vidua Virginem matrem
(Luc. I, II). Haec sunt testimonia nativitatis
 tuae, Domine Jesu, antequam tibi fluctus sternerentur
calcanti, cederent imperanti; antequam ventus te
jubente siluisset, mortuus te vocante vixisset (Joan.
XI), sol te moriente palluisset, terra resurgente tremuisset,
coelum te ascendente patuisset; antequam
ista et alia mirabilia jam juvenilis tui corporis aetate
fecisses. Adhuc portabaris in manibus matris, et jam
Dominus orbis agnoscebaris; ipse puer parvulus ex
semine Israel (Isai. IX), et ipse nobiscum Deus Emmanuel
(Isai. VII).
Quae et qualis est illa generatio Salvatoris, qua
gignenti Patri coaeternus est Filius? Quando hanc
generationem ex Virgine mundus expavit, quam pia
fides excepit et tenuit, infidelitas autem irrisit, superbia
timuit superata? Quaenam est illa generatio,
 qua in principio erat Verbum apud Deum, et Deus
erat Verbum (Joan. I, 1)? Quod est hoc Verbum,
quod dicturus antea non silebat, quo dicto non siluit
qui dicebatur? Hoc est Verbum sine tempore, per
quod facta sunt tempora; Verbum quod labia nullius
aperuit coeptum, clausitve finitum. Verbum quod initium
non habet ex ore loquentium, et aperit ora mutorum;
Verbum quod linguis gentium desertis non
fit, et linguas infantium disertas facit. Quaenam est
illa generatio, cui Pater moriendo non credit, quia
non eum vivendo praecedit, segregata ab omnibus
locorum intervallis, temporumque spatiis, quam vel
in diebus, vel in corporibus sentire consuevimus?
Levemus ad eum, quantum ipso adjuvante possumus,
animam nostram, si quo modo capere valeamus et
 natum non praevenientem qui gignit, et gignentem
non subsequentem qui gignitur, Patrem et Filium;
nec Pater pariter nec Filius pariter, et pariter aeternus.
Non utrumque generantem, non utrumque nascentem,
sed alterum sine altero non viventem, et
 Patrem sempiterne genuisse, et Filium sempiterne
natum esse cogitemus, si valemus; si non valemus,
credamus. Non est hic quod dicere volumus: sed
tamen non est longe positum ab unoquoque nostrum.
In illo enim vivimus, movemur et sumus (Act. XVII,
28). Transcendamus carnem nostram, in qua parentes
ante filios vivunt, quia ut filios possent generare
creverunt, et filiis crescentibus jam senescunt. Nondum
natis filiis parentes vixerunt, quia et parentibus
mortuis filii victuri sunt.
Transcendamus et animas nostras; pariunt enim
et ipsae, aliquid cogitando, quod secum habent sciendo;
sed possunt amittere obliviscendo, quia non habebant
antea nascendo. Cuncta corpora, et temporalia,
et mutabilia transcendamus, ut videamus super
 omnia, per quem facta sunt omnia. Ascensus noster
in corde est, quia et illud quo ascendimus prope est;
longe autem ab eo sumus, in quantum dissimiles sumus.
Ascendit ergo ad eum sua similitudo quam in
nobis fecit et refecit, quia perspecta palpitat animi
infirmus aspectus, et ineffabilem candorem lucis
aeternae non potest intueri. Cujus ergo fulgorem mentis
acies nondum capit: Generationem ejus quis enarrabit
(Isai. LIII)? Sed Verbum caro factum est, et habitavit
in nobis (Joan. I).
Hanc ergo generationem, cujus hodiernum celebramus
diem; hanc, in qua dignatus est venire per
Israel, et fieri Emmanuel, nobiscum Deus, in carnis
infirmitate, non nobiscum in cordis iniquitate; accedens
ad nos per id quod assumpsit ex nostro, et liberans
 nos per id quod mansit in suo (visitavit quippe
Dominus servos suos per mortalem infirmitatem, ut
eos liberos faceret per incommutabilem veritatem);
hanc ergo generationem, cujus utrumque capax est
humana fragilitas; non illam quae sine tempore manet,
sine matre super omnia, sed istam quae in tempore
facta est sine Patre inter omnia. Hunc Virginis Filium,
et virginum sponsum, de incorrupta matre nascentem
et incorruptibili veritate fetantem, laudemus, amemus,
adoremus, ut in ejus misericordia fisi, de astutia
diaboli victa triumphemus. Diabolus ad nos decipiendos
corrupta feminea mente subrepsit: Christus ad
nos liberandos incorrupta feminea etiam carne processit,
qui est benedictus cum Patre et Spiritu sancto
 in saecula saeculorum, Amen.
XXXII.---Serapion dixit: Satisfactum esse desiderio
meo fateor. Vere enim et duas naturas, et duas
substantias evidenter asseruit. Nunc ut radicitus mihi
evellatur omnis cunctatio, probari apud me cupio si
 Dominus meus vir apostolicus Leo papa venerabilis
priores suos in hac parte secutus est, ut alloqueretur
Orientales suarum epistolarum scriptis.---Arnobius
dixit: Accipe quid apostolicae recordationis
vir papa venerabilis Damasus ad sanctum virum
Paulinum sanctae memoriae  Antiochenae urbis antistitem
scripserit, ut cognoscas antiquo usu sanctum
et eruditissimum virum papam Leonem ad revocandas
ab errore Ecclesias ad Orientales litteras destinasse.
Cumque haec dixisset Arnobius, protulit codicem,
ex quo recitatum est sic:
Dilectissimo fratri Paulino, Damasus. Per ipsum
filium meum Vitalem ad te rescripta direxeram, quae
tuae voluntati et judicio omnia derelinquens,  et per
Petronium presbyterum breviter indicaveram me in
 articulo jam profectionis ejus aliqua ex parte commotum.
Unde ne aut tibi scrupulus resideret, et volentes
forsitan Ecclesiae copulari tua cautio probanda
differret, fidem nostram misimus, non tam tibi, qui
ejusdem fidei communione sociaris, quam his qui in
ea subscribentes, tibi, id est nobis, per te voluerint
sociari,  dilectissime frater. Quia post concilium
Nicaenum,  et quod urbe Roma concilium congregatum
 est a catholicis episcopis, is error inolevit, ut
quidam  ore sacrilego auderent dicere Spiritum
sanctum factum esse per Filium, anathematizamus
eos qui non tota libertate proclamant Spiritum sanctum
cum Patre et Filio unius potestatis esse atque
substantiae. Anathematizamus quoque eos qui Sabellii
sequuntur errorem, eumdem dicentes Patrem esse
quem et Filium. Anathematizamus Arium atque Eunomium,
qui pari impietate (licet sermone dissimili)
Filium et Spiritum sanctum asserunt esse creaturas.
Anathematizamus Macedonianos, qui de Arii stirpe
venientes, non perfidiam mutavere, sed nomen. Anathematizamus
Photinum, qui Hebionis haeresim instaurans,
Dominum Jesum Christum tantum ex Maria
Virgine confitetur. Anathematizamus eos qui duos
 filios asserunt, unum ante saecula, et alterum post
assumptionem carnis ex Virgine. Anathematizamus
eos qui pro hominis anima rationabili et intelligibili
dicunt Dei Verbum in humana carne versatum, cum
ipse Filius sit Verbum Dei, et non pro anima rationali
et intelligibili in suo corpore fuerit: sed nostram,
id est, rationabilem et intelligibilem sine
peccato animam susceperit atque salvaverit.  Anathematizamus
 eos qui Verbum Dei Filium extensione,
aut collectione, et a Patre separatum, insubstantivum,
et finem habiturum esse contendunt. Eos
autem qui ab Ecclesiis ad Ecclesias migraverunt,
tandiu a communione nostra habemus alienos, donec
ad eas redierint civitates in quibus sint primum
constituti. Quod si quis alius, alio transmigrante,
in locum viventis ordinatus est, tandiu vacet
sacerdotii dignitate qui suam deservit civitatem,
quandiu successor ejus quiescat in Domino. Si quis
non dixerit semper Patrem, semper Filium, semper
Spiritum sanctum fuisse et esse, anathema sit. Si
quis non dixerit Filium natum de Patre, id est, de
substantia divina ipsius, anathema sit.  Si quis non
dixerit Verbum Domini Filium Dei, Deum verum
 sicut Patrem ejus, et omnia posse, et omnia nosse,
anathema sit. Si quis dixerit quod in carne constitutus
Filius Dei cum esset in terra, in coelis cum
Patre non erat, anathema sit. Si quis dixerit quod
in passione crucis dolorem sustinebat Filius Dei,  et
non caro cum anima, quam induerat in forma servi
(Philip. II), quam sibi acceperat, sicut ait Scriptura,
anathema sit.  Si quis non dixerit quod in carne
quam assumpsit sedet ad dexteram Patris, in qua
venturus est judicare vivos et mortuos, anathema
sit. Si quis non dixerit Spiritum sanctum de Patre
esse vere ac proprie sicut et Filium de divina substantia
et Deum verum, anathema sit.  Si quis non
dixerit Spiritum sanctum omnia posse, omnia nosse,
et ubique esse sicut Patrem et Filium, anathema sit.
 Si quis dixerit Spiritum sanctum facturam esse, aut
per Filium factum, anathema sit. Si quis non dixerit
omnia per Filium postea incarnatum, et Spiritum
sanctum Patrem fecisse, anathema sit. Si quis non
dixerit Patris et Filii et Spiritus sancti unam divinitatem,
 potestatem, majestatem, potentiam, unam
gloriam, dominationem, unum regnum, atque unam
voluntatem, ac veritatem, anathema sit. Si quis tres
personas non dixerit veras, Patrem et Filium et Spiritum
sanctum, aequales, semper viventes, omnia
continentes visibilia et invisibilia, omnia potentes,
omnia judicantes, omnia vivificantes, omnia facientes,
omnia quae sunt salvanda salvantes, anathema
sit. Si quis non dixerit Spiritum sanctum adorandum
ab omni creatura, sicut Filium et Patrem, anathema
sit. Si quis de Patre et Filio bene senserit, de Spiritu
autem sancto non recte habuerit, haereticus est,  quia
omnes haeretici, de Filio Dei et Spiritu sancto male
sentientes, in Judaeorum atque gentilium perfidia inveniuntur.
Quod si quis partiatur Deum Patrem
 dicens, et Deum Filium ejus, et Deum Spiritum sanctum,
tres deos dici, et non Deum propter unam
Divinitatem et potentiam, quam credimus et scimus
Patris et Filii et Spiritus sancti, Deum verum; subtrahens
autem Filium et Spiritum sanctum, ita solum
existimet Deum Patrem dici aut credi unum Deum,
anathema sit. Nomen namque deorum, et angelis, et
sanctis omnibus a Deo est impositum et donatum.
De Patre autem et Filio et Spiritu sancto propter
unam et aequalem Divinitatem, non nomen deorum,
sed Dei nobis ostenditur atque indicatur, ut credamus
quia in Patre et Filio et Spiritu sancto solum
baptizamur; non in archangelorum nominibus aut
angelorum,  quomodo haeretici, aut Judaei, aut
etiam gentiles dementes faciunt. Haec est ergo salus
 Christianorum, ut credentes Trinitati, id est, Patri
et Filio et Spiritui sancto, et in eam baptizati, veram
solamque unam divinitatem, potentiam, majestatem
et substantiam ejusdem sine dubio credamus.<span class="text-blue-600 font-bold"