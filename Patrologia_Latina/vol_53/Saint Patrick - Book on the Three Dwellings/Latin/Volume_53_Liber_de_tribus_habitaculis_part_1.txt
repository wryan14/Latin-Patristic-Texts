CAPUT PRIMUM.
De tribus habitaculis, regno Dei, mundo, inferno. Regni
Dei bona, et inferni mala. 
Tria sunt sub omnipotentis Dei manu habitacula,
primum, imum, medium: quorum summum regnum
Dei vel regnum coelorum dicitur; imum vocatur infernus;
medium mundus praesens vel orbis terrarum
appellatur. Quorum extrema omnino sibi invicem
sunt contraria, et nulla sibi societate conjuncta. Quae
enim societas potest esse lucis ad tenebras, et Christi
ad Belial (II Cor. VI, 14, 15)? Medium autem nonnullam
habet similitudinem ad extrema. Unde lucem
et tenebras habet, frigus et calorem, dolorem et sanitatem,
laetitiam et moerorem, odium et amorem,
bonos et malos, justos et injustos, dominos et servos,
 regnum et subjectionem, famem et satietatem,
mortem et vitam, et innumera hujusmodi. Quorum
omnium pars una imaginem habet regni Dei, pars
altera inferni. Commixtio namque malorum simul et
bonorum in hoc mundo est; in regno autem Dei nulli
mali sunt, sed omnes boni; at in inferno nulli boni,
sed omnes mali: et uterque locus ex medio suppletur.
Hominum enim hujus mundi, alii elevantur ad
coelum, alii trahuntur ad infernum. Similes quippe
similibus junguntur, id est, boni bonis, et mali malis;
justi homines justis angelis, et transgressores homines
transgressoribus angelis; servi Dei Deo, servi
diaboli diabolo: benedicti vocantur ad regnum sibi
paratum ab origine mundi, maledicti expelluntur in
ignem aeternum, qui paratus est diabolo et angelis
ejus (Matth. XXV, 34, 41).
   Bona autem regni coelestis dicere, vel cogitare,
vel intelligere ut sunt, nullus potest carne vestitus:
multo enim majora et meliora sunt, quam cogitantur
et intelliguntur; unde scriptum est: Quod oculus non
vidit, nec auris audivit, nec in cor hominis ascendit,
quae praeparavit Deus diligentibus se (I Cor. II, 9). Regnum
namque Dei omni fama majus, omni laude
melius, omni scientia innumerabilius, omni gloria
quae putatur, excellentius. Mala etiam inferni dicere
vel cogitare, ut sunt, nemo potest: pejora quippe
sunt valde quam cogitantur. Regnum itaque Dei plenum
est lucis, et pacis, et caritatis, et sapientiae, et
gloriae, et honestatis, et dulcedinis, et dilectionis, et
melodiae, et laetitiae, et beatitudinis perennis, et omnis
boni ineffabilis, quod nec dici nec cogitari potest.
 At locus inferni plenus est tenebrarum, discordiae,
odii, stultitiae, miseriae, turpitudinis, amaritudinis,
offensionis, doloris,  adustionis, sitis, famis, ignis
inexstinguibilis, tristitiae, vindictae perennis, et omnis
 ineffabilis mali, quod nec dici nec cogitari potest.
Cives coeli sunt justi homines et angeli, quorum rex
est Deus omnipotens; at contra cives inferni sunt
impii homines et daemones, quorum princeps est diabolus.
Satiat justos visio sanctorum hominum et angelorum,
et super omnia ipsius Dei. Cruciat impios et
peccatores visio hominum damnatorum et daemonum,
et super omnia ipsius diaboli. Nihil in regno Dei desideratur
quod non inveniatur: at in inferno nihil
invenitur quod desideratur. In regno Dei nihil invenitur,
nisi quod placet, et delectat, et satiat; at contra
in lacu miseriae perennis nihil videtur, nihilque
sentitur, nisi quod displicet, nisi quod offendit, nisi
quod cruciat. (  In regno aeterno erit vita sine morte,
veritas sine errore, felicitas sine perturbatione.)
 Omne bonum in regno Dei abundat, et nullum malum;
omne malum in carcere diaboli abundat, et nullum
bonum. Nullus indignus in regno Dei suscipitur;
nullus vero dignus, nullus justus ad infernum trahitur.