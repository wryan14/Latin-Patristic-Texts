LIBER QUARTUS ON GREED  
LIBER QUARTUS ON GREED  I. Non me praeterit, domina mi Ecclesia, nutrix
beatae spei, haec quae libellis superioribus diximus,
nonnullis filiis tuis Christum parum amantibus displicere.
Sed nos voluntates eorum non magni pendimus:
quia  nec mirum est ut eis loquentia de Deo
verba non placeant, quibus ipse forsitan Deus non
placet; nec exspectandum ut insinuatorem salutis
atque animarum sermonem ament, qui salutem
ipsam atque animas suas non amant. Sufficiunt itaque,
 sicut in aliis, ita etiam in hac parte nobis sensus
tantum et judicia sanctorum; quibus idem aeque
apud nos sentientibus, certi profecto sumus etiam
Deum ipsum sentire nobiscum: quia cum in sanctis
suis spiritus Dei maneat, absque dubio Deus illic est
ubi illa pars fuerit a qua Dei spiritus non recedit.
Pravorum ergo hominum, id est, paganorum 282
vel mundialium, sensus aut parvi aestimandi sunt, aut
nihili omnino faciendi. Quia si hominibus, inquit Apostolus,
placere vellem, Christi servus non essem (Gal.
I, 10). Illud durius ac molestius, quod quidam, ut arbitror,
filiorum tuorum sub religionis titulo a religione
dissentiunt, et  habitu magis saeculum reliquere quam
sensu: quorum, ni fallor, sententia hoc habet atque
asserit, omni omnino homini Christiano propinquitatem
 in exitu magis considerandam esse quam Christum.
Et quia profana penitus per se erat exsecrabilisque
sententia, velare, ut puto, infidelissimam praedicationem
quasi umbratili quadam adjectione conantur,
dicentes cunctos qui credunt Deum, sanos tantum
atque incolumes officiosos Christo esse debere; caeterum
jam exeuntes a saeculo, carnalis magis propinquitatis
quam divini officii oportere meminisse. Quasi
vero homines Christianos alios esse oporteat incolumes,
alios de hoc saeculo recedentes; et alios se cuncti
exhibere Christo debeant in sospitate, alios in morte;
alios in superiore vita, alios in posteriore. Quod si ita
 est, ergo alterum quis habiturus est Christum juvenis,
alterum senex; et totiens debent homines demutari
fide, quotiens demutantur aetate. Si enim erga Dei
cultum alter quispiam futurus est vigens, alter infirmus,
alter sanus, alter aegrotans; ergo prout status
fuerit humani corporis inaequalis, ita erit homini etiam
Deus ipse mutabilis; et quotiens fuerit in homine valetudo
contraria, totiens erit etiam religio diversa.
Quasi vero qui incolumes Christi esse debent, morientes
Christi esse non debeant. Et ubi illud est: Qui
perseveravit in finem, hic salvus erit (Matth. X, 22, et
XXIV, 13)? Aut illud in Proverbiis saeris divini sermonis
oraculum. Sapientia in exitu canitur (Prov. I,
20, sec. LXX)? Quo utique ostenditur, licet salubris
sit 283 in omni aetate sapientia, praecipue tamen omnes
 in exitu suo debere esse sapientes: quia laudari penitus
anteactae aetatis prudentia non merebitur, nisi bono
fine claudatur. Sapientia enim in exitu canitur.  Sufficit,
 inquit pestilens praedicatio, sufficit praeteritum
opus homini, etiamsi in fine nihil faciat. Ego
multo plus addo, aut non minus eis; si potest, morte
vicina aut certe plus multo esse faciendum. Primum,
quia de bono opere nihil nimis est. Deinde, quod ad
tribunal Dei pergens, magis placare judicem debet,
quasi jam in judicio constitutus. Postremo, quod si
aliqua ante exitum bona fecit, multo magis facere
jam in exitu suo debet, ne deterior scilicet superioribus
vitae actibus finis esse videatur. Si autem bonis
operibus parum studuit, multo utique magis facere
eum vel in exitu suo convenit; ut quod vita anteriore
non reddidit, saltem in extremitate persolvat; et qui
ex hoc reus est quod ante neglexit, vel per hoc excusari
aliquatenus Domino suo possit quod praeteritam inhumanitatem
 ultima saltem devotione compenset. Sed
ad superiora redeamus. Sapientia, inquit sermo divinus,
in exitu canitur. Cur eam non dixit cani in pueritia, non
in juventute, non in statu rerum incolumium, non in
prosperitatibus secundorum? Scilicet quia in his omnibus
quidquid laudatur incertum est. Quandiu enim
quis subjacet mutationi, non potest cum securitate
laudari; et ideo, ut ait, Sapientia in exitu canitur.
Exiens enim quis de incertis periculorum, certum
merebitur evasa omnium rerum varietate suffragium:
quia tum stabilis et firma laus est, quando meritum
jam non potest perire laudati. Sapientia, inquit, in
exitu canitur. Quid est, quaeso, sapientia Christiani?
Quid, nisi timor et amor Christi? Initium enim, inquit,
284 sapientiae timor Domini (Psalm. CX, 10;
 Prov. I, 7, et IX, 10; Eccli. I, 16); et alibi: Perfecta,
inquit, dilectio foras mittit timorem (I Joann. IV, 18).
Ergo, ut videmus, initium sapientiae est in timore
Christi, perfectio in amore. Itaque si sapientia Christiani
timor est atque amor Domini, ita demum vere
sapientes sumus si Deum semper ac super omnia diligamus;
et hoc cum omni tempore, tum praecipue
in exitu nostro, quia Sapientia in exitu canitur. II. Si ergo sapientia per hoc maxime in exitu canitur,
si Deus super omnia diligatur, quae igitur insania
est, ut dicat aliquis Christum carnali propinquitati
praeponi ab incolumibus oportere, a morientibus non
debere? Cur enim eum praeferant incolumes, si non
debent praeferre inorientes? Aut si potest quispiam
religiose agnatos atque affines suos Christo in morte
 praeponere, cur non religiose etiam ante praeponebat?
Aut si est ulla hora in vita ultima qua quis plus alios
diligere debeat quam seipsum et Deum, cur non et in
vita anteriore plus diligat? Ac sic fit ut solvantur
omnia, et evanescant, et intereant, neque ullum quis
viliorem habeat quam seipsum, neque ullum inferiorem
quam Deum. Si enim ullum est tempus quo ab
aliquo possit Deus affinibus aut propinquis jure postponi,
nullum est quo possit jure praeponi. Sin autem,
quod verum est, nullum est omnino tempus quo non
debeat anteponi, nullum est omnino tempus quo possit
jure postponi. Nullum utique. Et ideo ne in extremis
quidem: quia etiam justum hominem propheta,
in die qua erraverit, dicit esse periturum (Ezech.
 III, 20). Itaque si omnis error errantis perditione
multatur, et his quoque erroribus vita hominum periclitatur
quibus usitate atque communiter innocentia
humana polluitur; quid futurum existimamus ubi in
Deum ipsum detestabili infidelitate peccatur? 285
Si enim, inquit Apostolus, omnis inobedientia justam
accipit mercedis retributionem (Hebr. II, 2), quomodo
nos effugiemus, si tantam neglexerimus salutem?
Nullus autem salutem veram plus negligit quam qui
Deo aliquid anteponit. Cum enim salus nostra
munus ac misericordia Dei sit, quae ei ratio consequendae
salutis est qui Deum ipsum despicit, in cujus
misericordia salus nostra consistit? Aut cum judex et
vivorum sit Deus et mortuorum, quae ei spes in Dei
judicio esse poterit qui eum etiam moriens judicio
 suo spreverit a quo est statim mortuus judicandus?
Et ideo, ut Scriptura divina ait, in quo judicio judicat,
in eo judicabitur de eo (Matth. VII, 2): hoc est, quo
judicio judicat de Deo, eo ipse judicabitur a Deo; neque
iniquum putare poterit si eum cunctis in futuro
Dominus postposuerit, qui in praesenti Deum cunctis
ipse postponit; nec queri potest si eum omnibus
Deus aestimet damnabiliorem, cum ipse omnibus
Deum aestimet viliorem. III. Sed dicit aliquis non se hoc animo ista facere
quo aut contemnat Deum aut vilem putet, sed quo
vel amet eos quos haeredes instituit, vel honoret. Acquiescamus
hoc ita esse: omnibus ferme etiam aliis
flagitiosissimis et criminosissimis reis excusatio ista
suppetit. Nam dicere et fornicatoribus licet non se hoc
 animo fornicari quod Deum spernant, sed quia calore
corporis atque infirmitate vincantur. Et homicidae
id affirmare possunt, non se contemptu Dei humanum
sanguinem fundere vel odio, sed cupiditate
tantum scelera praestare. Sed quid prodest malis haec
excusatio, cum scilicet nihil intersit qua se quispiam
dicat peccare causa, cum sit omne peccatum Divinitatis
injuria? Acquiescamus tamen, ut supra dixi,
hoc ita esse, nec ex contemptu Dei res suas quempiam
286 alii magis quam Deo tradere, sed vel honore
haeredis sui se ad hoc trahi, vel certe amore compelli.
Sed quid facimus quod hoc ipso magis incuria Dei
probatur atque contemptus? Si enim, o quisquis es,
per id quod haeredibus tuis vel quibuscunque res proprias
derelinquis, et honorare te eos indicas et amare;
 Deum utique, cui non relinquis, nec honorare te indicas
nec amare. Ac per hoc quidquid pro te dixeris,
contra te est, et ad contemptum atque ad contumeliam
Dei pertinet amor et honorificentia caeterorum.
Cum enim aliis ideo relinquas quia eos honoras, Deum
cui non relinquis, utique non honoras; cum aliis
ideo relinquas multa quoniam amas, Deo ideo non
relinquis profecto quia non amas. Ecce enim assistit
tibi morienti atque testanti homo pariter ac
Deus. Res aperta est et non dubia: quem elegeris,
praetulisti. Si in uno est honor solo, necesse est in
alio inveniatur esse despectio. Si homo qui praefertur
gaudet se a te diligi, necesse est ut se doleat Deus,
qui praetermittitur, non amari. Sed putas Deum videlicet
 munificentia hominis non egere; et ideo quid
necesse est, inquit, ab homine ei quippiam tribui,
qui ipse cuncta omnibus dedit? Utrum egeat munificentia
nostra Dominus an non egeat, aut quomodo
vel egeat vel non egeat, jam videbimus. Interim, quia
ab eo cunctis cuncta praestari etiam tu negare non
ausus es, hoc dignior est absque dubio largitate nostra
quia nobis ipse ante largitus est; hoc justius ei
officiis respondere tentamus, quo beneficiis illius magis
impares sumus. Nam et natura ipsa hominum
consuetudoque communis hac quasi generali cunctos
lege constringit, ut a quibus aliquid liberalitatis accepimus,
plus eis gratiae debeamus: arctat quippe
nos 287 ad retributionem dati accepta largitio. Ante
usum enim ac munificentiam liberalitatis alienae liber
 est quispiam, beneficiorum fenore non gravatus.
Coguntur autem omnes ipsa conscientia sua ad repensationem
vicissitudinis, postquam esse coeperint
debitores. Ita ergo et Deo hoc majora debemus, quod
ab eo cuncta percepimus; et hoc respondere beneficiis
illius minus possumus, quod ei etiam si quod
debemus redhibere cupiamus, tamen de suo reddimus.
Ac per hoc non est quod placere sibi quisquam largitione
sua debeat. Sicut sua non sunt cuncta quae a Domino
suo accipit, sic sua non sunt cuncta quae reddit. Et
ideo perfidiae quidem poena debetur ei qui negaverit
Deo quae sunt sibi ab eodem commodata; imputare
autem largitionem non potest qui reddiderit accepta. IV. Sed Deus, inquis, non eget retributione. Nihil
minus quam ut non egeat. Non eget enim juxta potentiam
 suam, sed eget juxta praeceptionem suam; non
eget secundum majestatem suam, sed eget secundum
legem suam; et in seipso quidem non eget, sed in
multis eget; non quaerit in se munificentiam, sed in
suis quaerit; et ideo non eget quidem juxta omnipotentiam,
sed eget juxta misericordiam; non eget deitate
pro semetipso, sed eget pietate pro nobis. Quid
enim dicit ad pios ac largos dispensatores Deus? Venite,
benedicti Patris mei, possidete regnum quod vobis
paratum est a constitutione mundi. Esurivi enim, et dedistis
mihi manducare; sitivi, et dedistis mihi bibere
(Matth. XXV, 34, 35): et alia in hunc modum. Et ne
hoc causae de qua nunc loquimur, parum forsitan
videretur, adjecit rerum diversitatem, avaris et infidelibus
dicens: Ite, maledicti, in ignem aeternum quem
 paravit Pater meus diabolo et angelis ejus. 288 Esurivi
enim, et non dedistis mihi bibere;   nudus fui, et
non operuistis me (Ibid., 41-43).  Ubi ergo sunt qui
dicunt Dominum Jesum Christum officio nostrorum
munerum non egere? Ecce et esurire se pariter et
sitire et algere commemorat. Respondeat quilibet
horum, si non eget qui esurire se queritur, si non
eget qui se sitire testatur. Ego plus addo aliquid,
Christum non solum egere cum caeteris, sed plus
multo egere quam caeteros: in omni enim pauperum
 numero non est universorum una paupertas. Sunt
enim quidam quibus etiam si vestimenta desunt, alimenta
non desunt; multi sunt hospitio egentes, vestibus
non egentes; multi domo carentes, sed non substantia;
sunt denique quibus etsi desint multa, non desunt
omnia. Christus tantummodo solus est, cui nihil est
quod in omni humano genere non desit. Nullus suorum
exsulat, nullus frigore ac nuditate torquetur, cum
quo ille non algeat. Solus cum esurientibus esurit,
solus cum sitientibus sitit. Et ideo, quantum ad pietatem
illius pertinet, plus quam caeteri eget: omnis
enim egestuosus pro se tantum et in se eget: solus
tantummodo Christus est qui in omnium pauperum
universitate mendicet. Et cum haec ita sint, quid ais,
o homo, qui Christianum te esse dicis, cum Christum
 egere videas, tu facultates tuas quibuscunque non
indigentibus derelinquis? Christus pauper est, et tu
opes divitum cumulas? Christus esurit, et tu delicias
affluentibus paras? Christus etiam aquam sibi deesse
queritur, et a te apothecae ebriosorum vino replentur?
Christus rerum omnium egestate conficitur, et a te
luxuriosis copiae coaggregantur? Christus tibi pro muneribus
a te datis praemia sempiterna promittit, et tu
nil praestaturis cuncta largiris? Christus tibi et pro
bonis bona immortalia 289 et pro malis mala aeterna
proponit; et tu nec bonis coelestibus flecteris, nec
malis perennibus commoveris? et credere te Domino
tuo dicis, cujus nec remunerationem desideras, nec
iracundiam contremiscis? V. Non credis igitur, sicut jam diximus libro superiore,
 non credis; ac  licet de conversorum venerabili
choro esse videaris, licet religionem vestibus
simules, licet fidem cingulo asseras, licet sanctitatem
pallio mentiaris, non credis omnino, non credis.
Et hoc tam viris istiusmodi quam feminis dixi: non
credunt. Induat sibi quamvis quilibet  habitum sancti
nominis et titulum sacrae religionis inscribat; si
de substantia sua aliis magis quam sibi consulit,
profecto non credit. Nemo est enim credens qui facultates
suas aliis prodesse malit quam sibi; nemo
est qui beatitudinem aliis miseria sua emere contentus
sit; nemo est qui ut aliis paret delicias temporarias,
subire egestates cupiat sempiternas. Et
ideo qui patrimonio suo aliis magis quam sibi consulit,
profutura sibi quae Deo dederit omnino esse
 non credit. Dicat enim mihi quilibet horum, cur
facultates suas aliis derelinquit. Nunquid non ideo
quia profuturas cui reliquerit esse non ambigit?
Ideo absque dubio. Igitur, quicunque ille es, si ea
quae alii relinquis, ideo relinquis quia profutura ei
cui reliqueris certus es; sic profecto si quaecunque
religiosis muneribus prorogasses profutura esse tibi
crederes, tibi absque dubio peculiariter deputares:
quia quanto te plus amas quam eos quibus reliquis
tanto magis tibi relinqueres si profutura ea tibimet
 vel tenui opiniuncula judicares. Non enim te odisti,
ut prodesse tibi nolis; sed quae pauperibus dereliqueris,
profutura tibi esse non credis; et inde est
quod aliis magis quam tibi consulis, quia profuturum
tibi opus religiosum esse 290 non credis. Sicut
credis itaque, sic recipies. Tu Salvatorem perparvipendis,
et te Salvator nihili. Tu Christum
postponis aliis, et te omnibus Christus. Tibi in comparatione
etiam hominum perditorum vilis est Dominus,
et tu eris inter periturorum ultimos deputandus. VI. Sed blandiris tibi forsitan, ut jam ante dixi,
aliquo religiosae professionis intuitu. Magis es debitor,
quia proposito sanctitatis majora promittis; et
ideo plus tolerabis supplicii, quia minus solveris
 sponsionis.  Servus enim, inquit sermo divinus, qui
nescit voluntatem domini sui, et non facit eam, vapulabit
paucis; qui autem scit, et non facit eam, vapulabit
multis (Luc. XII, 47, 48). Et tu specie professionis,
grandia specie polliceris, et rebus nulla restituis.
Falsarii criminis reus es, Deo cuncta mentiris. Nec
immerito sacer sermo judicium de templo Dei incipiendum
esse testatur. Judicium enim, inquit, de
domo Domini (I Petr. IV, 17). Alibi quoque: A sanctis,
inquit, meis incipite (Ezech. IX, 6). Sed ad superiora
redeamus. Ite, inquit avaris atque incredulis
Deus, ite in ignem aeternum quem paravit Pater meus
diabolo et angelis ejus. Ad liberandum te ab hoc malo
quibusdam forsitan bonis corporalibus putas? Pudicitiam
quippe amasse te jactas. Sed memento quia
 et illos quos in Evangelio immortalibus poenis Salvator
tradidit, impudicitiae non notavit. Sobrietatem
tibimet placuisse commemoras? Nec illi de quibus
Scriptura loquitur, ebrietatis crimine puniuntur.
Jejunasse te dicis? Nec illos prandia reos esse fecerunt.
Sed videlicet magna causa est qua tibi abstinentia
ac jejunio tuo placeas, qui ad hoc jejunasti,
ad hoc parce exiliterque vixisti, non ut post mortem
tuam egenos facultatibus tuis pasceres, sed ut
censum cujuscunque haeredis divitiis ampliares. Magnos
videlicet abstinentiae fructus capis. 291 Minus
enim panis tu manducasti, ut auri alius plus haberet.
Tibi venter frugalitate decrevit, ut cujuscunque
hominis fortasse vitiosi thesaurus cresceret. Cum
ergo ad judicium Dei veneris, jure imputare ei jejunium
 tuum poteris dicens: Jejunavi, Domine, et
abstinui, ac diu me ab omnium deliciarum fruge
suspendi. Et res hoc probat. Ecce enim nunc haeredes
mei de meo affluunt, immensarum divitiarum
copiis exabundant. Et ut aliquid etiam de evangelica
lectione praesumas, hoc quod Salvator dixit de
perditissimo illo divite, potes et tu de haeredibus
tuis dicere: Induuntur purpura et bysso, et epulantur
quotidie splendide, incubant defossis a me talentis,
premunt argenti et auri congestas strues, materiam
 quoque his voluptatum omnium praeparavi: distenduntur
deliciis a me relictis. Ergo diu abstinui ut
nunc illi ebriarentur. Crapula est illorum frugalitas
mea. Natant tricliniorum redundantium pavimenta
vino; falerno nobili lutum faciunt; mensae eorum ac
toreumata mero jugiter madent, semper uda sunt.
Luxuriant in peristromatis quae ego feci, fornicantur in
sericis quae reliqui. Et cum haec omnia pro te dixeris,
quomodo non aeternam a Christo remunerationem
mereri poteris, cui in talibus sanctis tantarum
deliciarum copiam praepararis? VII. O quanto melius, quaecunque illa es, quanto
melius et salubrius pauper fueras et egestuosa quam
dives! Paupertas enim te Deo insinuare potuisset;
divitiae ream esse fecerunt. Rectius ergo per indigentiam
 salva fueras, quam per opes tuas et te et
alios praegravasses: te scilicet, dum male aliis relinquis;
alios dum a te relicta et ipsi usu inhumanissimo
male possident, et post se male aliis derelinquunt.
Si vis ergo, quaecunque illa es, si vis tibi
esse consultum, si vis aeternam 292 habere vitam,
et cupis videre dies bonos, relinque substantiam
tuam indigentibus sanctis, relinque claudis, relinque
caecis, relinque languentibus; sint facultates tuae
alimenta miserorum, sit opulentia tua pauperum
vita; ut illorum refrigeria praemia tua sint, ut illorum
refectio te reficiat. Si enim illi de tuo edent, tu
saturaberis; si illi de tuo biberint, tu sitis tuae aestum
ardoremque restingues: te illorum vestitus vestiet,
te illorum apricitas delectabit. Non ergo vile ac
 despicabile putes, si substantiam tuam miseris atque
egentibus derelinquas: Christum in illis facies haeredem.
Et quid dicam de Christi nomine? Christum
quidem haeredem facies, sed tu haereditatis emolumenta
percipies. Quaecunque enim Christo reliqueris,
per Christum omnia possidebis. Sed haec tu, ut reor,
frivola esse judicas, et quasi somnia quaedam ac
deliramenta contemnis. Non enim credis Christum
vera dixisse. Et res probat, nequaquam te ei credere.
Nam qui mandata ejus nec in postremis facis,
aut nulla esse omnino aestimas, aut falsa esse condemnas.
In quo quidem lugere omnes sanctos ac
flere convenit, nulli te et alios tui similes, nulli minus
quam Christo credere. Si tibi quicunque ex
cauponibus quid promitteret, fidem promittenti non
 abnegares: si mutuum a te quipiam propola aut
salgamentarius postularet, redditurum eum non
diffideres quae dedisses. Mendacibus denique interdum
atque perjuris, cautione facta et dato fidejussore, res
creditur. Christus tibi et fidelissimam cautionem et fidejussores
optimos dedit, cautionem scilicet in Evangelio,
fidejussores apostolos suos, et, si id parum est
patriarchas, prophetas, martyres suos, totam denique
divinarum seriem litterarum; et non credis ei, nec
fidem commodas? Quem rogo tam prodigum inter
 homines 293 ac tam miserum invenire possis cui
fidem sub tot fidejussoribus denegares? Das itaque
res tuas divitibus, et egenis negas; das luxuriosis,
et negas sanctis; das cuicunque fortasse perdito, et
negas Christo. Prout ergo judicasti, sic judicaberis;
sicut elegeris, sic recipies. Non habebis cum Christo
partem quem despexisti: cum his habebis quos ei
praetulisti. VIII. Sed dicit fortasse aliquis ex infidelium numero
non dignam esse causam quae vel Deum moveat,
vel homines in aeternum periculum trahat. Scio
quidem quod  omnes rei veniabiles putant semper
reatus suos. Nam et furta furibus leves culpae sunt,
et innocua ebriosis videtur ebrietas, et apud impudicos
fornicatio scelus non est; quia nullum omnino
 tam grande crimen est quod non cujus facinore committitur,
ejus sententia sublevetur. Sed si quis vult
ex peccatoribus scire, quam graviter censenda a Deo
sint magna crimina, discat qualiter in semet ipsis
puniant sancti etiam levia peccata, conscii scilicet
jam ex ipsius Dei dictis futuri examinis, ac per Domini
sui verba etiam judicia rimantes; et ideo semper
in Dei opere, semper in compunctione, semper
in cruce positi. Beati qui, cum omnium misereantur,
sibi nunquam penitus ignoscunt, in nullo sibi
parcentes, sed totos se admodum Deo impendentes,
et ideo in futuro judicio digni praemio, quia hic apud
se jugiter in reatu. Nam de misericordia eorum ac
largitate quid dicam, quae virtus apud eos quasi virtutum
omnium initiatrix est? Plerique enim eorum
 haec habent quasi exordia, et quasi incunabula  conversionis
suae, ut prius quam limen sanctae professionis
introeant, de propriis sibi facultatibus nil relinquant,
secundum illud scilicet Domini nostri dictum
quo ait: Vende omnia bona tua, et da pauperibus, et
veni 294 sequere me (Matth. XIX, 21). Et illi itaque
secuturi vocantem Deum, prius vendunt omnia quam
sequantur. Divitias enim onerum atque impedimentorum
loco esse ducentes, expeditos se non putant
ad sequendum Deum, nisi omnia prius carnalium
sarcinarum impedimenta projecerint, simul, ut more
hominum commigrantium, prius ad locum habitaculi
destinati res suas transferant quam seipsos: scilicet
ut cum ea quae ad se pertinent universa transtulerint,
tunc ipsi in plenam ac refertam bonis immortalibus
 domum, praemissa rerum facultate, commigrent; securi
absque dubio nihil sibi postea defuturum, qui
exituri de habitaculo vili et contemptibili ac jam jamque
ruituro, nihil illic de suo penitus reliquerint quod
periret. Haec ergo sanctorum spes, haec fiducia est.
Sic sibi opulenta rerum transmissione prospiciunt,
ut aeternis immortalium facultatum copiis perfruantur.
Caeterum tu, quicunque ille es aut quaecunque,
quae animae tuae ac salutis oblita, ipsa te resculis tuis
 spolias, quomodo in futuro quasi condita ac parata
reperies quae hic aut non indigentibus aut etiam
abundantibus deputaris? Quomodo reddenda tibi a
Deo credis quae Deo ipse non credis?  Postremo,
quomodo reddi vis quae credere non vis? Nemo enim
sibi solvi vult quae non commodat; nec tam stultus
est ut quae non feneraverit, putet esse reddenda. Et
ideo tu nequaquam a Deo quasi reddendum sperare
poteris quod Deo utique non credens, reddere tibi
Deum ipse nolueris. Unde compleatur dictum in te
divinum  illud necesse est, quia reliquisti aliis vel
alienis divitias tuas, sepulcrum tuum erit domus tua
in aeternum (Psalm. XLVIII, 11, 12). Et illud quod
Salvator ad similem tui loquitur: Quia tepidus es, et
neque fervens neque frigidus, incipiam te evomere ex
 ore meo (Apoc. III, 16, 17). 295 Et illud dicis: Dives
sum, et divitias habeo, et nullius egeo; et nescis quia tu
es miser, et pauper, et caecus, et nudus. Nemo itaque
sibi  in vita, in morte, in actu, in dono, in testamento
suo hominem Deo praeferens, de vitae ac professionis
praerogativa aliquid blandiatur. Poenalis est
hominis ac perniciosa ista securitas: praesumptae
spes, sarcinae sunt reatus: usurpata absolutio damnationem
parit. Quicunque sibi se excusat, accusat
Deo, secundum illud: Nam qui se existimat esse
aliquid, cum nihil sit, seipsum seducit (Gal. VI, 3). Nemini
itaque facilis sua causa sit. Nullus difficilius
evadit, quam qui se evasurum esse praesumpserit. IX. Dura haec forsitan atque austera videantur.
Quidni? Omnis enim disciplina, ut ait sermo divinus,
 non est gaudii, sed moeroris (Hebr. XII, 11). Dura
haec et austera sunt. Sed quid facimus? Non licet
rerum mutare naturas; et enuntiari aliter veritas
non potest quam vis ipsa exigit veritatis. Dura haec
quidam putant, scio, et satis certus sum. Sed quid
facimus? Nisi duris non itur ad regnum. Arcta enim,
inquit Dominus, et angusta via est quae ducit ad vitam
(Matth. VII, 14). Et Apostolus: Existimo, inquit,
quod non sunt condignae passiones hujus temporis ad
futuram gloriam quae revelabitur in nobis (Rom. VIII,
18). Indignum esse ad futurae gloriae comparationem
omne opus dicit humanum. Et ideo nihil durum aut
austerum Christianis videri debet: quia quantalibet
pro sempiterna beatitudine Christo offerant, vile est
quod datur, ubi tam grande est quod accipitur. Nihil
 magnum in terris ab homine Deo solvitur, ubi
quod est in coelo maximum comparatur. Durum est
avaris ut largiantur sua. Quid mirum?  Totum durum
est quidquid imperatur invitis. Quod genera praeceptorum
sunt, tot adversariorum. Si largitatem
esse 296 in hominibus jubet Dominus, avarus irascitur;
si parcimoniam exigit, prodigus exsecratur;
sermones sacros improbi hostes suos ducunt, horrent
raptores quidquid de justitia scribitur, horrent superbi
 quidquid de humilitate mandatur, adversantur
ebriosi ubi sobrietas indicitur, detestantur impudici
ubi castitas imperatur. Aut nihil ergo dicendum est,
aut quidquid dictum fuerit, cuicunque supradictorum
hominum  displicebit. Mavult quilibet improbus
exsecrari legem quam emendare mentem; mavult
praecepta odisse quam vitia. Inter haec, quid agant
quibus loquendi a Christo officia mandantur? Deo
displicent, si tacent; hominibus, si loquuntur. Sed,
ut Judaeis apostoli responderunt: Expedit magis Deo
obedire quam hominibus (Act. V, 29). Do tamen consilium
omnibus quibus gravis et onerosa est lex Dei,
 si accipere non recusant, quemadmodum placere eis
possint quae Deus praecipit. Cuncti enim qui oderunt
mandatum sacrum, causam odii in seipsis habent.
Omne fastidium non in praeceptis est legis, sed in
moribus suis. Lex quippe bona est, sed mores mali.
Ac per hoc mutent homines propositum et affectum
suum. Si mores suos probabiles esse fecerint, nihil
eis ex eo quod lex bona praecipit, displicebit. Quando
enim bonus quis esse coeperit, non potest non
diligere legem Dei: quia hoc intra se habet lex Dei
sancta, quod sancti homines in moribus. Gratia Domini
nostri Jesu Christi cum spiritu tuo. Amen.