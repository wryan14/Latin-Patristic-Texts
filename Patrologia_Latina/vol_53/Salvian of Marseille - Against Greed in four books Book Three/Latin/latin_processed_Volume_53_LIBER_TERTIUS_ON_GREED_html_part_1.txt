LIBER TERTIUS ON GREED  
LIBER TERTIUS ON GREED  Written by Salvianus I. Duobus superioribus libris cum duabus
filiorum tuorum partibus, id est, una mundi amatrice,
alia religionis imaginem praeferente, o domina mi
Ecclesia Dei, quasi separatim locuti sumus. In hoc
autem, si Deus annuerit, ad utramque, prout causa
ac ratio postulaverint, loqui cupimus, nunc divisim
ulterutram, nunc ambas pariter alloquentes. Superest
ut ab utraque earum agnoscente in lectionis serie
partes suas, quidquid pro affectu Dei a nobis dicitur,
cum affectu Dei recipiatur. Igitur quia in cunctis quae
jam locuti sumus, speciale Christianorum omnium
bonum misericordiam ac largitatem esse memoravimus,
praecipuaque in eis et merita sanctorum et peccatorum
remedia contineri idoneis, ut reor, ac multis
testibus approbavimus, non opinor a quoquam plura
 exspectari; maxime cum si quis cupidus est plurium,
ipsos adire debeat libros Dei, qui tam multis ac magnis
testibus pleni sunt, ut universarum coelestium
litterarum pene unum sit testimonium. Superest adversum
eas responsionum infidelium causas, quae a
quibusdam mortiferae excusationis gratia opponi solent,
quippiam dicere. Loquens Salvator in Evangelio,
propterea commodari hominibus opes a Domino
ac pecuniam dicit, ut cum usuris multiplicibus commodata
reddantur, dicens avarissimo debitori: Serve
male ac piger, sciebas quod ego meto ubi non semino,
et congrego ubi non sparsi: oportuit ergo te pecuniam
meam dare nummulariis, et ego veniens cum usuris
recepissem quod meum est. Tollite itaque ab eo talentum,
et date ei qui habet decem talenta (Matth. XXV,
 26, 27). Ac paulo post: Et servum, inquit, nequam
projicite in tenebras exteriores: ibi erit fletus et stridor
dentium. Quod tamen etsi etiam ad aliud referri
potest, tamen loco quoque et causae huic non insalubriter
coaptatur. Cum enim nummularii Salvatoris
pauperes et egeni recte intelligantur, quia pecunia
quae talibus dispensatur augetur; cum usuris absque
dubio 251 Deo redditur quidquid egentibus erogatur.
Unde et alibi apertius ipse Dominus distribuere
divites opes mundi et facere sibi sacculos qui non veterascant
jubet (Luc. XII, 33). Sed et in vase electionis
 suae idcirco locupletibus divitias a Domino dari in
dicat, ut bono opere ditescant (I Tim. VI, 18, 19). Et
ideo etiam ego minimus et indignissimus famulorum
Dei primum ac saluberrimum religionis officium esse
dico ut Christianus dives, dum in hac vita est, divitias
mundi hujus pro Dei nomine atque honore consumat;
secundum autem, ut si id vel metu, vel infirmitate,
vel necessitate aliqua praepeditus forte non fecerit,
saltem moriens universa dispenset. II. Sed dicit fortasse: Filios habeo. Jam de hoc
quidem principalis libelli pagina et convenientia, ut
arbitror, et non pauca memoravit, satisque ad hanc
rem Domini sermo sufficit dicens: Qui amat filium
aut filiam super me, non est me dignus (Matth. X,
37). Sed et propheticum illud quod ait neque patres
 pro filiis, neque filios pro parentibus judicandos, sed
unumquemque hominum aut sua justificatione salvandum
aut sua iniquitate periturum (Ezech. XVIII, 20):
ac per hoc quaslibet divitias homo filiis suis congerat,
nequaquam hoc ei proderit in judicio quod divitem
reliquit haeredem. Sed esto, ignosci parentibus possit
si ex parte aliqua haereditarias facultates filiis derelinquant,
si tamen idipsum bonis, si tamen sanctis. Esto
quoque, ignosci possit si etiam malis quiddam atque
vitiosis. Habere aliquam excusationis speciem videntur
dicentes: Pietas vicit, vis sanguinis compulit, natura
ipsa quasi amoris manu in jus suum traxit:
scivimus quid justitia Dei posceret, quid sacra veritas
postularet; sed subacti, fatemur, sumus jugo incarnatae
necessitudinis, et dedimus captivas manus
 vinculis charitatis: cessit sanguini fides, et vicerunt
devotionem religionis jura pietatis. 252 Dici aliquid
potest, tametsi salubriter dici non potest: est umbra
excusatiunculae non excusans, dans reo deprecatiunculae
speciem, non reatus securitatem. Nequaquam
enim id ulli spondeo quod possit cujuslibet rei firmum
habere subsidium, si aliquid plus amaverit quam Deum,
secundum illud quod scriptum est, in hoc futurum
esse judicium quod venerit lux in hunc mundum, et
dilexerint homines magis tenebras quam lucem (Joann.
III, 19). Nemini enim dubium est totum id tenebras
 futurum homini quidquid divinae praetulerit charitati.
Haec ergo ita sunt. Sed esto, ut dixi, indulgeri parentibus
possit naturae insalubriter indulgentibus. Quid
quod  nonnulli filios non habentes, a respectu se tamen
salutis suae et remedio peccatorum penitus avertunt,
ac licet semine sanguinis sui careant, quaerunt
tamen quoscunque alios quibus substantiam propriae
facultatis addicant, id est, quibus umbratile aliquod
propinquitatis nomen inscribant, quos sibi quasi adoptivos
imaginarii parentes filios faciant, et in locum
eorum quae non sunt pignorum perfidia generante
succedant? ac sic miserrimi quique et impiissimi, cum
vinculis filiorum non constringantur, ipsi tamen sibi
vincula parant quibus infelicia animarum suarum
colla constringant; cum vis domesticorum discriminum
 nulla sit, foris discrimen arcessunt; et licet causae
desint periculorum, ruunt tamen quasi in interitum
voluntarium: quorum errores infelicissimi quo affectu
animi accipiendi sint  ac ferendi, prope incertum
apud quosdam videri potest irascendum ne iis an dolendum
sit. Error enim dolore dignus est, impietas
exsecratione. Ad fletum trahimur infelicitate, ad iracundiam
infidelitate. In una re est quod pro hominum
insipientia lugeamus, in alia quod pro Dei amore
moveamur, 253 ullum omnino hominum inveniri
aut esse posse qui decurso infelicis vitae istius brevi
spatio, in ipsa extremitate jam pendens, iturus illico
ad tribunal Dei, quidquam aliud cogitet praeter finem
suum, quidquam aliud praeter exitum suum, quidquam
aliud praeter periculum suum; et neglecta spe sua atque
 anima, cui opitulari aliquatenus vel in ultimis
suis omni studio, omni nisu, omni re ac substantia sua
debeat, hoc solum cogitet, hoc solum animo suo volvat,
quam laute haeres suus res suas comedat! III. Miserrime omnium, quid sollicitus es, quid
aestuas, quid auctorem rerum periturarum ipse te facis?
An times forte ne desint qui, te mortuo, quod
dereliqueris vorent? Nolo metuas, nolo verearis. Utinam
tam facile tu salvus esses quam tua omnia deperibunt!
O infidelitas, o perversitas! Etiam vulgo dictum
est, omnes sibi melius velle quam alteri. Novum
hoc monstri genus est, cuilibet quemquam velle consulere,
tantum ne sibi. Ecce iturus es, infelicissime
omnium, ad examen sacrum, ad tremendum illud intolerandumque
judicium, ubi peregrinanti animae atque
 anxiae nullum potest omnino esse solatium nisi
sola tantummodo bona conscientia, nisi sola tantum
innocens vita aut, quod proximum est bonae vitae,
misericordia; ubi reo homini nullum est adjutorium
nisi sola mens larga, nisi poenitentia fructuosa et
eleemosynae copiosae quasi manus validae, ubi denique
pro diversitate meritorum aut summum bonum
invenies aut summum malum, aut immortale praemium
 aut sine fine tormentum. Et tu de locupletandis quibuscunque
haeredibus tuis cogitas, de opibus agnatorum
tuorum cognatorumque suspiras, quem potissimum
ditiorem patrimonio tuo facias, cui supellectilis
variae ornamenta transcribas, cujus apothecas copiis
tuis repleas, cui 254 majorem servorum numerum
derelinquas! Infelicissime omnium, cogitas quam
bene alii post te vivant, non cogitas quam male ipse
moriaris! Dic mihi, quaeso, o miser, o infidelis, cum
multis patrimonium tuum dividas, cum multos facultatibus
tuis dites, nunquid de solo te es tam male
meritus ut tibi nec inter extraneos locum facias haeredis?
Ecce exspectat te jam egressurum de vita ista
officium tribunalis sacri, exspectant tortores angeli
et immortalium tormentorum terribiles ministri; et
 tu futuras post te haeredum mundialium voluptates
animo volutas, tu delicias aliorum mente pertractas,
quam bene scilicet post te haeres tuus de tuo prandeat
quibus copiis ventrem expleat, quomodo usque
ad nauseam redundantem viscera exsaturata distendat!
Infelicissime omnium, quid tibi est cum his neniis,
quid tibi cum his deliramentis, quid cum stultitia hujus
erroris, quid cum perditione istius vanitatis?
Nunquid succurrere hoc tibi inter supplicia summa
poterit, si is qui res tuas prodige comedit, lautus et
pransus bene eructarit,  aut etiam ut tibi, qui devoranda
tua onmia tradidisti, redundanti cruditate plus
praestet, si bene vomuerit? IV. Sed de his unde nunc loquimur, si res ac ratio
postulaverint, etiam post haec aliqua subdemus. Interim
 hoc specialiter dico et peculiari admonitione
commoneo, ne ullum omnino aliquis quamvis charissimum
pignus animae suae praeferat. Neque enim
iniquum est ut quilibet Christianorum etiam legitimis
haeredibus in saeculo minus  congerat, dummodo sibimet
in aeternitate succurrat multis modis; quia et
facilius est hic deesse filiis quippiam quam parentibus
in futuro, et multo levior praesens tenuitas quam
aeterna paupertas; maxime quia cum illic non paupertas
tantum, sed etiam mors ac poena timeantur,
255 facilius est utique hic haeredibus deesse quiddam
de patrimonio quam illic testatoribus de salute;
idque et ipsi quibus haereditas derelinquitur, si modo
pietatis aliquid in se habent, specialiter velle debeant
ne illi pereant qui relinquunt. Quod utique si nolunt,
 multo minus digni sunt quibus aliquid relinquatur;
quia non injuste testator sapiens non relinquit quod
haeres impius non meretur. Itaque optimum est ut
unusquisque sibi consulat, et animae ac saluti suae
omnia derelinquat. Sint quamvis interdum non filii
tantum, quibus videtur naturaliter plus deberi, sed
etiam  pignora alia ejus vel meriti vel conditionis,
 ut eis ad impertiendum quiddam ac largiendum justitia
ipsa ac Dei cultus patrocinetur, et quibus non solum
pie aliquid relinquatur, sed etiam inreligiose non
relinquatur. Scilicet si aut parentes sint calamitosi,
aut germani fideles, aut sanctae conjuges, aut, ut longius
denique munus pietatis extendam, si aut propinqui
inopes, aut affines egestuosi, aut denique cujuslibet
necessitudinis indigentes, vel certe, quod super
omnia est, Deo dediti. Hoc enim est praecipuum ac
supereminens, si id ipsum quod agit aliquis pietatis
officio, religionis faciat affectu. Beatus enim ille  qui
suos ipsos divini amoris spiritu amat, cujus charitas
Christi cultus est, qui in naturae vinculo Deum cogitat
naturarum patrem, et amoris munera in sacrificia
convertens, tantum sibi immortalis lucri et beatorum
 fructuum parat, ut dum id quod pignoribus suis praestans
Domino suo fenerat, hoc ipso quod suis liberalitatem
tribuit temporariam, sibi mercedem pariat
sempiternam. At vero nunc diversissime et impiissime
nullis omnino a suis minus relinquitur quam quibus
ob Dei reverentiam plus debetur, nullos pietas minus
respicit quam quos praecipue religio commendat.
256 Denique si qui a parentibus  filii offeruntur
Deo,  omnibus filiis postponuntur oblati; indigni judicantur
haereditate, quia digni fuerint consecratione;
ac per hoc una tantum re parentibus viles fiunt, quia
coeperint Deo esse pretiosi. Ex quo intelligi potest
quod nullus pene apud homines vilior est quam Deus;
cujus utique fit despectione, ut eos praecipue parentes
filios spernant qui ad Deum coeperint pertinere. V. Sed praeclaram videlicet qui haec faciunt rationem
consilii sui reddunt dicentes: Quid opus est ut
filiis jam religiosis aequa haereditatis portio relinquatur?
Nihil ergo justius, nihil dignius, quam ut quia
coeperunt religiosi esse, mendicent: non quidem quod
 eos haec res mendicitate oppressura sit quod a terrenis
facultatibus abdicantur coelum spe possidentes,
cito etiam re possessuros, regente illos Deo suo ac
protegente, qui eos cum immortali spe aeternorum
etiam sufficientia temporalium muneratur: sed tamen,
quantum ad inhumanitatem parentum pertinet, egent,
a quibus sic relicti sunt ut egerent. Certe etiam si
qui non penitus domo eliminantur, et quibus non
omnino extorribus quasi aqua et igni interdicitur,
 cum aut tenues aut certe usufructuarii relinquuntur;
tamen tanto inferiores fratribus relinquuntur, ut etiam
si paupertate non egeant, comparatione tamen egere
videantur. Dicitis: Quid opus est religiosis aequam
accipere cum fratribus patrimonii portionem? Respondeo:
Ut religionis fungantur officio, ut religiosorum
 rebus religio ditetur, ut donent, ut largiantur,
ut illis habentibus cuncti habeant non habentes; immo,
si tanta eorum fides atque perfectio ut habeant cito
non habituri, beatius utique postquam habuerint non
habentes. Cur eis, quaeso, 257 o inhumanissimi parentes,
necessitatem indignissimae paupertatis imponitis?
Permittite hoc religioni ipsi, cui filios tradidistis:
rectius  pauperes a se fiunt. Si tantum eos inopes
esse cupitis, concedite id ipsorum devotioni. Liceat
eis, quaesumus, ut velint pauperes fieri: eligere inopiam
debent, non sustinere. Postremo, etiamsi sustineant,
devotione eam tolerent, non damnatione patiantur.
Cur eos velut a natura expellitis et quasi a
jure sanguinis abdicatis? Et ego esse eos pauperes
volo; sed ut habeat tamen praemium suum ipsa paupertas,
 ac praeclara demutatione eligant inopiam ex
copia, ut ex inopiae electione copiam consequantur.
Quanquam quid ego vos per ipsum sanctissimae rationis
officium trahere ad humanitatem pietatemque
contendo, cum id maxime obsistat, et haec res parentes
 impios faciat quae  magis pios facere deberet?
Nam cum vos ideo plus relinquere ex patrimonio vestro
religiosis filiis deberetis, ut aliquid ad Deum ex
facultatibus vestris saltem per filios perveniret;
ideo filiis non relinquitis, ne illi habeant quod Deo
relinquant. Praeclara videlicet ratione atque cautela
contenti estis vos filios non agnoscere, ne illi
se filios Dei esse cognoscant; magnificam repensantes
beneficiis sacris vicissitudinem, dum id studiosissime
procuratis, ne vel per vestros aliquid honor Dei habere
possit, cum omnia vos per Dei munus habeatis.
Cur rogo tam infideliter, cur tam impie agitis? Non
exigimus ut vestra Domino largiamini: aliquid Deo
de suo reddite. Cur tam avare, cur tam impie agitis?
Non est vestrum quod denegatis. Iniquum igitur arbitramini,
 ut saecularibus filiis religiosos substantia
pares esse faciatis? Id ergo agitis ut poeniteat eos
coeptae religionis, quos religio apud vos fecerit viles?
Pius itaque ac bonus Dominus, 258 qui servet in eis
propositum ac professionem suam. Caeterum, quantum
in vobis est, id agitis ut saeculi eos cultores esse
faciatis, quibus saeculares filios antefertis. Quid est
enim aliud quam religionem interdicere, ob religionem
despectui habere? VI. Sed injusti fortasse videamur cunctos parentes
in hoc negotio aequaliter accusando, cum scilicet
non omnes pari agant iniquitate cum filiis. Sunt
enim, inquit aliquis, sunt ex parentibus multi qui
aequales filiis suis faciant portiones; nisi quod una
tantum eos conditione discernunt, quod in his partibus
 quae religiosis videntur ascribi, usum jubent ad
eos, proprietatem ad alios pertinere. At vero hoc
multo est pejus et infidelius. Tolerabilioris quippe
impietatis esse videtur cum proprietate aliquem filiis
suis minus relinquere, quam proprietatem iis
rerum penitus auferre. Potest enim aliquatenus ferri
ista conditio, si aut amicis, aut affinibus, aut propinquis
hac lege aliquid relinquatur. Filiis vero qui proprietatem
rerum non tribuit, nil relinquit. Sed invenit
iniquissima infidelitas parentum quomodo a
patrimonio suo Deum penitus excluderet, proprietatem
rerum religiosis filiis auferendo. Usum enim his
dedit, ut esset quo ipsi viverent; proprietatem his
tulit, ut quod Deo relinquerent non haberent. O novum
inreligiosae mentis ingenium! invenit quo videretur
 filiis suis majore erga Deum sua impietate consulere.
Fecit enim ut sancta soboles usum rerum
habens, jus rerum non habens, quasi locuples quidem
viveret, sed quasi mendica moreretur; ac sic
testator infidelissimus plena de hoc mundo possit securitate
discedere, cum sciret de suo ad Deum penitus
pervenire nil posse. Quamvis in hoc ipso quod
supra dixi, per usum rerum aliquam filios religiosos
opum 259 imaginem possidere, ne hoc sit quidem:
 quia etsi usus videtur aliquid habere, conscientia tamen
non habet. Nemo enim potest se vel brevi divitem
credere, qui scit se proprium nil habere. VII. Quid agis, miserrima infidelitas et paganicae,
ut ita dixerim, inreligiositatis error? Itane tantum
odisti Deum, ut possis etiam filios tuos ob hoc tan
tum quia ad Deum pertinent non amare? Meliore
enim conditione quidam relinquunt libertos suos,
quam tu relinquis filios tuos. In usu siquidem quotidiano
est ut servi, etsi non optimae, certe non improbae
servitutis, Romana a dominis libertate donentur;
in qua scilicet et proprietatem peculii capiunt, et jus
testamentarium consequuntur: ita ut et viventes cui
volunt res suas tradant, et morientes donatione
transcribant. Nec solum hoc, sed et illa quae in servitute
 positi conquisierant, ex dominorum domo
tollere non vetantur. Tantum eis interdum gratia
 patronae liberalitatis impertit, ut etiam juri suo detrahat
quod libertorum dominio largiatur. Quanto, o
quisquis ille es infidelissime pater, quanto domini illi
melius cum libertis agunt quam tu cum liberis! Illi
quae donant, perpetuo jure donant, tu temporario;
illi testamenti faciendi arbitrium dant libertis, tu tollis
liberis; illi postremo servos suos dant libertati,
tu quasi addicis filios servituti. Nam quid est aliud
quam servituti addicere, quos non vis aliquid quasi
ingenuos possidere? More ergo illorum uteris qui
servos suos non bene de se meritos, quia civitate
Romana indignos judicant, jugo Latinae libertatis addicunt:
quos scilicet jubent quidem sub libertorum
 titulo agere viventes, sed nolunt quidquam habere
morientes. Negato enim his ultimae voluntatis arbitrio,
etiam quae superstites habent, morientes donare non
possunt. 260 Ita ergo et tu religiosos filios tuos quasi
Latinos jubes esse libertos; ut vivant scilicet quasi
ingenui, et moriantur ut servi, et juri fratrum suorum
quasi per vinculum Latinae libertatis astricti, etiam si
videntur arbitrii sui esse dum vivunt, quasi sub illorum
tamen positi potestate moriantur. Quid tantum,
quaeso, sceleris in titulo esse religionis putas,
ut ideo eos qui religiosi sunt filios tuos esse non credas,
quia filii Dei esse coeperunt? In quo tibi bonae voluntatis
quasi piaculo rei facti sunt, ut idcirco eos putes
habendos esse pejores quia optant esse meliores? VIII. Sed dicitis, non eo a vobis animo hoc agi:
 quod unum est ac si quispiam dicat malas res bono
animo a se fieri et impietatis facinus pia mente committi.
Quid prodest, o inhumanissimi parentes, quod
filios religiosos bono a vobis dehonorari animo asseveratis?
Res ipsa hoc respuit, res refellit. Parum est
quod nudis assertionibus dicitis: ipsi actibus vestris
contra vos testes estis. Indignum ergo arbitramini ut
sancta ac placita Deo pignora filiis mundo servientibus
comparentur? Verum est, et bene arbitramini:
 si tamen arbitrio isto juste et in diversum uteremini;
id est, ut comparandos bonis filiis malos, et peccatores
sanctis non putaretis, et qui apud Deum vita ac
meritis antecellerent, iidem apud vos gratia atque
honore superarent. Quid enim rectius, quid magis
justum quam ut qui meliores sunt, iidem etiam honoratiores
essent; qui vincunt judicio, iidem vincerent
praemio; et qui antistant in Evangelio sacro, iidem
quoque in testamento humano antistarent, et hac
saltem te concordaret cum voluntate Christi parentum
pietas ac voluntas, ut quos Deus praeposuisset
electione, eosdem etiam parentes anteponerent dignitate?
Sed non solum hoc non agitur, 261 sed in diversum
omnia aguntur. Puris enim commaculati
praeponuntur, fidelibus impii, praeponuntur lumini tenebrae,
 praeponitur terra coelo, praeponitur mundus
Deo: et evasuros se hujusmodi parentes vel in hoc
solo judicium Dei aestimant, qui cultum Dei et dignitatem
judicii sui indignitate conculcant? IX. Sed videlicet non contemptu Dei dicunt parentes
haec a se fieri, sed causa atque ratione. Quibus enim,
inquiunt, relictam substantiam relicturi sunt  filios non
habentes? Dicam quibus: Nec nominabo eos quos supra
dixi, pauperes Dei, non alienos, aut longe positos, ne
durum aut inhumanum forte videatur. Illos dico charos
et individuos, et quos recte etiam vos qui multas soboles
habetis, filiis antefertis. Ipsos se, inquam, homines,
o infidelissimi parentes, ipsos se, inquam,
dicimus. Nunquid potest cuilibet quidquam seipso propius,
nunquid charius inveniri? Suam unicuique vestrum
 animam, suam salutem, suam spem commendamus.
Et pios vos esse dicitis,  quia filios diligitis?
Nihil plane durius vobis, nihil inhumanius, nihil tam
ferum, nihil tam impium dici potest, a quibus impetrari
omnino non potest ut vos ipsos ametis. Pellem,
inquit diabolus in Scripturis sacris, pellem pro pelle
et cuncta quae habet homo dabit pro anima sua (Job.
II, 4). Dilectissimam esse animam suam homini etiam
diabolus non negavit; et qui avertere omnino cunctos
ab affectu animarum suarum nititur, idem tamen
charissimas esse debere  cunctis animas confitetur.
Quis ergo furor est, viles a vobis animas vestras haberi,
quas etiam diabolus putat esse pretiosas? Quis
furor est, viles a vobis haberi quas etiam ille charas
 vobis debere esse dicit qui viles facere conatur? Ac
per hoc quicunque animas suas negligunt, etiam infra
judicium diaboli se amant. 262 Quae cum ita
sint, videte vos, qui putatis religiosos homines non
habere quibus relinquant substantiam suam, videte
vel juxta diaboli opinionem, videte si non habent,
qui seipsos habent. X. Sufficere quidem ad hanc negotii portionem de
qua nunc agitur, haec quae jam diximus satis arbitror;
 id est, quod praeponere vitam, spem, salutemque
vestram cunctis omnino rebus atque affectibus
debeatis. Sed ostendi id vobis forsitan non solis virtutibus
rerum, sed etiam auctoritatibus exemplorum
desideratis. Possim quidem dicere majora exemplis
omnibus Dei  esse mandata, clamantia quotidie in
 omni mundo: Nolite thesaurizare vobis thesauros in
terra: thesaurizate autem vobis thesauros in coelo
(Matth. VI, 19, 20). Et alibi: Quaecunque homo seminaverit
haec et metet (Gal. VI, 7). Quae utique tam ad
mundi homines quam ad Dei, tam ad eos qui filios
habent quam ad eos qui non habent, aeque pertinent;
quia cum vitam aeternam cuncti desiderent possidere,
non est dubium quod ubi par universorum
votum est ad habendum, parem esse curam omnibus
ad promerendum; nec interesse ad augendam divinorum
verborum auctoritatem, impleant ea homines,
an non impleant; quia virtutem eorum ex Domini
certum est constare persona, non ex servorum obedientia:
nec addi eis nec decedere aliquid per nos
potest, quorum honor per auctorem Deum semper
 aequalis est. Sed tamen si adjuvari se etiam exemplis
hominum humana optat infirmitas, scilicet quo facilius
etiam ipsa nunc faciat quae alios fecisse ante
cognoscat, ostendimus primo libro  haec quae etiam
nunc ab aliquantis Christi imitatoribus fiunt, non
mediocriter, sed abundanter; nec a paucissimis, sed
a populis; nec ab antiquissimis, sed pene a recentissimis
nuper esse completa. 263 Quid enim novi et
adhuc prope in oculis constituti apostolorum Actus
loquuntur? Omnes, inquam, qui credebant, habebant
in unum omnia communia (Act. II, 44). Et iterum:
Gratia quoque magna erat in illis omnibus: nec enim
quisquam egens erat inter illos. Quicunque enim possessores
praediorum ac domorum erant, vendentes afferebant
 pretia venditorum, et ponebant ante pedes apostolorum
(Act. IV, 33-35). Alibi quoque: Et nemo ex
eo quod possidebat, suum proprium esse dicebat (Ibid.,
32). Atque hoc non parvus credentium numerus; ne
quem forsitan minus scriptorum auctoritas moveat,
dum putant exempla esse paucorum. Quae fuerit
quippe tunc multitudo Ecclesiae principalis, vel ex hoc
solo agnosci potest, quod in principiis statim ipsis
octo hominum millia biduo Ecclesiae accessisse referuntur
(Act. II, 41, et IV, 4); pateatque aestimationi
quae caeteris diebus universi generis multitudo concreverit,
ubi duo tantummodo dies, praeter disparem
aetatem pariter ac sexum, tantam virorum copiam
procrearunt. Unde cum et tam innumerabilis jam
tunc et tam perfecta plebs fuerit, quaero a vobis cum
 quibus loquor, cuncti parentes, in illis tot ac tantis
tunc credentium millibus, tanta fidei perfectione viventibus,
omnesne cum filiis an omnes sine filiis fuerint?
Neutrum, opinor. Nulla enim Ecclesiae plebs est non de
utroque permixta. Intelligere ergo possunt quicunque
ex Christianis filios non habent cui relinquere substantias
suas debeant, cum videant cui reliquerint tunc illi
filios non habentes. Sin autem habent, discant quid
etiam ipsos oporteat facere, cum videant tunc parentes
amorem filiorum Dei filiis praetulisse. Habet igitur omnis
aetas, habet omnis conditio quod sequatur. Quicunque
est particeps fidei participem se beati faciat
exempli. 264 Si illi tunc ob Deum donantes omnia
sua, etiam seipsos exhaereditavere viventes, discite
vos, quaesumus, bona vestra vel ipsi  haereditare
 morientes. Quae quidem, ut dixi, etiam vos, o infidelissimi
parentes, curiosius attentiusque pro vobis
convenit cogitare. Oportet quippe vos, mihi credite,
etiam inter filios vestros salutis animarumque vestrarum
non oblivisci. Propinqua enim vestra pignora
esse vobis et conjunctissima satis certum est. Sed,
mihi credite, nemo vobis propinquior, nemo conjunctior
quam vos ipsi. Amate itaque, non obsistimus,
amate filios vestros, sed tamen secundo a vobis
gradu: ita illos diligite, ne vos odisse videamini. Inconsultus
namque et stultus amor est, alterius memor
et sui immemor. Non accipiet, inquit Scriptura sacra,
iniquitatem filii sui (Ezech. XVIII, 20). Et Apostolus,
Unusquisque, inquit, proprium onus suum portabit. XI. Relictae itaque filiis divitiae parentes non
liberant de mendicitate: immo relicta immoderate
filiis facultas, parentum est sempiterna mendicitas:
ac per hoc nulli parentibus magis noxii quam
filii nimis amati. Dum enim illi patriis bonis affluunt,
parentes in sempiternitate cruciantur. Etiamsi
tam pius sit filius ut refrigerandi supplicii paterni
 gratia communicare cum patre postea bona
relicta cupiat, non valebit.  Reddere siquidem post
mortem patri pietas filii non poterit, quod unicuique
indevotio sua et infidelitas denegarit. Ideoque, juxta
Apostolum, unusquisque sarcinas suas cogitet, quia
unusquisque hominum sua onera portabit. Flammae
infelicium mortuorum divitiis non refrigerantur haeredum.
Dives ille in Evangelio qui purpura induebatur
et bysso (Luc. XVI, 19 seqq.), absque dubio qui
locuples in hoc saeculo 265 ipse fuerat, etiam haeredes
suos morte ditarat. Sed nequaquam hoc ei proderat,
quod opibus ac talentis ejus germani divites
incubabant; et ille guttam refrigerii impetrare non
poterat. Illi erant in abundantia, sed ille in egestate;
illi in gratulatione, sed ille in dolore; illi in divitiis,
 sed ille in tormentis; illi fortasse jugiter in luxuria,
sed ille semper in flamma. O infelix ac miseranda
conditio! Bonis suis aliis praeparavit beatitudinem,
sibi afflictionem; aliis gaudia, sibi lacrymas; aliis
voluptatem brevem, sibi ignem perennem. Ubi erant
tunc affines, ubi propinqui, ubi vel filii, si quos habuerat,
vel germani quorum meminerat, et quos
certe tanto amore dilexerat ut eorum ne in supplicio
quidem positus oblivisceretur? Quid ei proderant,
quid suffragabantur? Torquebatur infelix; et opes
suas aliis devorantibus, ille refrigerii guttam ardens
petebat, et impetrare non poterat. Et hoc, si quid
addi ad poenam potest, per illum sibi tribui postulabat
quem aliquando contempserat, per illum qui in
pure ac sanie computruerat, per illum cujus fetorem
 ac squalorem longe refugerat, qui membrorum suorum
ulceribus canes paverat, quem scatentes vermium
globi etiam intra recessus peresi corporis exararant.
O gravis nimium et lugenda conditio! Pauper
beatitudinem emit mendicitate, dives supplicium
facultate. Pauper, cum penitus nil haberet, emit
aeternas divitias egestate. O quanto has facilius tam
multa rerum possessione dives potuerat comparare,
qui inter tormenta aestuans, et inter supplicia proclamans:
Pater, inquit, Abraham, miserere mei, et
mitte Lazarum, ut intinguat extremum digiti sui in
aqua, ut refrigeret linguam meam, quia crucior in hac
flamma (Ibid., 24). Non horrebat tunc scilicet dives
ille Lazari quondam pauperis manum, nec dedignabatur
auxilium. 266 Inseri ejus digitos ori suo et
 mitigari intolerandas faucium flammas illius pridem
fetidae ac squalentis manus munere postulabat. O
quanta rerum mutatio facta fuerat! Tangi tunc ab
eo desiderabat, quem etiam videre ante despexerat. XII. Haec ergo divites cogitent, qui redimere facultatibus
suis nolunt ne ista patiantur. Dives fuit ille
de quo nunc loquimur: divites sunt et isti ad
 quos nunc loquimur.  Unius sunt nominis. Caveant
ne sint etiam conditionis unius. Non liberabunt
enim filii divites parentes reos, nec restinguet
flammas miseri testatoris deliciis affluentibus
opulentus haeres. Durum est ab aliquo filiis ac propinquis
parum relinqui. Multo est durius in aeternitate
torqueri. Opinor enim divitem illum, cum
torqueretur, non tantum delectabant opes haeredis
sui, quantum angebant tormenta corporis sui;
non tantum delectabat quod haeres suus bene epulabatur,
quam angebat quod ipse male cruciabatur;
non tantum delectabat quod haeres suus in exquisitis
deliciis affluebat, quantum angebat quod ipse intolerandis
ignibus diffluebat; non tantum delectabat
quod haeres suus pascebat parasitos et helluones copiis
 suis, quantum angebat quod ipse pascebat flammas
medullis suis. Et puto si quis ei tunc optionis
copiam praestitisset, utrumne mallet divites haeredes
suos esse, an se in miseriis tormentisque non esse;
voluerat profecto illos omnibus bonis alienari, dummodo
ille posset malis omnibus liberari; voluerat
offerre omnia quae possederat, dummodo evaderet
quae perferebat: voluerat cunctam illam substantiam
quam habuerat et temporales argenti et auri thesauros
pro se dare, ut juges suppliciorum immortalium
cruces et perenne illud incendium superjacta, si quo
modo posset, divitiarum suarum mole restingueret,
267 et exundantes ignium globos opposita ingentium
facultatum immensitate prohiberet. Et quid dicam
voluisse eum, ut interminabile illud malum redimeret
 facultatibus suis? Plus dico aliquid. Voluerat omnem
substantiam suam tradere, ut posset sibi, in flammis
situs, unius saltem horae requiem comparare.
Desiderans enim ad mitigandas faucium flammas vel
tinctum aqua pauperis digitum; quomodo non quantolibet
pretio mercari requiem praeoptaverat, qui parvam
refrigerii guttam tam magno ambitu postulabat? Sed
jamista quid proderant aut quid juvabat miserum, quod
tunc pro se offerre omnia volebat qui male ante noluerat?
Vel quid tunc proderat quod dare cuncta cupiebat
quae jam amiserat, qui nihil tunc pro se dederat
quando omnia possidebat? Sera quippe, ut ait
in Scripturis Spiritus sanctus, sera est poenitentia
mortuorum. Quomodo? Non est enim, inquit ad
Deum Patrem sermo divinus, non est in morte qui memor
 sit tui; in inferno autem quis confitebitur tibi
(Psalm. VI, 6)? Excludi penitus a confessione peccati
peccatorem mortuum protestatur, nec posse esse
quemquam postea Dei memorem, qui in hac vita sui
fuerit oblitus. Adeo omnis ei spes penitus abscinditur
et omnis vitae aditus obseratur; ut cum una sit reo
salutis via preces ad Deum fundere et coelestem misericordiam
incessabiliter orare, etiam hac peccator
 lethiferae oblivionis animadversione damnetur; ut ei
nec memoria quidem Dei, a quo sperare debeat, relinquatur.
Haec ergo cogitent qui dum filios habere
post mortem divites cupiunt, futurorum suppliciorum
nec in morte meminerunt. Haec cogitent qui ut in hac
caduca et brevi vita haeredes divites habeant, aeterna
seipsos morte condemnant, in quo quidem  non tam
haeredibus consulunt quam sibi obsunt, non 268
tam illos amant quam se oderunt: quia non tam salubris
amor est qui brevi consulit, quam grave odium
quod in aeternitate cruciabit. Et ideo Deus noster, ut
primo dudum libello diximus, disciplinam parentes
thesaurizare jubet filiis, non pecuniam; perennia
praecipit, non peritura, conferre: scilicet quia res
istiusmodi atque opus sanctum et filiis pariter et parentibus
 prosunt: filiis utique per disciplinae institutionem,
parentibus per munificentiae largitatem. Et
filiis enim hoc disciplina praestat ut salutem capiant
perpetuam, et parentibus largitas ut mortem effugiant
sempiternam. XIII. Sed cui haec dicimus, aut cur dicimus? Ubi
apertas aures aut videntes oculos invenire poterimus?
Omnes enim, ut de impiis legimus, pene omnes
declinaverunt, simul inutiles facti sunt: non est qui
faciat bonum, non est pene usque ad unum (Psalm.
XIII, 3). Nova quippe amentia tam saeculares quam
etiam quosdam religionem professos incessit homines.
Siquidem, ut dudum dicere coeperamus, jam non
tantum filiis aut nepotibus, quod ob naturae necessitudinem
ferri potest, sed etiam agnatis atque cognatis;
 neque solum, ut aiunt, ex directo, sed etiam ex
obliquo et ex transverso, immo potius ex adverso
perversoque venientibus, res propriae facultatis, id
est, pretium suae redemptionis addicunt,  sicut scriptum
est: Non dedit Deo propitiationem suam, et pretium
redemptionis animae suae (Psalm. XLVIII, 8, 9).
Et paulo post: Simul, inquit, insipiens et stultus peribunt:
et relinquent alienis divitias suas: et sepulcra
eorum domus eorum in aeternum (Ibid., 11, 12). Quid
inter stultum sit et insipientem, non est nunc disserendi
locus; nec sane interest quae inter eos meritorum
sit differentia, quorum est una perditio. Quod
causae itaque sufficit, cum dixisset simul insipientem
269 et stultum esse perituros; videamus quid vel
ad causam vel ad cumulum perditionis adjecerit. Relinquent,
 inquit, alienis divitias suas. Verum est. Quid
enim sive tam stultum sive tam perditum, quam ut
aliquis de suo non sibi consulat, praesertim cum Deus
dicat nihil prodesse homini si totum mundum lucrifaciat,
animae autem suae detrimentum patiatur? Aut
quam dabit, inquit, homo commutationem pro anima
sua (Matth. XVI, 26)? Si ergo homines totum mundum
spernere oportet ne animarum damna patiantur, et
 propter suam salutem debet quispiam etiam sua lucra
contemnere; quam infidelis est, quam insipiens est
qui, ut alium divitem faciat, animam suam ipse condemnat?
maxime cum et ille non multum adipiscatur
qui usum temporalium rerum accipit, et ille inaestimabilia
damna perferat qui fructum beatae aeternitatis
amittit. Nam et ideo sequitur in psalmo: Sepulcra
eorum, domus eorum in aeternum. Quam misera
ergo erit perdita sors eorum qui quasi sepulcris perennibus
deputati, quam conditionem post mortem
praeferunt corporum, eamdem quodammodo patiantur
animarum! et quidem minus miseram si eamdem,
aut si ad eos ad  jumenta insipientia nec bonorum
sensus nec malorum  passio pertineret. Sed illud
acerbum atque intolerabile quod similiter pereunt,
 sed non similiter pumuntur: illorum enim mors sempiterna
sine sensu est, istorum omnium cum dolore:
ac sic conditionem hominum peccatorum perditio
quidem facit pecudibus esse similem, sed tamen poenam
graviorem. Cogitent igitur cuncta ista quae dicimus,
immo cogitent cuncta illa quae Deus dicit, qui
sibi nec ante mortem omnino consulunt, nec in morte
succurrunt, apud quos oblivio est penitus suarum
animarum. Nec interest pene jam apud homines 270
quibus consulant, dummodo sibi omnino non consulant.
Si qui enim ex istis de quibus loquimur, morte
appropinquante filios non habent, quaerunt infidelissime
quos aut propinquos aut affines suos dicant;
aut si id forte deest, quaerunt saltem aliqua novarum
necessitudinum ficta nomina. Nec interest, ut dixi,
 apud eos quorum meminerint, dummodo sui obliviscantur;
non interest quos amare se dicant, dummodo
animas suas oderint; non interest quos divites
faciant, dummodo se aeterna mendicitate consumant. XIV. O infelicitas, o insania! Quid tantum, quaeso,
de se miserrimi omnium male promeruerunt, ut dum
aliorum voluptatibus serviunt, se perpetuo persequantur!
Videas enim a quibusdam infelicissima vanitate
investigari quosdam novos ac nobiles propinquos,
videas incognitarum agnationum pudenda nomina
et recentium ac praepotentium affinitatum ridicula
commenta, cum dicat quis de aliquo adoptivo
ac subitaneo propinquo: Illum haeredem facio  parentem
meum. Aut quaecunque sanctae professionis
 vidua vel puella: Illum haeredem scribo proximum
meum. Ac sic quidam quos in omni vita quasi extraneos
alienosque habuerant, subito in extremis propinquos
habent; et qui extranei semper fuere viventium,
parentes esse incipiunt mortuorum. Introducunt
enim repente in testamentum quos nunquam
introduxere in affectum; et hoc maxime, ut dixi,
aut locupletes, aut nobiles, aut honoratos, et qui nisi
potentes essent, parentes forsitan non fuissent. Ridicula
miseri testatoris ambitio, dans censum propriae
facultatis ad comparandum mendacium propinquitatis,
emens pretio haereditatis nomen haeredis, et totis
patrimonii sui viribus hoc elaborans ne se ille qui
haeres scribitur parentem 271 neget, et ut testator
infelicissimus stultissima ac miserrima vanitate, facto
 haerede nobili, quia in vita sua humilior esse visus
est,  honoratior in morte esse videatur. O caecitas,
o insania! quanto studio, infelicissimi homines, id efficitis
ut miseri in aeternitate sitis? Quanto minore
cura, minore ambitu id vobis praestare potuistis ut
semper beati esse possitis? Cujus quidem rei causam
aliam omnino invenire non possum, nisi solam tantummodo
incredulitatem atque perfidiam, id est,
quod aut judicandos se a Deo homines esse non putant,
aut resurrecturos omnino esse non credunt.
Nemo est enim qui resurrecturum se et judicandum
a Deo de operibus bonis ac malis certus sit, qui non
vel spei ac beatitudini suae praestet ut pro bonis operibus
perennia bona capiat, vel timori atque discrimini
ne pro malis mala aeterna patiatur. XV. Sed abhorrere hoc videlicet a Christiano nomine
videtur, ut  dicatur futura non credere. Quid
ergo causae est, ut si credit quae dixit Deus, non timeat
quae minatur Deus? Si non credit verbis quae
dixit Deus, non credat praemiis quae promittit Deus!
Neque enim se probat promissionibus Dei credere,
qui non sic agit ut possit ad promissa a Deo praemia
pervenire. In ipsa quippe hac vita hominum, si judicandum
se aliquis ab humana hac potestate et rapiendum
se ad tribunal terrenum esse cognoverit,
advocatos requirit, patronos adhibet,  officialium
gratiam favoremque mercatur; et haec omnia metu
judicii futuri agit, cum tamen eventum judicii comparare
non possit: adeo etsi victoriam emere ipsam
 non valet, spem tamen victoriae magno emit. Dic
mihi quisquis ille es qui credere te judicium Dei dicis,
tu si vel supradictorum exemplo hominum judicandum
te esse a Deo crederes, 272 nonne spem
ac salutem tuam quolibet pretio comparares? Sed
non credis utique, non credis; et licet credulitatem
tuam verbis tuis velis asseverare, non credis. Verbis
enim, ut ait Apostolus, confiteris, sed factis negas
(Tit. I, 16). Denique, ut infidelitatem tuam tibimet
ex teipso probem, dic mihi, obsecro, quisquis ille
es qui substantiam tuam vel propinquo cuipiam diviti,
vel affini, vel si hi forte desunt, etiam extraneo
derelinquis; cur eam non sanus a te atque incolumis
abdicasti? cur non sospes ac vegetus haeredibus tradidisti?
sed in testamento ipso providentissime caves
 et sollicite ac diligenter inscribis: Quando ego ex rebus
humanis excessero, tunc mihi tu ille charissime
haeres esto. Dic mihi, quaeso, cur huic charissimo, ut
ipse ais, ac devinctissimo tuo tandiu nihil de tuo
tribuis, tandiu nihil de tuo tradis, quandiu te putas
esse victurum, sed tum cum te vides esse moriturum?
Et quid dico cum esse te moriturum vides?
Immo id caves providentissime ne vel spirante, vel
moriente te quidquam de tuo habeat, sed jam defuncto
omnino, jam mortuo. Et mirum est quod hoc
ipsum sinis ut  funestato te tua habeat, nisi etiam
jam exportato atque tumulato. Quamvis etiam in hoc
quod ais, Quando ego ex rebus humanis excessero, id
ipsum cavisse videaris. Hoc est enim ex rebus humanis
penitus excedere, totum omnino cum suo corpore
 hominem in praesentia humanarum rerum esse desisse.
Dic mihi itaque cur haec tam provide in testamento
caves, cur tam sollicite ac prudenter interseris?
Absque dubio quia necessariam tibi, dum vivis,
rem tuam judicas, quia alienare te facultatibus tuis
non vis; et iniquissimum putas vivo te et incolumi
alium tuo divitem fieri, te autem mendicitate consumi.
Verum est , nec inrationabilem curam 273
abnuo, et quidquid a te in hunc modum dicitur probo.
Sed in uno tamen mihi satis a te fieri cupio.
Quid est quod tu,  qui tibi usum rerum tuarum tantopere
necessarium putas, fructus ac reditus facultatis
tuae post mortem necessarios esse non putas? Dicis
absque dubio, quia mortuo nihil opus est, nec
reservandum mihi quidquam in tempus illud est;
quia defunctus ac nihil sentiens, nec delectari possum
 possessione rerum mearum, neque amissione
cruciari. Evidens causa est. Ergo idcirco moriens
 substantiam tuam alteri deputas, quia capere ex ea
fructus post mortem ipse non possis. Sed quid quod
electissimum vas Dei apostolus Paulus testificatur et
clamat quod Quaecunque homo in vita hac seminaverit,
haec post mortem metet (Gal. VI, 8); et Qui parce
seminat, parce et metet; et qui seminat in benedictione,
ex benedictione et metet (II Cor. IX, 6)? Ex quo aperte
intelligi voluit eos qui seminant in parcitate, benedictionem
metere non posse. Dum enim dicens, Qui
parce seminat, parce et metet; et qui seminat in benedictione,
ex benedictione et metet, evidenter utique
benedictionem in sola posuerit largitate, ostendit
parcos seminatores mendicitatem, largos benedictionem
esse messuros. XVI. Sed fortasse haec tibi, quicunque es, o infidelis,
 aut parum valida aut parum aperta esse videantur.
Quid quod Dominus ipse in Evangelio nihil quemquam
de operibus bonis perdere Christianum manifestissime
docet dicens: Quicunque potum dederit
uni ex minimis istis calicem aquae frigidae, tantum in
nomine discipuli, amen dico vobis, non perdet mercedem
suam (Matth. X, 42)? Quid dici evidentius potuit?
Etiam eam rem in futuro habituram praemium
esse dixit, quae in praesenti pretium non haberet, tantumque
honoris cultui suo tribuit ut aliquid esset illic
per fidem quod hic 274 omnino nihil esset per
vilitatem. Sed tamen ne hoc sibi quidam forsitan
blandirentur, si multa habentes exiguis possent magna
mercari; subtiliter posuit etiam pro calice aquae
frigidae non perituram esse mercedem: hoc utique
 evidenter ostendens non pro parvo aliquid magnum
esse reddendum, sed tamen qualecunque fidei opus
non esse periturum. Habes itaque indubitabilem futurae
retributionis securitatem, habes recipiendorum
bonorum operum satis idoneum vadem: qui quidem
tantae non solum fidei, sed etiam misericordiae atque
pietatis est, ut non solvat tantum quod promiserit
quasi debitum, sed etiam ostendat aliquid quo se faciat
debitorem. Nam qui pro calice aquae frigidae redditurum
se dixit esse mercedem, non solum vult solvere
quae acceperit, sed etiam demonstrat aliqua
quae solvat. Pius scilicet ac misericordia plenus, et
consulere volens non solum diviti largitati, sed etiam
pauperculae officiositati, ostendit quod obnoxium sibi
in aliquo Deum faceret, etiam qui quod feneraret penitus
 non haberet. XVII. Sed forsitan tibi, quicunque dives es, indignum
hoc facultatibus tuis opus pauperculorum esse
 videatur, et velis aliquam ad te peculiariter pertinentem
sponsionem  sacrae repromissionis audire. Habes
primum illud quod ad divitem illum Deus in Evangelio
loquitur: Vade, vende omnia bona tua, et habebis
thesaurum in coelo (Matth. XIX, 21). Deinde illud
quod praecepto interdictorio generaliter jubet: Nolite
thesaurizare vobis thesauros in terra; thesaurizate
autem vobis thesauros in coelo (Matth. VI, 19, 20). Postremo
illa quibus omnes rerum mundialium possessores
ad opus  profluae largitatis spe infinitae remunerationis
invitat, dicens quod omnis qui propter honorem
atque amorem suum aut domum, aut agrum,
aut quamcunque aliam 275 facultatem in usus misericordiae
prorogarit, centuplum accipiat in futuro.
Insuper autem, inquit, et vitam aeternam possidebit
 (Matth. XIX, 29). Quid spondere majus credentibus
sibi potuit, qui  magnis feneratoribus suis centuplum
se redditurum esse promisit? Nec solum hoc, sed vitam,
inquit, aeternam possidebit. Hoc multo plus est
quam ipsa centupli retributio: quia id ipsum quod
quis in centuplo acceperit, in perpetuo possidebit.
Non erit ergo tunc fragilis et caduca possessio, nec
in similitudinem terrenarum divitiarum, umbrae praetereuntis
aut somnii vanescentis more peritura. Quidquid
datum a Deo fuerit, immortale erit: quidquid
acceptum fuerit, sine termino permanebit. Ac per
hoc, ut dixi, plus quam centuplum accipit qui sic accipit:
quia vincit centupli pretium, id ipsum esse
centuplum sempiternum. XVIII. Quae cum ita sint, et cum tanta absque dubio
 recepturus sit qui Deo credit, quomodo tu his
rebus quas Deo dederis, usurum te esse post mortem
non putas, quarum tibi non usum tantummodo Dominus,
sed augmentum etiam et superexcellentem
cumulum pollicetur? Aut forte accipere haec tanta
non vis? Sed hoc ratio non patitur ut nolis. Nemo
enim est inter homines qui cum beatus esse valeat,
miser esse malit; nemo est qui cum habere possit
delicias summi boni, pati velit supplicium summi
mali: nullus profecto, nullus; et ideo nec tu quidem:
nisi forte monstruosa sit in te aliqua et discrepans
ab humano genere natura, ut solus tibi penitus bene
esse nolis, solus beatitudinem fugias, solus suppliciis
delecteris. Quod si utique non est, quid ergo causae
est ut non vel moriens et in ultimis situs, id saltem
 supremae oblationis officio et omni rerum tuarum ambitu
agas ut, si mereri a Deo potes, locuples 276 ac
beatus sis; sin autem id non potes, certe  vel pro hoc
merearis ut miser non sis, certe non uraris, certe non
torquearis, certe tenebris exterioribus non  injiciaris,
et ardentibus sine fine flammis non decoquaris? Quae
cum ita sint, quid ergo, ut dixi, causae est,  ut non
 omnibus modis vel mala fugias, vel bona assequi velis?
quid causae est quod haec non agis? quid causae
est ut bona aeterna non emas? quid causae est ut mala
aeterna non timeas? Quid utique nisi illud quod praelocutus
sum, quod aut judicandum a Deo te esse non
putas, aut resurrecturum omnino te esse non credis?
Si enim crederes, quomodo non futuri judicii inaestimabile
malum fugeres et immortalium suppliciorum
tormenta vitares? Sed non credis utique, non credis;
ac licet aliud et sermone asseras, et professione, non
credis: sermo enim et professio tua jactitant fidem,
sed vita atque obitus publicant infidelitatem. Alioquin
vince me; vinci volo. Non quaero ut mihi credulitatem
tuam superioris vitae actibus probes; uno contentus
sum testimonio supremorum tuorum. Ecce
 jam, ecce morieris, egressurus de domo corporis tui,
nesciens quo iturus, quo abducendus, ad quam poenalia
et quam tetra rapiendus, cui unum tantummodo
superest inter suprema perfugium, una effugiendi
aeterni ignis spicula datur, ut pro te offeras saltem
quod in substantia habes, quia aliud quod possis Deo
offerre jam non habes; et tu immemor tui, oblitus
salutis tuae, de legatariis novis cogitas, de locupletando
haerede suspiras? Et haec faciens, credere te judicium
Dei dicis, qui tibi, cum judicandus sis, vel inter
suprema non consulis! et credere te aliquid de
salute animae tuae loqueris, cui nullus est anima tua
vilior, apud quem prope non interest cui prosis,
dummodo ut tibi noceas! 277 et credere te futurum
judicem dicis, apud quem nullus est minor atque despectior
 quam ipse judex! Nam in tantum eum spernis,
in tantum despicis, ut nec tibimet ipsi consulas,
dummodo ejus jussa contemnas. Aut refelle me, et
convince, si mentior. Clamat tibi ecce morienti ipse
qui te judicaturus est judex tuus, ne ullum omnino
hominum in prorogandis rebus ac facultatibus tuis
plus quam te ames, ne ulli de substantia tua moriens
magis quam tibi consulas, nullum tibi anima tua propinquiorem,
nullum judices chariorem. Quid enim
proderit, inquit Salvator, homini si lucretur mundum
totum, et detrimentum faciat animae suae? aut quam
dabit homo commutationem pro anima sua (Matth.
XIV, 26)? Hoc est dicere: Quid tibi, o infelicissime
homo, proderit si omnem mundum aut ipse habeas,
aut tuis proximis relinquas, si salutis atque animae
 detrimenta patiaris? Damna enim animae totum penitus
secum auferunt; nec quidquam homo omnino
habere poterit qui seipsum damno animae pereuntis
amittat. Aut quam, inquit, homo commutationem dabit
pro anima sua? Hoc est dicere: Non respicias, o
homo, pecuniam, non possessionem; nec dubites,
saltem moriens, pro spe tua, quantum potes, rei tuae
 ac facultatis offerre. Quidquidlibet enim dederis pro
te, vile est; quidquid pro te obtuleris, parvi pretii
est: quia anima tua in omnium rerum comparatione
pretiosior. Et ideo nihil dubites pro te dare: quia si
te amiseris, omnia in te perdis: si autem te lucrifeceris,
tecum et in te omnia possidebis. XIX. Cum haec ergo tibi jam morienti, o homo
quisquis es, Dominus tuus clamet, tu mentem obduras,
tu aurem obstruis; et nudis sermonibus fidem
asserens, sufficere tibi putas verba pro rebus, ac satis
te firmum 278 aestimas credulitatis habere subsidium,
si Deum, quem rebus atque operibus tuis despicis,
verbis mendacibus honorare videaris. Fili, inquit
Scriptura sancta, si habes, benefac tecum, et Deo
bonas oblationes offer (Eccli. XIV, 11). Et alibi: Miserere,
 inquit, animae tuae (Id. XXX, 24).  Vide pietatem
erga te Domini nostri, vide quam misericors sit
Dominus Deus noster, qui nos ipsos pro nobis misericordiam
rogat. Miserere, inquit, animae tuae. Hoc
est dicere: Miserere etiam tu illius cujus vides miseratione
me frangi; miserere illius tandem cujus misereor
ego semper; miserere tu animae saltem tuae,
cum misereri me cernas alienae. Et quid post haec,
o miserrime homo? cum Deus sic tecum agat, non
acquiescis! rogat te ut tui miserearis, et non vis! causam
tuam apud te agit, et  a te non admittitur! dignatur
te pro te petere, et a te non potest impetrare!
Et quomodo, quisquis es, o miserrime homo, quomodo
te postea supplicantem ille in judicio suo audiet,
cum tu hic cum pro te rogantem audire ipse nolueris?
 Sed videlicet causa grandis est, qua Deum audire
non possis. Circumstant enim te aegrotantem cognati
atque agnati tui, circumstant locupletes matresfamiliae,
circumstant nobiles viri, obsidet lectum infirmitatis
tuae sericis atque auratis vestibus circumfusa
numerositas. O quantus fructus aeternitatis est, talibus
bona propria erogare mendicis! Digna videlicet
causa et satis justa est, ut tu animae tuae auferas quod
egenis talibus derelinquas. Sed nimirum misericordia
frangeris, et lamentantium propinquorum pietate
superaris. Est certa ratio. Vides quippe opulentissimi
ac splendidissimi cultus homines,  tibi anxios,
tibi flentes, tristi vultu et festo habitu, compositas ad
moestitudinem facies tibi ostentantes, per imaginariam
sollicitudinem suam ementes 279 haereditatem
 tuam. Quem non moveat tanta pietas, quem non moveat
talis dolor; aut quomodo, cum haec talia videas,
non obliviscaris tui? Vides enim extortas lacrymas,
simulata suspiria, fictam anxietatem, non optantem
ut convalescas, sed exspectantem quando moriaris.
Vides defixos in te, quasi accusantes tui obitus tarditatem,
omnium vultus. O infelicem te ac miserrimum
cujus supremum exitum tantus desiderat  ac precatur
 numerus propinquorum! nisi quod scio ac satis
certus sum, nihil omnino apud Deum vota talium praevalere.
Nam mirari possem forte quod viveres, quem
mori tam multi velint. Et propter hos, quisquis ille
es, propter hos tales animam tuam deseris, et credere
te judicium Dei dicis, cum ad hoc ejus jussa despicias
ut patrimonium tuum talibus derelinquas? Dispersit,
inquit propheta de eo qui Deum credit, dispersit,
dedit pauperibus: justitia ejus manet in aeternum
(Psal. CXI, 9). Sed et Salvator ipse ad omnes
divites: Vendite, inquit, quae possidetis, et date eleemosynam
(Luc. XII, 33). Et alibi: Vende quae habes, et
da pauperibus (Matth. XIX, 21). Nunquid dicit, agnatis
da, nunquid affinibus? Non utique; sed pauperibus,
sed egenis. Nunquid propinquo diviti, nunquid ulli
 omnino homini praepotenti? Non utique; sed egenti,
sed inopi, sed egestuoso.  Et recte. Nunquid enim
cum locupletibus cognatis tuis substantiam tuam dederis,
justitia tua manet in aeternum? aut cum divitias
eorum divitiis tuis auxeris, thesaurum habebis in
coelo? Vae, inquit propheta, his qui dicunt dulce amarum,
et amarum dulce (Isa. V, 20). Etiam laudari a
te tales hos Deus prohibet, et tu ditare non metuis!
dari his praedicatoria verba non vult, et tu etiam talenta
largiris! honorari vitam eorum fictis sermonibus
vetat, et a te thesauri 280 eorum divitiaeque
cumulantur! XX. Sed vereris videlicet vultus circumsidentium
propinquorum, et praesentes atque obsidentes lectulum
tuum metuis offendere. Ne metueris eos, inquit
 Dominus per prophetam, neque paveas a facie eorum,
quoniam domus exasperans est (Ezech. II, 6). Et ideo
tu etiam esto intrepidus et constans. Non formides
vultus eorum, neque frangaris ambitu eorum. Despice
concupiscentes haereditatem tuam et dividentes
jam inter se substantiam tuam; qui non te, sed patrimonium
tuum diligunt, immo qui cupiditate rerum
tuarum te exsecrantur. Nam dum tua impatienter
sitiunt, te oderunt; praesentiamque tuam quasi
aemulam sibi et adversariam judicantes, obicem atque
obstaculum putant cupiditatis suae esse quod vivis.
Despice ergo hos tales ac nihili facito. Non te moveant
 blandimenta eorum: venena tibi sunt. Non respicias
adulationes eorum: gladii sunt jugulatores tui,
et quidem ferreis atque hostilibus gladiis tetriores.
 Illos enim homines cuncti vident; istos incauti non
vident. Illi, quia aperte saeviunt, evitantur; isti, quia
occulte insidiantur, occidunt: et hoc periculosiores
sunt ac novo nocendi genere pejores, quod illis ferreis
gladiis nemo est penitus qui se laedi velit, istis
multi se etiam occidi volunt. Nova atque inaestimabilis
mali lethalis inlecebra. Illis gladiis quicunque
percutitur, et timore pariter et dolore torquetur;
 istis quicunque occiditur, delectatur. Fuge ergo hoc
malum, fuge assentationes insidiantes tibi, fuge  obsequelas
noxias tibi, fuge ambitus deceptores tuos:
ista sunt officia quae te jugulant, ista sunt quae in
mortem trahunt. Fuge ergo talium blandimenta, fuge
eorum sedulitatem: isti sunt carnifices ac tortores
tui, qui te in praesenti quidem ambiunt, sed in futuro
necant, 281 et consertis quodammodo manibus ac
velut conjurata mutuo factione in sempiternos tartari
 ignes cogere ac praecipitare conantur. Et ideo non
timeas eos, non expavescas; erige animum, et vim
sanctae auctoritatis assume. Si enim illi tantopere
annituntur ut pereas, cur non majore tu animo annitaris
ut vivas? Confortare ergo, et constanti animo
tibi consule. Satis infidelis ac satis stultus est qui
mavult praestare aliis ut sit miser, quam sibi ut sit
beatus; et ut alios affluere faciat deliciis temporariis,
se tradit urendum ignibus sempiternis.