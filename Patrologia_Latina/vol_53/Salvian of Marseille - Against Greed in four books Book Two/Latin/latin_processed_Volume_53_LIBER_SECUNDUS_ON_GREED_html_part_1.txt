LIBER SECUNDUS ON GREED  
LIBER SECUNDUS ON GREED  I. Diximus de remediis peccatorum, immo potius
de spebus remediorum atque solatiis: scilicet hoc
primum inquirendae salutis esse suffragium ut peccatorem
poeniteat erroris; tum ut juxta sermonem sacrum
statim peccata sua misericordiis redimat; postremo,
si id non fecerit, ne quid saltem moriens
inexpertum 227 relinquat, vel ultima sibi rerum
suarum oblatione succurrat. Sed respondeatur fortasse
hoc loco illud, si peccatores homines hac redimendorum
criminum necessitate teneantur, sanctos
absque dubio qui sint expertes criminum, non teneri,
ac per hoc non habere eos causam substantiae largiendae
qui non habeant quod redimere eos necesse
sit largitate. Audio. Sed id quale sit jam videbimus.
Interim, etiamsi praeterita mala non sint quae sanctum
 hominem oporteat rebus cunctis redimere, sunt
tamen perennia bona quae magno debeat comparare.
Sed de hoc plenius postea. Nunc autem hoc dico
libere et constanter affirmo, neminem esse omnino
sanctorum qui non in multis sit Deo debitor, ac per
hoc eum quaecunque Domino suo dederit, non tam
donare quam solvere. Ac primum ut de beneficiis
generalibus dicam, id est, quo quisquis vel sanctorum
es ille vel divitum, primum benevolentia ac dono
Dei et natus et altus et educatus es, quod rebus
ad vitam necessariis communitus, quod etiam non
necessariis locupletatus, quod plus ad usum tibi Dominus
tuus tribuit quam modus usuum postulavit,
quod extendit denique super spes tuas munera sua,
et, quod est maximum ac rarissimum, dona illius
 etiam tua vota vicerunt. Addo autem post ista omnia
quod idem Dominus qui te primum munere suo genuit,
postea etiam passione salvavit, quod propter
te, o homo, terram ac lutum immo exiguam terrae
ac luti  partem rerum universarum Dominus  terras
adiit, ex carne pariter et in carne processit humiliatus
usque ad  humani exordii pudorem et pannorum
inluviem et praesepii vilitatem, tolerans indignas
se vitae istius passiones, edendi, bibendi, somni,
vigiliarum aegras vicissitudines, et caducae istius conversationis
contumeliosas necessitates, 228 ipsam
denique hominum circa se conversantium fetidam
commorationem, populos peccatorum sordentium
luto oblitos, semper malae conscientiae admissu reos,
turpium ex se actuum nidorem exhalantes, et ideo
 coelestium praeceptorum incapaces, nec sustinentes
sacri fulgoris jubar, quia caligantes peccatis oculos
splendor divini luminis obruebat. Nec solum hoc. Sed
post haec omnia, adde protervas superbientis populi
contradictiones, adde convicia, adde maledicta, impiam
insectationem, testimonium falsum, judicium
cruentum, inrisiones populi, sputa, verbera, acerbissimas
 quidem poenas, sed indignitates poenis acerbiores,
coronam spineam, aceti poculum, cibum fellis,
damnatum ab hominibus Dominum universorum,
pendentem in patibulo salutem humani generis,
Deum terrenae conditionis lege morientem. II. Quae cum ita sint, quicunque ille aut sanctus
es, aut sanctum te esse credis, dic mihi, quaeso:
nunquid solvi haec sola possunt, etiamsi nulla alia
debeantur? Quidquid libet enim homo pro Deo perferat,
solvi omnino non potest quod Deus pro homine
perpessus est: quia etiamsi passio ipsa non differat
genere poenarum, multum tamen distet necesse
est diversitate patientum. Sed forsitan dicis generale
in his quae diximus omnium hominum esse debitum,
et in hoc universorum hominum genus indiscrete
 obnoxium. Verum est. Sed nunquid aliquis ideo minus
debet, si et alius idem debeat? Aut si centum hominum
cautiones de centenis sestertiis scriptae sint,
num idcirco allevatur unius debitum, si omnes sint
ejusdem numeri debitores? Unusquisque enim, inquit
Apostolus, suum onus portabit (Gal. VI, 5), et unusquisque
pro se rationem reddet. Nequaquam ergo
unius pondus pondere allevatur alterius, nec absolvitur
reus societate multorum. 229 Neque ideo minus
est cuilibet tetra damnatio, si multos complices
poenae videatur habere damnatus. Ita hoc quod supra
dixi, licet generale sit debitum, speciale tamen esse
non dubium est; licet sit commune omnium, est tamen
peculiariter singulorum; ita ad omnes aequaliter
pervenit quod tamen de summa unicuique nil recedit.
 Christus enim sicut pro omnibus passus est, sic pro
singulis, et cunctis se impendit pariter et singulis,
et totum se dedit universis, et totum singulis:
ac per hoc quidquid passione sua Salvator praestitit,
sicut totum ei debent universi, sic totum singuli;
nisi quod prope hoc plus singuli quam universi,
quod tantum acceperunt singuli quantum universi.
Ubi enim hoc unus accipit quod universi, etsi
par est mensura, major est invidia. Quo fit ut licet
ipsum accipiat, plus devere videatur: quia magis fit
unus obnoxius, qui videtur omnibus comparatus. Haec
ergo hactenus, quia debitores Deo quidam sanctorum
esse se non putant, cum debitum aestimare non possint. III. Sed dicit fortasse aliquis: Non quidem debitores
non esse sanctos, sed multo tamen majora hominum
 saecularium esse debita, quorum sunt plura
peccata. Quod tale est ac si quispiam dicat: Ideo
ego sum innocens, quia alius magis est nocens;
ideo ego justus, quia alter injustus; ideo ego
apprime bonus, quia alius singulariter malus.
Jam primum enim indecorum hoc sanctae menti est,
ut bona sua crescere malis arbitretur alienis, et meliorem
 se esse aestimet  comparatione pejorum. Infelicissimum
enim consolationis genus est de miseriis
hominum peccatorum capere solatia, cum Apostolus
gaudere nos cum gaudentibus jubeat et flere cum flentibus
(Rom. XII, 15), et non quae sua sunt singulos
cogitare, sed ea quae aliorum (Philipp. II, 4). Sed
esto: istius modi comparatio 230 justa atque honesta
videatur: nunquid etiam fida existimari potest?
Quis enim de illo tanto ac tam terribili futuro
Dei judicio satis certus est? Aut quis dicere potest:
Ego minus debeo, ille plus debet. Quis postremo de
se praesumere aut de alio desperare? Omnes enim,
inquit Apostolus, stabimus ante tribunal Christi (Rom.
XIV, 10), et Unusquisque suum onus portabit (Gal. VI,
5). Nihil ergo, inquit aliquis, inter sanctos et peccatores
 est? Multum plane, et pene immensurabile.
Sed quia Scriptura dicit: Beatus homo qui semper
est pavidus (Prov. XXVIII, 14), et nunquam est de salute
propria mens secura sapientis; licet multum inter
sanctos et peccatores sit, quaero tamen ab omnibus
religionem professis, quis sibi juxta suam conscientiam
satis sanctus sit, quis de illa futuri examinis
tremenda severitate non trepidus, quis de perpetua
incolumitate securus? Quod si utique non est,
sicuti neque esse debet, dicat mihi, obsecro, quilibet
hominum cur non totis substantiae suae viribus ad id
nititur ut vel mortis devotione redimat quidquid vitae
offensione contraxit? Quanquam haec quae loquor
scire omnes legentes volo, non me de omnibus sanctis,
sed de his tantum loqui qui, licet religionem non
 professi sint, tamen divitias non relinquunt. De illis
enim qui  expediti omnibus sarcinis, Salvatoris
 viam sequuntur, et Dominum Jesum Christum non
sanctitate tantum, sed etiam paupertate  imitantur,
nihil est quod dici possit, nisi illud tantum quod
etiam propheta dixit: Mihi autem nimis honorificati
sunt amici tui Deus (Psal. CXXXVIII, 17). Hos enim ego
omnes non aliter quam imitatores Christi honoro,
non aliter quam Christi imagines colo, non aliter
quam Christi membra suspicio, et ad hoc tantum illorum
memini ut eorum memoria dignus fiam. IV. Sed injuriosa illa quae supra diximus, religiosae
professioni esse videantur. 231 Quid enim, inquit
aliquis, si vidua sit dives, et viduitatem tamen in
magna opum copia non relinquens? Quid si virgo integritatem
professa, et impolluti corporis sanctitate
devota? Quid si conjugium sine opere conjugali, negans
 seipsum sibi, et habens se quasi non habens?
Quid si  monachus ab incunabulis Deo militans?
Quid si clericus sacri ministerii servitutem fideli servitute
consummans? Nunquid etiam hi aeternae salutis
fructu periclitantur, si aut viventes opes integras
habeant, aut morientes indigentibus non relinquant?
Parva est ad promulgandam de hujuscemodi quaestione
sententiam sermo atque auctoritas mea. Videamus
ergo quid de his omnibus sacrorum voluminum
linguae ac praeceptorum coelestium voces sonent;
et tunc rectissime secundum datam a Deo
normam opinionis nostrae regulam dirigemus. Ac
primum: non est quod confugiendum sibi nunc
quisquam putet ad veterum exemplorum esse solatia,
ut dicat aliquos fortasse sanctos aut in lege aut
 ante legem divites fuisse. Abiit quippe illud tempus,
mutata ratio est. Ante Legem enim liberum omnibus
 erat vel habendae vel etiam consectandae facultatis
arbitrium: quia scilicet adhuc tunc virga interdictorum
coelestium non castigabatur. Ubi enim, inquit
Apostolus, non est lex, nec praevaricatio (Rom. IV,
15). Lex ergo fecit aliquid non licere,  secundum
illud: Nam concupiscentiam, inquit Apostolus, nesciebam,
nisi lex diceret: Non concupisces (Rom.
VII, 7). Et ideo opes quas ante legem Deus non reprehenderat,
homo libere possidebat. In lege quoque
nihilominus prope idem juris omnibus suppetebat:
quia lex hominem, dummodo juste, habere quod
vellet penitus non vetabat. Itaque tunc omnes omnino
sancti cunctis facultatibus suis juxta praescriptos
legis terminos utebantur, ambulantes, 232 ut
legimus, in omnibus mandatis et justificationibus Dei
 sine querela (Luc.I, 6). Sicut utique illi ipsi ambulaverunt
de quibus ista memorantur, sicut prophetes
Anna in jejuniis atque orationibus vivens; sicut Nathanael
ille, quem legimus, veri Israelitae laude sublimis,
et ipso Domino ac Deo teste mirabilis; sicut
 Tobias, magnanimitate devotionis praecepta legis
excedens, sepulturis hominum mortuorum etiam cum
mortis periculo serviebat, et indigentibus usque ad
indigentiam suam consulens, in tantum largitatis affectum
venerat, ut mercenario suo partem bonorum
omnium deputaret; et hoc, quo magis possit mirum
esse, jam dives; et, quo mirabilius, dives ex paupere,
quia majorem ferme excitant habendi cupiditatem
opes post indigentiam. V. Tales ergo tunc sancti erant, secundum legem
 omnia habentes,  secundum legem omnia relinquentes.
Ac sic perfectus fuit omnis qui legi paruit, et
tam devotus qui sub lege tunc minus fecit, quam
nunc in Evangelio qui plus facit. Tunc enim quasi
Evangelium lex fuit. Quo fit quod qui se obtemperantem
tunc legi praebuit, quasi  Evangelium complevit.
Non est ergo quod confugiendum sibi nunc
quisquam ad legem putet. Vetera enim, ut ait Apostolus,
transierunt: facta sunt omnia nova (II Cor.
V, 17). Plus tunc indulgentiae erat et plus licentiae.
Tunc esus carnium praedicabatur, nunc abstinentia.
Tunc in omni vita jejuniorum paucissimi dies, nunc
quasi unum jejunium vita omnis. Tunc laesis ultio
suppetebat, nunc patientia. Tunc irascentibus lex
ministra erat, nunc adversaria. Tunc accusatori gladium
 porrigebat, nunc charitatem. Tunc etiam carnali
illecebrae lex indulgebat, nunc Evangelium nec
aspectui. Tunc corporeae voluptates habebant quamdam
licentiam, nunc jubentur etiam oculi custodire
censuram. 233 Tunc ad multas uxores recipiendas
unius mariti torum lex dilatabat, nunc etiam ad
unam excludendam casti affectus devotione constringit.
Superest enim, inquit Apostolus, ut et qui habent
 uxores, ita sint ac si non habeant: et qui flent tanquam
non flentes: et qui gaudent tanquam non gaudentes:
et qui emunt tanquam non possidentes: et qui
utuntur hoc mundo tanquam non utantur: praeterit
enim figura hujus mundi (I Cor. VII, 29-31). Videte
quam breviter missus a Deo doctor cuncta moderatus
sit et intra quam perfectionem universa concluserit,
non inlicita solum intercidendo, sed etiam licita
coarctando, circumcidens scilicet, et usum conjugiorum,
et infidelitatem fletuum, et intemperantiam
gaudiorum, et habendi libidinem, et emendi cupiditatem,
et ipsam denique mundi hujus brevem atque
umbratilem voluptatem. Et haec omnia cur? Cur utique
nisi, ut ipse dixit, quia praeterit figura hujus
mundi? Quam longe sunt ergo a mandato Dei quos
 cum ipsos jusserit Deus viventes opibus renuntiare,
illi eas cupiunt etiam in cognatis suis mortui possidere.
Aut quam longe ab ea devotione sunt ut exhaeredent
seipsos propter Deum, qui exhaeredare
nolunt saltem extraneos propter se! Quibus libenter
libere dicerem: Quae insania est, o miserrimi! Ut
haeredes alios quoscunque faciatis, vos ipsos vero
exhaeredatis; ut alios relinquatis vel brevi divites,
vos ipsos aeterna mendicitate damnatis. VI. Sed quaerit fortasse aliquis, quid sit istud quod
nunc plus exigat Deus a Christianis per Evangelium
quam a Judaeis ante per legem?  Certa istius rei
ratio est. Ideo enim majora nunc Domino nostro
solvimus, quia majora debemus. Judaei quippe habebant
quondam umbram rerum, nos veritatem;
 Judaei fuerunt servi, nos adoptivi; 234 Judaei acceperunt
jugum, nos libertatem; Judaei maledicta,
nos gratiam; Judaei litteram interficientem, nos spiritum
vivificantem; Judaeis servus magister missus
est, nobis filius; Judaei per mare transierunt ad eremum,
nos per baptisma introimus in regnum; Judaei
manna manducaverunt, nos Christum; Judaei carnes
avium, nos corpus Dei; Judaei pruinam coeli, nos
Deum coeli: qui cum, ut Apostolus ait, in forma Dei
esset, humiliavit semetipsum usque ad mortem, mortem
autem crucis (Philip. II, 6, 8); non contentus scilicet
simplicem pro nobis subire mortem, nisi ipsam voluntariae
necis susceptionem summorum suppliciorum
perpessione cumulasset. Pro hoc ergo solo quid
solvere homo poterit, cui se per ultimam poenarum
 acerbitatem Christus impendit? Aut quid pro se dignum
Domino repensabit, qui ipsum a quo redemptus
est Deum debet? Haec ergo causa est qua devotiores
esse nos Dominus sibi velit, quia tam magno
devotionem nostram pretio comparavit. Et ideo
beatissimus Paulus: Quis ergo, inquit, nos separabit
a charitate Christi? Tribulatio, an angustia, an persecutio,
an fames, an nuditas, an periculum, an gladius
 (Rom. VIII, 35)? Non Apostolus solam pecuniam
nec solas deberi a nobis divitias Deo dicit, sed tribulationem,
angustiam, famem, gladium, passionem,
effusionem sanguinis, animae exhalationem,
mortem denique omni poenarum genere
conditam. Unde intelligant omnes religiosi non
satis se Deo reddere, etiam si universas dederint
facultates: quia licet sua cuncta dispensent, ipsos se
tamen debent. Et ideo, sicut supra dicere coeperamus,
si vidua est quaepiam, nequaquam sibi sufficere
ad aeternam salutem nomen viduitatis putet, sed videat
qualem esse in Apostolo viduam Deus jubeat dicens:
Quae vere vidua est, desolata sperat 235 in
Domino, instat orationibus nocte ac die. Nam quae
in deliciis agit, vivens mortua est (I Tim. V, 5, 6).
 Uno eodemque praecepto duas Apostolus formas viduitatis
expressit, unam vitae, alteram mortis, cum in
deliciis mortem posuit. Ergo absque dubio divitem
esse non vult quam deliciosam esse non patitur; quia
omnis fructus divitiarum in usu est positus deliciarum:
alioqui remoto usu deliciarum, causae opum
non relinquuntur. VII. Cum itaque Apostolus in deliciis viduae mortem
esse memoraverit, promptum est quod ad vitae
aeternae fructum vult universa distribui, qui non vult
ad mortis usum aliqua reservari. Et ideo dicit: Quae
vere vidua est, desolata sperat in Domino (Ibid., 5):
docens scilicet parum esse si non sit vidua deliciosa,
non dives, nisi fuerit Deo adhaerens, nisi orationi dedita,
nisi a cunctis mundi inlecebris desolata, et per
 haec omnia vere vidua. Quod si ita est, quaecunque se
vitae cupit esse, non mortis, nequaquam sufficere sibi
aestimet si et delicias sibi ob Deum et divitias abnegarit,
nisi et oratione et labore id promeruerit ut
vere vidua Dei esse videatur: quia non est dubium
quod quemadmodum quis in hoc saeculo Christo adhaeserit,
ita in Christi corpore permanebit, secundum
illud: Adhaesit anima mea post te, me autem suscepit
dextera tua (Psal. LXII, 9). Quo declaratur quod eam
tantum animam quae Deo adhaeserit in hoc saeculo,
dextera Dei suscipiet in futuro. Haec ergo viduitatis
est regula. Nam de conjugibus continentiam professis
et spiritu Dei plenis dubitare quis debeat quin sua
haeredibus mundanis servire nolint qui seipsos mundo
eliminaverint? Quomodo enim ad se pertinentia aliis
 addicant, qui ipsos se sibi denegant? Tam nova enim
virtute praediti, concessasque et, quod majus est,
expertas corporum voluptates admirabilis 236 continentiae
austeritate calcantes, quemadmodum aliquid
rerum suarum non Deo voveant, qui ipsum intra se
Deum esse fecerunt? ut meo quidem judicio etiam
de tali conjugio rectissime dici possit: Laetare, sterilis,
quod non paris, erumpe et exclama quod non parturis:
quia multi filii desertae magis quam ejus quae
 habet virum (Isa. LIV, 1). Et sterile namque est quod
non parit, et desertum quod ab omnibus se mundi
inlecebris separavit, et sine viro quod sine viri usu
ita virum habet ut non habere videatur. Hos ergo
conjuges tales quis dubitet, et dum vivunt, sicut in
se, ita etiam in suis substantiis Deo vivere, cum e
vita exeunt, cum sua ad Deum cui vixerint facultate
migrare? Aliter enim quilibet horum, si res suas saeculo
deditis atque ipsi saeculo derelinquit, frustra sibi
nomen religionis inscripsit, eique videtur semper vixisse
cui moritur. De conjugibus itaque ista sufficiunt. VIII. Transeamus ad sacras virgines, quibus legem
devotionis Salvator ipse praescripsit (Matth. XXV, 1
seqq.), exemplo scilicet decem virginum, ex quibus
fatuarum numerum puellarum ideo tantummodo dicit
 poenis perennibus dandum, quia  scit ei opus misericordiae
defuturum. Quo dicto evidentissime docuit
quanti pretii judicarit largam misericordiam, sine
qua dixit nec integritatem quidem ipsam virgini profuturam.
Sed blandiuntur sibi fortasse quaedam, et
sufficere sibi aestimant si, cum multa  ac magna in
facultatibus habeant, saltem exigua largiantur. Nec
ego abnuo ut si ita ratio est, ita esse credatur. Parum
detur, si parum dedisse sufficit. Sed ego sufficere
parum nescio: immo parum non sufficere certo
scio.  Si aliud ipsae sciunt, apud se ipsas sciant.
Ego unum scio, quod Deus dicit exstinctas fatuarum
virginum lampadas operum bonorum oleum non habentes.
Sed tu, quaecunque es, habere te 237
oleum abunde putas? Et illae profecto de quibus dixi
 stultae virgines sic putabant. Nisi enim habere se
credidissent,  providerant ut haberent. Nam cum
postea, ut ait Dominus, mutuari velint et omni studio
atque ambitione perquirant, absque dubio etiam
ante quaesissent, nisi eas habendi fiducia decepisset.
Et tu itaque, quaecunque virgo es, vide ne sic non
habeas, licet habere te credas. Ejusdem enim nominis
cujus illae, ejusdem professionis es. Tu virgo es,
et illae virgines erant; tu praesumis te esse sapientem,
et illae se esse fatuas non putabant; tu lumen
habere lampadem tuam judicas, et illae profecto lumen
praesumptione futuri luminis perdiderunt. Nam
et ideo scribuntur aptasse lampadas suas, quia illuminandas
esse credebant. Et quid plura? Etiam emicuisse
in eis quiddam luminis puto. Cum enim ipsae,
 ut legimus, exstinguendas forte lampadas suas reformidarent,
habebant profecto aliquid quod verebantur
exstingui. Nec falsa opinio metuentium fuit.
Exstinctae siquidem, et obcaecatae sunt. Nihil enim
profuit illi integritati quod in ea lumen virginitatis
apparuit,  quia substantia olel non suppeditante defecit.
Ex quo intelligimus id quod parum est quasi
nihil esse: quia non satis prodest illico exstinguendum
lumen accendi, nec juvat aliquid inlucescere
 quod in ipso ortu habeat occasum, et ad hoc tantummodo
habere initium viventis ut  possit initium
habere morientis.  Plane itaque lucerna opus est
ut lumen possit esse diuturnum. Nam si in lychnis
ipsis quibus ad breve tempus utuntur homines, languescit
lumen ac deficit nisi oleum large fuerit infusum;
quanta tibi, quaecunque illa es, quanta tibi
olei abundaptia opus est ut lucerna tua luceat in
aeternum? Nemini itaque ad vitam perennem sat est
si putet se habere quod non habet. 238 Stultae
enim praesumptiones, perditionis causae sunt, non
salutis. Nam qui se, inquit Apostolus, existimat esse
aliquid, cum nihil sit, seipsum seducit (Gal. VI, 3).
Nisi forte tibi, quaecunque illa es, revelatus a Deo
modus sit largitatis, et praescriptos a Spiritu sancto
 donandi terminos habeas, quos excedi piaculum putes,
ac transgressionis quodammodo genus judices
si religiosior fueris quam a Deo esse jubearis. Si ita
est, non prohibeo quin utaris scientia a Divinitate
concessa. Quod si tam falsum est hoc quam frivolum,
quae insania est ut non quanta potes omnino
facias per cautam et timidam provisionem, cum
ignores penitus quid tibi competat ad salutem? IX. Superest de ministris  et sacerdotibus quiddam
dicere, licet superflue forte aliqua dicantur.
Quidquid enim de aliis omnibus dictum est, magis absque
dubio ad eos pertinet qui  exemplo esse omnibus
debent, et quos utique tanto antistare caeteris
oportet devotione quanto antistant omnibus dignitate.
 Nihil est enim turpius quam excellentem esse quemlibet
 culmine et despicabilem vilitate.  Quid est enim
aliud principatus sine meritorum sublimitate, nisi honoris
titulus sine homine? aut quid est dignitas in indigno,
nisi ornamentum in luto? Et ideo cunctos qui
sacri altaris suggestu eminent, tantum excellere oportet
merito quantum gradu. Si enim viris in plebe positis
et mulierculis  ipsa faece  infirmioribus talem
 ac tam perfectam Deus vivendi regulam dedit, quanto
utique esse illos perfectiores jubet a quibus omnes
docendi sunt ut possint esse perfecti, et quos tam
magni esse exempli in omnibus Deus voluit, ut eos ad
singularem vivendi normam non novae tantum, sed
etiam antiquae legis severitate constringeret? Nam licet
decretum vetus largam cunctis ampliandarum
opum 239 dederit facultatem, omnes tamen levitas
et sacerdotes intra certum habendi limitem coarctavit,
quos scilicet neque segetem, neque vineam, neque
ullum omnino fundum habere permisit. Ex quo intelligi
potest an ea nunc  Deus noster velit in Evangelio viventes 
clericos suos mundanis post se haeredibus derelinquere,
quae adhuc in lege positos ne ipsos quidem voluit
possidere. Unde est quod eis Salvator ipse in Evangelio
 non ut caeteris voluntarium, sed imperativum officium
perfectionis indicit. Quid enim eum laico illi adolescenti
dixisse legimus?  Si vis esse perfectus, vende quae
habes, et da pauperibus (Matth. XIX, 21). Quid autem
ministris suis? Nolite, inquit, possidere aurum, neque
argentum, neque pecuniam in zonis vestris. Non peram
in via, neque duas tunicas habeatis, neque calciamenta,
neque virgam (Matth. X, 9, 10). Videte quanta
sit in utroque hoc Dei sermone diversitas. Laico dixit:
Si vis, vende quae possides: Ministro autem: Nolo
possideas. Sed et hoc parum existimavit si possessionem
ei substantiae amplioris auferret, nisi etiam peram
ipsam acturo iter ongum apostolo sustulisset,
et unius eum tunicae singularitate multasset. Et quid
postea? Nec hoc satis est. Nudis quoque insuper
 servos suos lustrare pedibus orbem terrarum jubet,
et calciamenta plantis gelu rigentibus tulit. Quid
dici amplius potest?  Peram de apostoli manu rapuit,
et peragrantibus universum mundum ministris
suis usum unius virgulae non reliquit. Et post haec
parum est successoribus eorum, id est levitis ac  sacerdotibus,
tanta divinarum rerum administratione
 fungentibus, si ipsi tantum divites fuerint, nisi etiam
haeredes divites relinquant. Erubescamus, quaeso, hanc
infidelitatem. Sufficiat nobis quod videmur usque ad vitae
terminos Deum spernere. Cur id agimus 240 ut
contemptum ipsius etiam post mortem extendamus?
Diximus de personis atque officiis singulorum. Et haec
omnia ideo quia, ut supra diximus, quidam religionem
professi aut non debere se sicut caeteros mundiales
substantiam suam Domino, aut certe minus debere
arbitrantur; cum utique hoc magis debeant, quia
servus qui scit voluntatem domini sui, et non facit
eam, vapulet multis; qui autem nescit, vapulet paucis
(Luc. XII, 47, 48). Religio autem scientia est
Dei; ac per hoc omnis religiosus, hoc ipso quod religionem
sequitur, Dei se voluntatem nosse testatur.
 Professio itaque religionis non aufert debitum, sed
auget: quia assumptio religiosi nominis sponsio est
devotionis; ac per hoc, tanto plus quispiam debet opere,
quanto plus promiserit professione, secundum illud:
Melius est non vovere, quam post votum promissa
non reddere (Eccle. V, 4). X. Sed forsitan dicit aliquis: Si haec ita sunt, tutior
ergo est inreligiositas quam religio. Minime.
Religiosus enim per hoc est debitor quod profitetur
religiosum; inreligiosus autem per id quod neglexerit
religionem; ac per hoc ambo habent pro diversitate
conditionis debitum suum. Religiosus debet
quidquid se professus est agnovisse; inreligiosus vero
etiam quod non dignatur agnoscere, secundum illud
quod specialiter sermo divinus de eo dicit: Noluit
 intelligere ut bene ageret (Psalm. XXXV, 4). Sed tamen
qui onerasse religiosos hac re videmur, quia
professionem nominis sponsionem esse diximus religionis;
removeamus hanc sarcinam, putemus non ita
esse quae dixi. Consideremus denique non quid professione;
sed quid ratione; non quid voto, sed quid
salubritate ipsa facere debeamus. Dicite mihi, quaeso,
omnes religiosi, nunquid est ullus hominum qui non
omnia quae facit, vel salutis suae vel certe utilitatis
gratia faciat? 241 Nemo, opinor. Omnes enim ad
affectum atque appetitum utilitatis suae naturae ipsius
magisterio atque impulsione ducuntur. Ideoque et
qui militant, id sibi pulchrum; et qui negotiantur, id
sibi utile; et qui agricolantur, id sibi fructuosum esse
existimant. Et quid plura? Fures quoque ipsi et latrones,
 et venefici, et sicarii, et omne improbae conversationis
genus, id sibi quod agit congruum putat, non quod
ulli prava conveniant, sed quod ille qui pravis utitur,
hoc sibi credat congruum esse quod pravum. Ergo et
nos non alia opinor causa religionis philosophiam
 appetivimus quam quod nobis id conveniens arbitrati
sumus, cogitantes scilicet et praesentium rerum brevitatem,
et futurarum aeternitatem, quam parvum
istud, quam grande illud; cogitantes quoque futurum
judicem et tremendi judicii graves exitus, ardentem
in medio populorum circumstantium vallem perennium
lacrymarum; quam non solum introiri atque
tolerari inaestimabile ac summum malum, sed etiam
videri ac timeri pars mali summi sit; cogitantes
quoque, inter haec horrenda et poenalissima, alia haec
praeclara ac beatissima: novos scilicet coelos et novam
terram, vultum rerum omnium pulchriorem,
aeternum justitiae habitaculum, recens aedificium
creaturarum, aureas super rudes coelos sanctorum
omnium domos, aulas gemmis intermicantibus expolitas,
 et immortalium metallorum fulgore pretiosas,
lucem illic septuplo illustriorem, puniceo semper
splendore radiantem, beatitudinem ineffabilibus bonis
divitem, laetam cum incolis suis perennitatem,
patriarcharum consortium, prophetarum societatem,
apostolorum germanitatem, martyrum dignitatem,
et in omnibus sanctis angelorum similitudinem, opum
coelestium copiam, 242 deliciarum immortalium affluentiam,
communem cum Deo vitam. Haec itaque
cogitantes, haec contemplantes, ad cultum religionis
sacrae officiumque confugimus, eamque nobis ad obtinenda
haec bona suffragatorem quodammodo et advocatum
efficacissimae intercessionis assumpsimus,
atque in eis nos protectionem ac patrocinium ambitiosa
humilitate contulimus. XI. Unde cum haec tanta et cogitaverimus pariter
et petierimus, videamus nunc et expendamus
diligentissime, si est vel in actibus nostris vel in
substantiis unde talia ac tanta a Deo emere possimus.
Quod si non est, cur, rogo, non unusquisque nostrum
totum pro se offerat quod habet, quia non potest
totum offerre quod debet? maxime cum Salvator ipse
ac Deus noster nihil tutius ac salubrius omni homini
esse dixerit quam rem suam atque substantiam
in usu misericordiae conlocare; idque praecipue et in
vetere, et in nova lege mandaverit dicens quod, qui
dividant propria, ditiores fiant, et quod misericordia
a morte liberet (Tob. XII, 9), Et alibi de sancto viro:
Dispersit, dedit pauperibus, justitia ejus manet in
aeternum (Psalm. CXI, 9). In Evangelio quoque: Nolite,
 inquit, thesaurizare vobis thesauros in terra
(Matth. VI, 19). Et iterum: Non potestis Deo servire
et mammonae (Ibid., 24). Et iterum: Vae vobis, divites,
qui habetis consolationes vestras (Luc. VI, 24). Avaris
quoque et inhumanitatis crimine reis: Ite, inquit, in
 ignem aeternum, quem paravit Pater meus diabolo et
angelis ejus (Matth. XXV, 41). Quorum quae poena
semper futura sit, facile intelligitur, quibus sors cum
diabolo deputatur: per quae tamen tormenta maxima,
non atrocissima illa in eis fornicationum aut homicidiorum
aut sacrilegiorum crimina puniuntur, sed
sola tantummodo avaritia et abdicatrix misericordiae
inhumanitas. Unde intelligere nos convenit quid
passuri sint 243 quos, praeter alia peccata, etiam
avaritia reos fecerit; cum summo supplicio afficiendi
sint quos, expertes omnium peccatorum, solum avaritiae
crimen morte damnarit. Quae utique si futura
omnia credimus, absque dubio evitare debemus. Si
autem non devitamus, profecto non credimus. Si autem
non credimus, Christiani nequaquam sumus.
 Neque enim possumus quemquam dicere Christianum,
qui non putat Christo esse credendum. XII. Sed esto, illas quas supra diximus poenas non
timeamus rei; nunquid etiam praemium sperare possumus
non merentes? Et ideo si opes non damus ob
peccatorum redemptionem, demus saltem ad emendam
beatitudinem; si non damus ne damnemur, demus
saltem ut muneremur: quia etiam si praeterita
mala non sint quae oporteat sanctos redimere, sunt
tamen perennia bona quae magno debeant comparare;
etiamsi poena non sit quae timeatur, est tamen
regnum quod ambiatur; ac per hoc, etiamsi non
habent sancti quae redimant, habent tamen quae
emant. Nisi forte aliquis damnum in emptione vereatur,
videlicet ne plus commodet quam recipiat, ne
 grandia feneranti parva reddantur ne largitionem
redhibitio non repenset, et data semel pretii magnitudine
pecunia periclitetur emptoris; ac si magnum
quid Domino commendarit in terra, non habeat Christus
forsitan unde ei solvat in coelo. Plane si ista dubitatio
est, fieri nihil suadeo: quia nec prosunt omnino
ulla dubitanti. Cassa quippe est operatio, si fides
certa non fuerit; et frustra fenerat qui de receptione
desperat. Christus enim, ut credimus, factorum
omnium retributor est. Si ergo aut inopem eum qui
retribuere non possit, aut infidelem putas esse qui
nolit; quomodo ab eo retributionem sperare 244
poteris, quem et impossibilitatis et infidelitatis ipse
damnaveris? Quod si non ita est, nec ambigis eum
facturum esse quae dixit; quae insipientia aut qui error
 est ut non ei tantum des quantum potes, cum
utique non dubites multo te plus recepturum esse
quam dederis? Quae denique miseria ut malis nihil
ex eis recipere quae relinquis, cum totum possis penitus
possidere quod credis? Sed (miserum me!)
puto, non creditur Deo. Et quod dico puto, utinam
ambigue putarem, et non evidenter agnoscerem.
 Laborarem fortasse intra me vincere opiniones
meas, et cogerem sensum dubia non credere, ut
 mentem melioribus applicarem. Sed quid agimus?
Non dubiis rebus vincimur, et evidentibus coarctamur.
Quis enim Domino mente credit, et facultate
non credit? quis Deo animam suam mancipat, et
pecuniam negat? quis promissis coelestibus fidem
commodat, et non agit ut esse possit particeps promissionum?
Et ideo cum videamus homines haec non
agere, cogimur non credentes palam et evidenter
agnoscere. Non licet ut eos nos Deo fidem putemus
adhibere, cum illi se rebus clament negare. In quo
necesse est infidelitatem pene omnium hominum
plangi atque lugeri. O miseria! o perversitas! Homini
ab homine creditur, et non creditur Deo. Humanis
promissionibus spes commodatur, Deo negatur. Omnia
denique in rebus humanis spes futurorum agunt.
 Vita quoque ipsa haec temporaria non nisi spe alitur
ac sustinetur. Ideo enim terris frumenta credimus,
ut cum usuris credita recipiamus. Ideo in vineis labor
maximus ponitur, quia homines spes vindemiae consolatur.
Ideo negotiatores thesauros suos emptionibus
vacuant, dum venditionibus sperant esse cumulandos.
245 Ideo navigantes vitam ventis ac tempestatibus
credunt; ut spebus votisque potiantur. Et quid
plura? Pax quoque inter feras ac barbaras gentes
spe innititur, et fide astipulante firmatur. Latrones
quoque ipsi et sanguinarii fidem sibi invicem non negant,
et quae promiserint, mutuo servaturos esse
confidunt. Totum denique, ut dixi, inter homines
spebus agitur. Solus Deus est de quo desperatur.
Cumque  elementa ipsa et naturam mundi Dominus
 noster fidelem fecerit, illi tantum prope ab omnibus
non creditur, qui solus fecit ut rebus omnibus crederetur. XIII. Sed dici forte hoc loco possit, quod rebus
suis utantur homines non esse infidelitatis interdum,
sed necessitatis, neque Deo non credere religiosos,
sed vitae atque usui necessaria reservare: multos
enim sanctorum hominum a summa dispensandarum
opum perfectione aut sexu nonnunquam, aut aetate,
aut ipsa infirmioris corpusculi imbecillitate prohiberi.
Esto, hoc ferri possit; sed tamen etiamsi feratur,
ita ferendum est ut pro qualitate necessitatum
atque causarum sufficientia retineantur, immoderata
resecentur. Habentes enim, inquit Apostolus, victum
et vestitum, his contenti sumus. Nam qui volunt divites
 fieri, incidunt in tentationem   et laqueum diaboli
(I Tim. VI, 8, 9). Ergo, ut videmus, in rebus tantum
necessariis salus est, in superfluis laqueus; in
mediocritate Dei gratia, in divitiis diaboli  catena.
Denique quid statim Apostolus subdit? Quae demergunt,
inquit, hominem in interitum et perditionem.
Ergo si divitiae interitum in se habent, evitemus opulentiam,
ne in interitum corruamus. Ampla ac locuples
facultas perditionem inferre dicitur. Refugienda
 est ampla possessio, ne consequatur profunda perditio.
Ac per hoc, sive sexus, sive aetas, sive infirmitas
necessaria victui requirant, sufficientibus debent
246 esse contenta; ita ut quidquid temporarium
excedit usum, religiosum absumat officium.
Caeterum si tu, quicunque aut quaecunque illa es
sanctae professionis, aut conservandis opibus aut cumulandis
facultatibus inhies, superflue de infirmitate
causaris. Nunquid enim infirmior sexus ducere aliter
vitam non potest, nisi animi sui curas multa ingentis
patrimonii administratione distenderit? Nunquid
puella sacra aut vidua castitate devota servare illaesam
sanctae professionis perseverantiam non valent,
nisi argenti et auri ponderibus incubaverint, ac tantas
intra conscientiam opes possidere se noverint
 quantas usus possidentium non requirit? Aut quia
huic et sexui pariter et pudori quies maxime necessaria
est, nunquid impossibile sibi quaepiam forte
aestimat inter pauca famulantium ministeria inviolatam
quietem posse servare, nisi aures ejus familiae
ingentis strepitus verberarit et turbarum circumsonantium
tumultuosus clamor obtuderit? Quae utique
sanctae animae et quietem veram desideranti non pati
tantum nimis magna inquietudo, sed etiam videre
quodammodo pars est inquietudinis, quasque etiam
si subdere aliquis disciplinae ac silentio velit, comprimere
tamen earum inquietudinem cum sua quiete
non possit: adeo etiam  ipsa emendatio alienae inquietudinis
perturbatio est nostrae quietis. Haec autem
quae de hoc sexu locuti sumus, ad omnes pertinent,
 omnique pariter aetati, sexui, infirmitatique
conveniunt. Non est itaque quod competere quisquam
aut non obesse divitias religioni putet: impedimenta
haec sunt, non adjumenta; onera, non subsidia.
Possessione enim et usu opum non suffulcitur
religio, sed subvertitur, secundum illud quod Dominus
ipse dicit: Sollicitudo saeculi istius et fallacia
divitiarum suffocant 247 Dei verbum, et sine fructu
efficitur (Matth. XIII, 22). Proprie utique ac satis
pulchre fallaces dixit esse divitias. Bona enim et
putantur et appellantur; ac per hoc fallunt homines
nomine praesentium bonorum, cum sint causae malorum
aeternorum. XIV. Sed licet haec ita sint, ut Deus ipse praedixit,
acquiescamus tamen miseriis quorumdam atque languoribus,
 qui putant se sine magnis omnino opibus
vitam agere non posse. Esto tu, quicunque aut quaecunque
illa es sancti nominis ac professionis; esto
divitias, esto copias tuas usque ad finem vitae istius
habeas, dummodo saltem in fine tibi conferas. Esto,
rebus ac facultatibus tuis in vita hac uti velis, dummodo
tui vel moriens non obliviscaris, et ad ejus cultum
atque honorem referendam tibi substantiam tuam
memineris cujus te munere accepisse cognoscis. Humanum
 est quod ab omnibus vobis, o divites mundi
hujus, petitur, ac deliciosum. Si impetrari ab unoquoque
vestrum non potest ut esse in hoc saeculo
pauper velit, praestet sibi saltem ne in aeternitate
mendicet. Qui praesentem inopiam tantum fugitis,
cur in perpetuum non reformidatis? In brevibus meticulosi,
longa et interminabilia vitate. Quid tantopere
in vita ista paupertatem horretis, quid expavescitis?
Minus multo est quod hic timetis. Si tenuitatem
temporariam gravem ducitis, qualis, quaeso,
erit illa quae nunquam desinet? Quasi vestri apud vos
animi rem agimus vestrique voti. Si usu vestrarum
rerum penitus carere non vultis, id agite ne aliquando
careatis. Deliciosam a vobis rem et voluptariam
poscimus. Qui sine divitiis omnino esse non acquiescitis,
 id agite ut divites semper esse possitis, secundum
illud: Si ergo delectamini sedibus et stemmatibus,
reges populi, diligite sapientiam, ut in perpetuum
regnetis (Sap. VI, 22). 248 Alioqui qui error aut
quae insania est, quemquam hominum esse posse qui
acta in amplis opibus, quod solum sufficit ad reatum,
usque ad diem ultimum vita, nec in supremo quidem
exitu large ac salubriter sui memor sit, nec in ipsa
jam de suo sibimet aegra extremitate succurrat (praesertim
cum in divitiis, per se Dominum accusantibus,
secundum illud, Vae vobis divites (Luc. VI, 24), etiam
alia  ipsi diviti peccatorum genera non desint, quae
in ipso divitiarum sinu atque matrice quasi in naturali
quodam fomite pullularint), et non vel in ultimis
suis id agat, id elaboret, id omni rerum suarum ambitu
 promereatur, ne reus exeat, ne reus vadat, ne cruciandum
postea corpus, crucianda etiam ad praesens anima
derelinquat? Quis ergo est aut tam infidelis aut insanus
qui haec non cogitet, haec non timeat, qui de
substantia sua aliis magis quam sibi consulat, et cuncta
penitus spe vitae hujus, cunctis subsidiis destitutus,
unam tantummodo tabulam, cui inhaerere adhuc
quasi in medio mari naufragus possit, amittat, nec
amittat tantummodo, sed abjiciat atque a se penitus
expellat, omnibus modis id elaborans ne quid sibi
omnino reliquum esse faciat quo periturus evadat? XV. Quae cum ita sint, dicite mihi, quaeso, omnes
Christum amantes, si esse ulli omnino homines tam
saevi ac tam crudeles adversum inimicos suos possunt
quam sunt isti adversum se: nulli quippe sunt tam
 feri, tam inhumani, qui non vel desperatos jam atque
morientes adversarios suos persequi desinant;
isti seipsos etiam in morte positi persequuntur. Annon
est hoc persecutio, aut esse alia major potest,
exhaeredari hominem a se ipso,  extorrem bonorum
omnium fieri, et quasi in exsilium a se ipso agi? atque
hoc non communi more aut usitato, sed novo et
crudelissimo. 249  Omnes enim exsules, etsi corporibus
ablegantur, animis non eliminantur; etsi
 carne captivi sunt, cordibus tamen, si volunt, liberi
perseverant. Hoc autem unde nunc loquimur, novum
exsilii genus atque tormentum est, scilicet ubi in
exsilium anima ipsa mittitur, ubi e facultatibus suis
spiritus abdicatur. O quanto leviores sunt extranei
et carnales inimici! Illi enim corporum tantum  hostes
sunt, vos et animarum. Leve est itaque, in comparatione
facinorum vestrorum, illorum odium. Facile
est enim quidquid in praesenti saeculo nocet. Illud
grave, illud perniciosum est quod in aeternitate jugulabit.
Et ideo Salvator ipse, Nolite eos, inquit,
 timere qui possunt corpus occidere, animam autem non
possunt (Matth. X, 28). Facile est ergo odium quod
corpus laedit, non laedit animam: quia laeso corpore,
anima extra damnum est, et passionibus carnium
beatitudo spirituum non interpolatur. Illud itaque,
illud inexpiabile malum est, illud aestimari omnino
non potest, quod totum omnino hominem sine fine
damnabit. Et ideo leviores vobis inimici vestri sunt
quam vos ipsi. Omnis siquidem inimicitia morte dissolvitur.
Vos contra vos ita agitis, ut inimicitias vestras
nec post mortem evadatis.