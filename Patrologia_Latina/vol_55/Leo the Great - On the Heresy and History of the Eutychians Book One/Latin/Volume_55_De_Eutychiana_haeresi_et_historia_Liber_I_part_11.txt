393 CAPUT IX.
De S. Flaviani Constantinopolitani episcopi ad apostolicam
sedem appellatione. Falsa Joannis Launoii,
Paschasii Quesnelli aliorumque sententia, quod ad
novum generale concilium appellaverit, proponitur.
Et denique tamquam infirma et valde fallacia horum
argumenta certis evidentibusque demonstrationibus
evertuntur et prorsus eripiuntur. 
1. Ita novarum rerum studio Quesnelli animus
fuit adductus, ut peregrinas doctrinas et a communioribus
opinionibus discrepantes vendere cupiens,
 erroneis falsisque argumentis ratiocinari minime
erubuerit, a quibus removeri nequidem voluit, cum
veritas luce splendidior eidem occurrebat. Vehementer
enim a suis constrictus praejudiciis, quibus semper
in disputationibus congressionibusque habendis
adhaesit, atque a clarissimorum doctissimorumque
virorum semitis recedens , rerum cortices dumtaxat
attingendo, sophismata fallacesque conjecturas
veritatis colore depinxit, non tantum ut lectores deciperet,
sed ut in apostolicam sedem odium exerceret,
novamque in Ecclesia regiminis rationem stabiliret,
praetextu antiquitatis persequendae et illustrandae.
Hujusmodi sibi proposuisse scopum in omnibus
suis scriptis mihi persuasum est. Sed potissimum id
intellexi, cum octavam ejus dissertationem lustrandam
assumpsi. Arbitrabar enim quod agens ibidem
de celebri S. Flaviani appellatione ad apostolicam
sedem, nullo invidiae spiritu se duci passus esset;
sed voluisse in tanti argumenti negotio insistere vestigiis
 prudentum eruditorumque scriptorum, qui
jampridem eum praecesserunt in hocce pertractando
argumento, de quo nos in praesens verba facere statuimus.
Baronii nimirum, Bellarmini, Joannis Davidis,
cardinalis Peronii, Christiani Lupi, aliorumque.
Quippe qui ex animo veritatem exquirentes, non
tantum Ephesini latrocinalis statum, ordinem resque
in eo gestas narraverunt, nullo prorsus mendaciorum
fuco adhibito, quemadmodum opus erat; sed
etiam ipsius sancti Flaviani ad apostolicam sedem
appellationem, tamquam ratam, et validam, et juxta
ecclesiastici juris formam factam fuisse asseverarunt.
Tantum vero abest ut Quesnellus optimam hanc
viam ad sincera ecclesiasticae historiae studia conducentem
ingredi voluerit, ut potius, relictis planissimis
semitis quas praefati clarissimi quondam viri
prosecuti sunt, eos potius in scenam traduxerit exagitandos,
et ignorantiae notam inusserit eis, quod
judicaverint Flavianum apostolicam sedem, non potius
generale concilium, appellasse; contra vero ipse,
 Launoii falsas conjecturas atque commentitias opiniones
secutus, ejusdem Flaviani appellationem non
ad apostolicam sedem, vel ad S. Leonem factam
fuisse, sed ad generale concilium ab ipso episcopo
provocante novumque judicium postulante fuisse directam.
Suam ergo dissertationem Quesnellus aggressurus,
eam simulat conscribere ex iis quae habet S.
pontifex Leo in epistolis 39 et 40, quod sequenti
 epigraphe indicare voluit: Dissertatio octava de causa
Flaviani episcopi Constantinopolitani in pseudosynodo
Ephesina damnati atque depositi, ad epistolas 39 et
40 S. Leonis ad Theodosium imperatorem.
2. Hanc autem dissertationem aggreditur scribendo
appellationum 394 quae ad apostolicam sedem
delatae dicuntur primis Ecclesiae saeculis, omnium
celeberrimam esse, quae data est a Flaviano post
latam adversum se a Dioscoro sententiam. Paucis
indicat fundamenta eorum qui affirmativam partem
propugnant. Et statim subjicit: De hujusmodi appellatione,
quae epistolae 39 et 40 praecipua est et
unica fere materies, paucis saltem disserendi necessitatem
susceptum indicit consilium, etsi prolixiorem
tractationem argumentum a doctioribus jam pridem
ventilatum non exigat . Ut tamen facilius sensim
a doctiorum sententia qui hocce argumentum
illustrarunt abscederet, annotandum censuit numquam
a S. Leone scriptum esse sedem suam a Flaviano
esse appellatam, sed generatim dici appellationem
 esse interpositam, ut in hujus epist. cap. 3 loquitur,
et quod legati ipsius fideliter reclamarunt, et
iisdem libellum appellationis Flavianus episcopus
dedit. Sibi concinere arbitratur Ephesinae synodi
Acta Graeca, in oecumenica Chalcedonensi relecta, in
quibus aliud nihil a Flaviano dictum refertur quam
istud recuso te, παραιτοῦμαί σε, et ab Hilaro, Leonis legato,
contradicitur, κοντραδίκιτουρ. Ex quibus ait pergit
ratiocinari. Sive enim veram appellationem intellexerit
Flavianus, ut scriptor novellus operose contendit
adversus Marcam, sive recusationem, quod
affirmant alii, et ipse David tandem fatetur, perinde
est: hoc unum assero, Leonis mentionem a Flaviano
vel appellante vel recusante factam non fuisse. Clarissimi
Petri de Marca opinionem a Davide exagitatam
defendendam assumit; et in ejus impugnatorem
graviter invehitur, quod pervicaciter propugnari hoc
loco voluerit consuetas judiciorum canonicorum formulas
, cum omnia contra jus fasque a Dioscoro
 praesumpta cognoscantur, nec Ephesino latrocinio
accommodari ullo modo possint solitae judiciorum
consuetudines et formulae. Esto enim (ait) recusationi
non sit locus secundum juris ordinem, nisi ante
latam sententiam, nec appellationi nisi post prolatum
judicium, optime id quidem, vel cum legitimus judex
merito in suspicionem venit, vel ab incompetente
judicium adornatur. Tandem concludit Quesnellus:
At nihil tale in Ephesino concilio reperias. Synodum
ait legitime fuisse congregatam jussu principis assensuque
Romani pontificis, qui etiam per legatos
intererat, recusari ac repudiari nullatenus potuit.
Hactenus vero jocari voluisse Quesnellum, ut lectores
deciperet, deceptosque in suam traheret opinionem,
quis non videt? Calamum stringere fingit contra
Joannem David, Petri de Marca adversarium, et
ludendo in verbis sibi blanditur, eam Ephesinam
synodum in suis exordiis recusari et repudiari nullatenus
potuisse, quia legitime congregata jussu principis
et Romani pontificis assensu.
 3. Sed in hac convocatione difficultatem non versari,
lippis tonsoribusque notum est. Quamvis tamen
dictis in superioribus inhaerendum sit, ostendentes
Theodosium apostolicae sedis auctoritatem, non consensum
tantum, adhibuisse pro ea synodo habenda.
Igitur recusari ac repudiari potuit illa synodus statim
in suis exordiis. Quando videlicet Dioscorus, nulla
legitima auctoritate munitus, synodum ipse pro arbitrio
 facere aggressus, deturbando e loco in quo
episcopus Constantinopolitanus sedere debebat ipsum
Flavianum, illius Ecclesiae legitimum pastorem; quando
395 instructus de mandatis quae legati S. Leonis
deferebant, debitum locum et honorem nec ipsis
dedit , nec umquam permisit quod commonitoria
et epistola dogmatica quae exhibuerunt in synodo
legerentur. Quid plura? Potuit rejici et recusari illa
synodus, quando Flaviano, legatis pontificiis caeterisque
Patribus orthodoxis innotuit jam omnem lapidem
a Dioscoro moveri ut soli Eutychianae factionis adhaerentes,
numero, auctoritate, viribus adversum
catholicam fidem religionisque pietatem praevalerent.
An non in iis exordiis, Flavianus, Eusebius Dorylaei
episcopus pontificiique legati potuissent recusare locum
habere in eo conventu? At detinebantur a militibus
imperialibus, qui ecclesiam hujusque fores custodiebant.
Verum, ubi milites, gladii, fustes, qualis synodus
quae recusari non possit? Ad haec ergo Quesnellum
animadvertere oportebat, antequam licenter scriberet
 non potuisse initio synodum illam recusari. Sed
(addit) tunc primum potuerunt recusari Dioscorus,
ejusque synodus, cum ille omnia per vim scelusque
sibi vindicans, et omnem judiciorum formam subvertens,
ex episcopo visus est in praedonem et sicarium
evadere, et synodum primum legitimam convertere
in latrocinium. Tunc non tantum appellationi, quae
legitimum ac competentem judicem supponit, quam
recusationi et protestationi locus erat contra conventum,
quem nulla ratio, ut loquitur S. Leo, synodum
vocari sinit. Non sibi constare Quesnellum, vel nonnisi
oscitanter Ephesini concilii historiam lustrasse,
mea quidem sententia est. Idcirco dicat, amabo, undenam
hoc latrocinii initium, in quo Dioscorus omnia
per scelus sibi vindicavit, omnemque judiciorum
formam subvertit, desumendum sit? Forte supponit
Dioscorum tale scelus tantamque tyrannidem exercere
non coepisse statim ac synodus convenit? Immo
scelus jam mente a tribus mensibus praeconceptum
 libere et quasi furens, non amplius animo cohibere
valens, in illis primis exordiis patefecit, illudque pedetentim
auxit et consummavit tragicis illis actionibus
quibus tota gestorum series referta fuit. Si igitur,
Quesnello auctore, recusationi, protestationi appellationique
locus erat cum primum Dioscorus illegitimum,
et non competentem, judicem se reddidit, inde sequitur
potuisse Flavianum in suis exordiis recusare
et repudiare illam synodum, quia et in exordiis Dioscorus
erat judex incompetens, et quia merito omnes
ab eo artes adhibitae trium mensium spatio in suspicionem
tantorum patratorum facinorum adducebant.
Creditne Quesnellus Dioscori artes et machinationes,
antiquas aemulationes et privata odia, Flavianum,
Eusebium Dorylaei, legatos pontificios latuisse? Jocatur
lepide. Itaque cum veritate concludendum est
synodum illam legitimam fuisse quoad convocationem
tantum, quia imperator ad eam cogendam apostolicae
sedis auctoritatem voluit adhibere.
 4. Pergit Quesnellus ut discrimen assignet recusationem
inter et appellationem, dicens in pluribus
consistere; quorum unum est quod recusatio sententiam
in irritum mittit, tamquam ab incompetente judice
latam; appellatio vero suspendit solummodo
sententiae effectum, tamquam injuste a judice, licet
idoneo, profectam, donec a superiori ad examen revosetur.
Addit deinde Ephesinum judicium, synodi
nomine indignum praedicatum fuisse a Leone, etiam
ante iteratam cognitionem, ut satis significet magis
recusationi quam appellationi locum fuisse. Quid vero
ex his? nisi illegitimam fuisse synodum in suis
exordiis, quod Quesnellus paulo ante negavit. Quare
 ut principaliorem alium sibi praefixum scopum attingeret,
396 recitavit illa S. Leonis verba, quae in
variis ejusdem epistolis leguntur, quibus conqueritur
quod hi qui collecti sunt de fide et errantibus non
secundum consuetudinem protulerunt, ubi primates
synodi nec resistentibus sibi, nec consentientibus pepercerunt;
ubi non omnes qui convenerant interfuisse cognovimus;
ubi alios rejectos, alios didicimus intromissos,
qui pro unius Dioscori arbitrio impiis subscriptionibus
captivas manus dederunt; ubi in omnes saevitum est
Ecclesias . His S. Leonis verbis addidit, et quidem
rationabiliter, haec alia Quesnellus: Ubi scripta
apostolicae sedis episcoporum auribus publicari non
sunt permissa; ubi ejusdem legatis suus locus non
est concessus; ubi Chalcedonenses Patres testati
sunt summam violentiam factam fuisse. Ex quibus
tamen omnibus hanc inferri consecutionem arbitratur.
Hinc vides (ait) quam merito jure clamavit Flavianus,
παραιτοῦμαί σε, Recuso te. Vellem tamen ut
lector Quesnelli artem hic animadverteret, qua videlicet
 a recusatione ad appellationem gradum facere
contendat, quibusque coloribus eam studeat ornare.
Subdit enim: Quia episcoporum fere omnium
consensus ac subscriptio nonnullam synodi imaginem
impio conventui conciliabant, imperatorisque ac potestatum
interveniebat auctoritas, Flaviano visum
est, cum postmodum libellum apostolicae sedis legatis
tradidit, hanc appellationis vocem usurpare, ut
ex jure appellationis novae synodo locus daretur.
Videtne lector ad quem scopum tendat tota praecedens
Quesnelli fabulatio? Ex Launoio enim aliisque novitatum
scriptoribus hanc doctrinam deprompsit,
quam tamen scite et erudite suis auctoribus exagitatis
Joannes David eripuit, perspicue ostendendo
Flaviani illam loquendi formulam, παραιτοῦμαί σε,
veram significare appellationem.
5. Et quidem Quesnellus ipse post magnum et
inutilem verborum apparatum, utrumque dare coactus
est. Videlicet Flaviani recusationem appellationem
 indicasse. Sed momenta omnia quae ad hanc
veram appellationem demonstrandam concurrunt ita
maligne interpretari nisus est, ut contenderit ad
apostolicam sedem non fuisse delatam, quia Flavianus
appellans Leonis nomen non interposuit, et Leo
ipse in suis epistolis post Ephesinam synodum scriptis
suffragatur. Vult tandem Quesnellus Flaviani appellationem
vagam fuisse, et ad novum concilium
ordinatam, cum nullibi S. P. affirmet suam sedem
appellatam fuisse: Quod pontifex sedis suae jurium
studiosissimus numquam omisisset, si ita fuisset. Sed
appellationem simpliciter interjectam asserit. Hanc
doctrinam, ut diximus, ex Launoio mutuatus est.
Quam ut Launoius contra Bellarminum probaret,
epistolam S. pontificis ad Theodosium exscripsit,
eamque eminentissimo scriptori pontificiorum jurium
vindici objecit, scribendo: Cum in Bellarmini argumentum
et in Leonis epistolam inspicio, adducor
facile ut credam Bellarminum Leonis epistolam non
 legisse, sed deceptum fuisse ab amanuensi suo, qui
illi dixit Flavianum ad Leonem appellasse. Nam pontifex
hoc in epistola sua non scribit. Flavianum appellationis
libellum dedisse scribit, sed ad quem dederit
non scribit. Hinc ergo quasi divinando ex
praecedentibus ita ratiocinari assumit. Credibile est
Flavianum provocasse ad synodum quae liberior foret,
et numerosior. Nam Leo et Romana synodus unum
id agunt, ut imperator generalem intra Italiam synodum
celebrari jubeat, quae excitatis tumultibus et
controversiis finem imponat. Tandem idem Launoius
praefatae suae epistolae istum paragraphum aut caput his
verbis claudit: Verum Flavianus ad Leonem provocaverit?
 Non ideo provocavit ut Flaviani causam Leo solus
judicet, sed ut generalis synodus cum Leone judicet .
Lepidum mendacium a Quesnello, ut diximus, adoptatum.
Sed quomodo cohaerere possunt ista cum Flaviani
397 consilio agendive ratione? Qui jam olim
ratam habuit Eutychetis ad Romanum pontificem
appellationem, expresse scribendo, et appellasse vestram
sanctitatem; quique ante quatuor menses suam
et Eutychetis causam ad generale concilium deferri
negavit, et ut ab hoc indicendo S. pontificem se abstineret
obtestatus est. Jam vero mutata sententia
sollicitus efficitur pro nova generali synodo, et pro
ea cogenda, post tot tantasque clades et calamitates,
appellationem interposuit? Quid? Praenovit forte Flavianus
se infensum habiturum Leonem, quem paulo
ante legitimum judicem habere desideravit, qui scripsit
solam Romani pontificis defensionem, solum istius
consensum sibi et toti Ecclesiae prodesse posse?
Flavianus, inquam, auctore Launoio et Quesnello
suffragatore, concilium generale pro sua defensione
 petiit, qui pariter affirmavit propter synodos sanctas
ubique turbari Ecclesias, et causam de qua agebatur
solo pontificio subsidio indigere, et pontificias litteras
seu scripta sibi dari exposcebat? Is ergo Flavianus,
qui non animo dumtaxat haec agitaverat, sed
scripto etiam expresserat, mutato dictamine atque
consilio, ad synodum generalem, et quidem numerosiorem,
provocasse credibile est? Figmentum apage!
Post latrocinium enim Ephesinum, experientia didicerat
antiquas aemulationes et privata odia maxime
in synodis propter diversas factiones praevalere, atque
sibi adversarios saeculi potestatibus summopere
patrocinari; idcirco nec mente cogitare poterat ad
Romanum provocare pontificem, novam synodum
postulaturus. Vel igitur Launoius describere voluit
Flavianum tamquam inconstantem virum, vel mente
captum; vel saltem illius animi consilium deliberationemque
minime est assecutus. Quare si mihi liceret
ejus loquendi formulas usurpare, eas in eum
 retorquerem, affirmando numquam S. Flaviani epistolam
ad sanctum Leonem legisse, vel eam saltem
dissimulasse, ut suis studiis indulgeret pro tot tantisque
fabulis et nugis Jacobo Boetio vendendis,
quemadmodum fecit praetextu card. Bellarminum
exagitandi, hujusque doctrinam evertendi.
6. Flaviani verba a nobis hactenus sine ulla violenta
interpretatione exposita nimis perspicua sunt.
Nec actum agere arbitramur, si illa hic subjiciamus.
Ait itaque Flavianus ad S. Leonem in Eutychetis
causa ante Ephesinum concilium scribens: Causa
enim eget solummodo vestro solatio et defensione, qua
debeatis consensu proprio ad tranquillitatem et pacem
cuncta perducere. Sic enim haeresis quae surrexit et
turbae quae propter eam factae sunt facillime destruentur,
Deo cooperante, per vestras sanctissimas litteras. Removebitur
autem et concilium quod fieri divulgatur,
quatenus nequaquam ubique sanctissimae perturbentur
Ecclesiae . Hocce Flaviani testimonium Joannes
David Launoio objecit; illique addidit responsum
 quo S. Leo Magnus, praecedentibus Constantinopolitani
episcopi petitionibus occurrens, dixit habendi
concilii causam haudquaquam ex quadam oriri necessitate,
sed ex voluntate imperatoris, apostolicae
sedis auctoritatem adhibentis, esse derivatam. Et
quia clementissimus imperator pro Ecclesiae pace sollicitus
synodum voluit congregari, quamvis evidenter
appareat res de qua agitur nequaquam synodali indigere
tractatu. Igitur mirari licet quomodo Launoius atque
Quesnellus tam fidenter affirmare potuerint appellationes
ad generalem synodum tamquam remedium
adhibendum fuisse necessarias pro illa exorta controversia
dirimenda, cum Flavianus atque Leo contrarium
 tradiderint. Quinimmo Leo ipse, qui seriem
gestorum Constantipolitanorum attente lustraverat,
apprime noverat ad componenda dissidia quae
Flavianum inter et Eutychem intercedebant solum
apostolicae sedis judicium fuisse sufficientissimum,
398 nec ad novae cogendae synodi consilium sese
potuit determinare, nisi ductus motivo solemnioris
judicii habendi, ut testatus est in epistolis, cum ad
imperatorem, tum ad Julianum Coensem, de quibus
in praecedentibus habuimus sermonem.
7. Jam vero, relicto parumper Launoio, quemadmodum
Quesnellus ratiocinetur videamus: Lego (ait)
hic reclamasse legatos, lego interpositam esse appellationem,
lego etiam legatis datum appellationis libellum,
at vero ad quem appellatum sit prorsus non lego .
Hinc occasionem arripit exagitandi Joannem David,
qui scripsit perspicuum esse Romanum pontificem
fuisse appellatum, cum necesse sit omnem appellationem
alicui judici deferri. Cum igitur Flavianus
libellum appellationis legatis dedit, in eis jurisdictionem
 agnovit recipiendae appellationis. Quod ipsis
jus haudquaquam tamquam hominibus privatis convenire
poterat; unde necesse est ut tamquam papae
legatis libellum tradiderit, quia pontificem pro idoneo
appellationis discutiendae judice agnovit . Eum
ergo exagitat quod ita scripsisset recedendo a regulis
jurisdicendi, ignoraveritque quod nemo nescit qui
forum a limine salutavit. Subjicit deinde idem Quesnellus,
secundum juris Romani formam, libellum
appellationis dari ei ad quem appellatum est, qui
litigatori decernat apostolos, id est litteras dimissorias.
Atque tandem in medium profert Pauli exemplum
a praeside Festo ad Caesarem appellantis: Non
alteri (ait) quam ipsi praesidi vocem appellantis direxit.
Jam vero Flavianus a Dioscoro ejusque infausta synodo
appellans ad aliud concilium, cuinam suum tradidisset
libellum, nisi legatis Romanis, qui fere soli iniquis
Dioscori molitionibus non consenserant? Debuisse autem
Flavianum pontificiis legatis appellationis libellum
 porrigere, sequentibus quatuor rationibus probare
assumit. Primo quia Dioscorus, omnia per vim
et impotentiam agens, nullam juris formam servari
permisisset; secundo quia omnes synodi praesules
captivas manus Dioscoro dederunt; tertio quia Occidentales
maxime episcopos Flavianus appellabat, ut
et Theodoretus, ac proinde necesse erat ut patriarchae
ac omnium primati innotesceret Flaviani appellatio.
Denique ad universale totius Ecclesiae concilium
provocanti quis potius adeundus est cum appellationis
libello, quam is qui et Ecclesiae totius apex
summus, et in fidei causa universalis veluti procurator
est cui incumbit convocandae synodi oecumenicae
praecipua sollicitudo et cura; cui denique primae sententiae
primique loci competunt in conciliis. Istud
tandem suae dissertationis caput his verbis claudit
Quesnellus scribendo: Hae sunt verae rationes quae
Flavianum moverunt ut appellationis vel recusationis
libellum in manus legatorum deponeret, quos ad
hunc effectum necesse non erat ut jurisdictionem
 propriam vel pontificis nomine haberent, sed sufficiebat
ut concilii pars essent, et interpositae appellationis
testes idonei. Hactenus Quesnellus. Qui
omnes suae artis nervos adhibuit ut Flaviani appellationem
ad apostolicam sedem factam everteret et
aboleret, in medium productis aliis et aliis violentis
interpretationibus, quas et suis studiis favere, et clarissimorum
virorum doctrinam et argumenta oppugnare
arbitrabatur. Sed quemadmodum in suis ratiociniis
multus fuit, ita ineptus, nec omnino sibi in
sermonibus constans apparuit. Cujus vitium si ex
nullo alio intelligeremus, optime colligere possemus
ex illa admonitione ab eo apposita ad epistolas Valentiniani
 imperatoris, Gallae Placidiae, et Liciniae
Eudoxiae augustarum, ad imperatorem Theodosium
scriptas. Quid enim in ea habet? Lectoribus suadere
conatur laudatas epistolas S. Leonis hortatu et totius
Romanae synodi, quae tum agebatur scriptas fuisse, et
subjicit eas ab ipso Leone fuisse dictatas. Si ergo rem ita
399 se habere arbitratus est, cum in hac dissertatione
scripsit nullibi legere ad quem Flavianus appellaverit?
Valentinianus quidem in sua epistola, sine
ullo prorsus verborum involucro, vel obscuritate,
Flavianum ad Leonem appellasse affirmat. Hujus
(ait) enim rei gratia secundum solemnitatem conciliorum,
et Constantinopolitanus episcopus eum per libellos
appellavit propter contentionem quae orta est de fide.
Duo autem hic animadvertenda occurrunt, quae Quesnelli
dicta refellunt: alterum, ex Valentiniani imperatoris
testimonio Flavianum juris ordinem servasse,
appellationem interponendo secundum solemnitatem
conciliorum; alterum, Flavianum S. Leonem pontificem,
 non concilium per libellos appellasse. Nec
obstat quod summus pontifex de ejusmodi appellatione
collationem fecerit in Romana synodo, quam singulis
annis in Octobri mense habere consueverat .
Aequissimum enim erat quod, pervento ad Urbem
diacono Hilaro, narratore fidelissimo omnium rerum
quae apud Ephesum contigerant; et existentibus
adhuc in Urbe nonnullis aliarum provinciarum episcopis,
qui ad synodum venerant, ipsis patefaceret
quae in catholicae fidei et religionis exitium, orthodoxorum
episcoporum ruinam, et apostolicae sedis
contemptum, per unius Dioscori impotentiam facta
fuerant. Haec enim tamquam nulla et irrita, damnabilia
et exsecrabilia praefato episcoporum coetui Leonem
referre oportebat; ut nimirum in Flaviani communione
persisterent, a Dioscoro se abstinerent, et
Romanae sedis jura graviter laesa atque violata, sicuti
par erat, tuerentur. Nec enim summus pontifex
horum suffragio indigebat, cum animo jam agitaret
 alio modo gravissimis hisce malis mederi, et omnia
damna reparare. Causam autem illius quotannis habendae
synodi, idem S. pontifex non obscure indicavit,
scribendo: Quoniam, adjuvante gratia Dei, facilius
poterit provideri ut in Ecclesiis Christi nulla scandala,
nulli nascantur errores, cum coram beatissimo
apostolo Petro id semper in commune tractandum
fuerit, ut omnia ipsius constituta canonumque decreta
apud omnes Domini sacerdotes inviolata permaneant.
Cum itaque in Ecclesia nulla graviora scandala, neque
perniciosior haeresis dari possent, quae fidem
Orientis pene totam labefactaverant; idcirco, recurrente
anniversaria Romanae synodi celebratione, de
iis cum aliis episcopis verba facere debebat, definiendo
nullum aliud remedium gravissimis illis malis
gliscentibus esse adhibendum quam novum generale
concilium cogere, ut fidei catholicae incolumitati prospiceretur,
apostolicae sedis jura turpiter violata et
abolita repararentur, et episcopis a recto tramite
cum tanta subditarum animarum pernicie deviantibus,
 per solemnem retractationem libere faciendam,
venia concederetur. Id indicant illa alia Valentiniani
imperatoris verba, quibus in Theodosii mentem revocabat
debitum fidei a majoribus acceptae defendendae,
addit pariter defendendum esse summi sacerdotis
honorem, et dignitatem propriae venerationis beato
apostolo Petro intemeratam, et in nostris temporibus
conservare; quatenus beatissimus Romanae civitatis episcopus,
cui principatum sacerdotii super omnes antiquitas
contulit, locum habeat et facultatem de fide et
cacerdotibus judicare. Dicat nunc, amabo, Quesnellus,
quomodo potuisset S. Leo Magnus consulere honori
suae supremae dignitatis, violatae jurisdictionis suae
 damna reparare, facultatem quam super omnes antiquitas
contulit in integrum restituere, si generalem
ex omnibus totius orbis episcopis synodum non
coegisset? An non in Ephesina synodo catholica
fides, pontificia dignitas, sacerdotii principatus, cathedrae
divi Petri honor, fuerunt contempta et solemniter
dejecta? In nova ergo solemni synodo, et
fides erat firmanda, et apostolicae 400 sedis jura
debebant reparari, et propterea appellationem ad se
factam a Flaviano ad generale concilium debebat
deferre, quamvis sanctus Flavianus ipse solum pontificem,
tamquam legitimum suae causae judicem, appellasset.
8. Ne interim tamen Quesnello, aut cuicumque alii
qui ejus studiis indulgeat, a communi disserendi via
recedere videar, praetermissis aliis epistolis aut Gallae
Placidiae, aut Eudoxiae Liciniae ad Theodosium scriptis
oculos conjicio in duas illas S. Leonis epistolas a Quesnello
assumptas veluti suae dissertationis fundamentum.
 Tres iis in epistolis S. pontifex causas assignat,
quae ejus animum moverunt ad novum generale concilium
habendum: altera fidei catholicae vulneratio fuit;
altera luctuosus status omnium Ecclesiarum Orientis,
tantopere perturbatus, vel propter praesules dejectos,
vel propter eos qui impiis subscriptionibus captivas
manus dederunt, Dioscoro obtemperantes; tertia
denique fuit illa pluries legatorum pontificiorum exclamatio
facta, cum viderunt, a synodi exordiis
usque ad finem, apostolicae sedis jura non tantum
neglecta, sed pessumdata atque abolita. Duas illas
priores causas S. Leo his verbis indicavit ad Theodosium
imperatorem scribendo. Igitur (ait) concilium
episcoporum quod propter Flavianum in Ephesina civitate
fieri praecepistis, et ipsi fidei probatur obesse, et
omnes Ecclesias vulnerare, et haec a nobis comperta
sunt non incerto nuntio, sed ab ipsis reverendissimis
episcopis, qui a nobis missi sunt, etc. Et paulo infra,
volens exprimere gravia vulnera Ecclesiis illata, adjecit:
In quo autem judicio non omnes qui convenerant
 interfuisse cognovimus. Nam alios rejectos, alios didicimus
intromissos, qui pro supradicti sacerdotis arbitrio
impiis subscriptionibus captivas manus dederunt.
Quod nociturum statui suo scirent, nisi imperata fecissent,
talemque ab ipso prolatam esse sententiam, ut in
omnes per eam saeviretur Ecclesias . Hinc gradum
facere volens ad tertiam causam, quae ipsius animum
ad habendum novum concilium impellebat, pontificia
utens auctoritate, animi sui gravitatem ecclesiasticae
moderationi admiscens, imperatorem ipsum quasi
leniter objurgat, quod imprudentibus aurem praebuerit,
horumque malis artibus non obviaverit. In
ipsius quoque mentem fidei et religionis pericula revocat,
tamquam gravissima mala a conscientia removenda,
ne Christi Evangelio humana praesumptio
vim inferret. Atque tandem exhortationibus supplicationes
adjungens, petit ut, abolitis omnibus latrocinii
Ephesini Actis, permittat et jubeat omnia in
pristinum restitui; in eo statu (videlicet) in quo
 fuerunt ante omne judicium, donec major ex toto
orbe sacerdotum numerus congregetur, nec alieno vos
peccato gravari patiamini. Ejusmodi vero synodum
esse habendum ipse Leo judicavit, tum quia nostri, id
est apostolicae sedis legati ob Romanae sedis violata
jura fideliter reclamarunt, tum quia et iisdem libellum
appellationis Flavianus episcopus dedit . Ad quem
autem finem legatorum pontificiorum reclamatio
esset directa, nec Launoio, nec Quesnello penetrare
difficile erat, si attendissent ad Ephesina Acta in
praecedentibus a nobis exposita. Reclamarunt enim
contra illa quae in synodo ipsa agebantur, sine Romani
pontificis consensu, institutione, atque mandatis;
 reclamarunt ob injuriam apostolicae sedi illatam,
antequam etiam Eutyches absolveretur, et damnatum
atque depositum Flavianum audirent; reclamarunt
ob vim adhibitam ad extorquenda praesulum
suffragia; reclamarunt denique ut impedirent exsecutionem
scelestissimorum decretorum ibidem factorum,
ut nimirum secundum juris regulas omne judicium
in suspensivo staret, quoadusque summi pontificis
Leonis, cujus personam agebant, interdictum
exspectaretur. Hanc autem reclamationem veram
appellationem 401 esse dicendam quis negare audebit;
vel cum Quesnello omnia effugia hinc inde
quaerenti affirmabit Flavianum Theodoretum provocasse,
ut dumtaxat Occidentalibus appellatio innotesceret;
eumque potius appellationis libello fuisse
adeundum, qui et Ecclesiae totius apex summus, et
in fidei causa universalis est veluti procurator?
Nova loquendi formula, novum Romani pontificis
officium hactenus a nemine quod sciam excogitatum.
 Sed commentum refellere, etiam sepositis tot sanctissimorum
Patrum sententiis qui Romanum pontificem
verum legitimumque judicem controversiarum fidei
appellarunt, antequam de praesenti tabula manum
removeamus, ostendemus.
9. Et quidem si pontificii legati libellum appellationis
Flaviani accepissent, ut Leoni tamquam procuratori
hujus causae deferrent, certe S. Leo ante
oecumenicam synodum, quam cogere curabat, nullum
prorsus decretum aut interdictum tulisset, non
irrita et nulla in aliis et aliis suis epistolis Ephesina
Acta solemniter declarasset, numquam e medio tulisset
tamquam injustam Dioscori et illius synodi
sententiam latam in Flavianum, in epistolis scriptis
ad Pulcheriam augustam propria auctoritate non
dixisset: Flavianus episcopus in nostra et omnium
communione persistit. Veluti procurator, ipse utique
cum Flaviano a synodo excommunicato secundum
juris regulas communicare potuisset; sed qua ratione
 omnes alios Romanae synodi sacerdotes inducere
poterat ad communicandum cum eo? Quid plura?
ante oecumenicum concilium novum, quod congregare
satagebat, tamquam magni facinoris reum condemnat
ipsum Dioscorum: Magnum facinus (ait in
epistola ad Anastasium Thessalonicensem) Alexandrino
episcopo auctore vel exsecutore commissum est.
Praeterea non ipse solus et Romana synodus voluit
cum Flaviano communicare; sed etiam epistolas dedit
ad clerum, honoratos et plebem Constantinopolitanam,
ut nullis minis deterriti aut formidine acti, se
separarent a legitimo suo episcopo, sequentem summae
auctoritatis addendo declarationem, quod quisquis
incolumi atque superstite Flaviano episcopo vestro,
sacerdotium ejus fuerit ausus invadere, numquam in
communione nostra habebitur, nec inter episcopos poterit
numerari . Quis itaque sine invidiae fuco animum
convertens in totam hanc S. Leonis agendi rationem,
poterit sibi suaderi Romanum pontificem
vigore illius appellationis, procuratoris personam
 gessisse? Undenam habemus procuratores causarumque
patronos judicia proferre, decreta edere, nullas
et irritas praecedentium judicum sententias facere,
condemnatos absolvere, rogare, petere, mandare,
ut omnia in pristinum statum restituantur in quo
erant antequam de causis inquireretur? Ego quidem
qui curiam et forum nec a limine salutavi, haec omnia
cohaerere posse non video. Cum semper audierim
procuratores dumtaxat apud legitimos judices instare
posse pro causarum expeditionibus, illas rationes et
leges scripto vel verbis in medium adducendo, quae
judicis animum ad veritatis cognitionem prosecutionemque
inducere possunt. Sed dicat Quesnellus,
 amabo, apud quem judicem credidit Leonem institisse,
aut instare debuisse, ut Flaviani appellantis causae
patrocinaretur? Apud imperatorem forte, quem enixe
rogabat ut juberet novum intra Italiam concilium
congregari? Sed Leo instabat, et imperatorem urgebat
pro libera et solemni suorum decretorum exsecutione,
et universo orbi manifestaretur catholicae
fidei veritas, tot tantisque agitata periculis; jam
grassantia per Orientem scandala abolerentur, sanorum
fortitudo augeretur, et morbis, si curari acquiescerent,
medicina praestaretur. Hisce rationibus ductum S.
Leonem novum concilium fieri petiisse, testantur illius
epistolae scriptae ad imperatorem et Pulcheriam augustam,
ad clerum et honoratos Constantinopolitanos,
ad Julianum Coensem, ad 402 Anastasium
Thessalonicensem, ad Paschasinum et Marcianum
augustum, quarum epistolarum momenta hic speciatim
subjicere supervacaneum ducimus.
10. Non obstantibus tamen gravissimis tantarum
 rationum momentis, quibus explicatum atque demonstratum
est S. Leonem, cum ob legatorum pontificiorum
reclamationes, tum ob interpositam a Flaviano
appellationem, veras legitimasque judicis partes
et officium gessisse, Quesnellus sibi maxime
blanditur causam vicisse; ita ut ex epistola 40 Leonis
tale validissimum argumentum in suae opinionis favorem
sibi suppeditatum decantet, quo a Flaviano
synodum appellatam esse constet, et deinde Leonem,
quatenus synodi caput. Artificiosum igitur adversarii
ratiocinium inspiciamus. Cum enim (ait) ex appellatione
illius episcopi congregandae synodi oecumenicae
necessitatem arcessat, sole clarius est appellatam
esse synodum, nec alterius auctoritatem pulsatam
esse appellationis libello, ut de Latrocinii Ephesini
sententia judicium ferret. Subjicit autem statim
Leonis verba, ex quibus praecedens argumentum
posse haurire sibi imaginatur. Quam autem post appellationem
interpositam hoc necessario postuletur,
canonum Nicaeae habitorum decreta testantur. Si enim
 (addit Quesnellus) ad unum ex Occidentalibus episcopum
cum provinciali vel dioecesana synodo provocatum,
quidni solus cum suis comprovincialibus
judicium adornat? Ut quid omnium Ecclesiarum sacerdotes
e suis sedibus dimoventur, si unius judicio
possit causa finiri? Cur necessario postulata synodus
oecumenica, quando non oecumenica synodus appellata
est? Si sedes primaria libello addita est, sedi
suae pontifex litigantes sistat, rem discutiat, episcoporum
sententiam postulet, judicium decernat, et
causa finita est . Haec ergo, et id genus alia, pro
sua ratiocinandi libidine Quesnellus adjecit, ut ad
violentam significationem S. pontificis testimonium
traheret; et, quod maxime observandum est, suis
partibus Liberatum diaconum favere confingit, qui
jam expresse scribit: Porro locum obtinentes papae
Leonis omnibus quae gesta sunt contradixerant: Flavianus
autem contra se prolata sententia per ejus legatos
sedem apostolicam appellavit libello . Verumtamen
 quoniam potissimum insistit necessitati novae
cogendae oecumenicae synodi, tantopere cum lacrymis
et gemitibus a Leone inculcatae, cum quadragesimam
epistolam scripsit ad Theodosium imperatorem, jam
non video Quesnellum meliorem fecisse suam causam,
cum ea non refellat quae in praecedentibus
adduximus.
11. Atque imprimis adversarium rogare juvat
quisnam fuerit qui oecumenicam synodum in tantarum
rerum et perturbationum conflictu necessariam
esse judicavit? Flavianusne, an summus pontifex
S. Leo? Non Flavianus quidem quem apostolicam
sedem dumtaxat appellasse vidimus, quemque de
 generali synodo nec cogitasse probabile et certissimum
est; non solum quia ante quatuor menses strenue
se opposuit rumori, quo perferebatur pro sua et
Eutychetis causa synodum esse indicendam, sed quia
ex Leonis epistolis evidenter colligimus ita suae appellationis
libellum in pontificiorum legatorum manibus
deposuisse, ut S. Leonem solum suae causae
judicem habere vellet et postularet. Satis id indicant
S. Leonis verba quae in epistola 42 legenda occurrunt.
Nam, accepto per Hilarum diaconum sancti
episcopi appellationis libello, tamquam unicus et
supremus illius causae arbiter ad eum scribens,
certiorem reddidit se nihil pro communi causa eorum
quae agenda sunt praeterire, ut primitus 403
ad ea quae universitati fidelium possint pervenire
mereamur. Brevissimam deinde ait se scribere
epistolam: sed subjicit in tali tantoque luctus et
moestitiae statu solatium aliquod posse Flavianum ex
istius epistolae perlatore habere, qui sermonibus poterit
enarrare quidquid est illud ad quod, adjuvante
 Domino, studio fidei et charitatis intendimus. Haec
Quesnello, qui S. Leonis scripta illustranda et ornanda
assumpsit, objicere haud debuissem, cum eum
non possint latere. Sed animadvertat, quaeso, Leonem
dicentem pro communi causa nihil praeterire, voluisse
indicare omnem sollicitudinem a se adhiberi ut suae,
Flaviani et totius universitatis fidelium causae prospiceret.
Nec de synodali judicio ad quod causa jure
debeat referri unum verbum habet. Neque affirmat
synodi habendae necessitatem intercedere ex canonum
regulis illam praescribentibus, quotiescumque a
praecedenti synodo aliquis fecerit appellationem. Nam
si tritum, vulgare, consuetudine probatum, atque receptum
fuisset quod appellationes ad apostolicam
sedem porrectae ad generalem deinde aliam synodum
essent deferendae, S. Leo aliam scribendi formulam
adhibuisset, neque Flaviano umquam dixisset quod
epistolarum perlator poterit enarrare quidquid est
illud ad quod, adjuvante Domino, studio fidei et charitatis
 intendimus. Quis itaque credit opus fuisse
Leoni studium impendere pro decernendo medio efficacissimoque
remedio, ut mala quae tum in Ecclesia
grassabantur penitus evelleret et aboleret, si canonibus
statutum determinatumque jam fuisset appellationum
negotia in oecumenicis conciliis esse finienda? An non
verba illa, quidquid est illud quod, adjuvante Domino,
intendimus, innuunt plenam fuisse Romano pontifici
potestatem definiendi, deliberandi, praescribendi modum
et ordinem, et remedium ipsum, quibus et fidei
collabenti et charitati inter sacerdotes Orientis abruptae
prospiceret?
12. Sed jam S. pontificem Leonem ab illis duabus
causis, fidei scilicet et charitatis, adductum fuisse ut
oecumenicam synodum, tamquam necessarium remedium
adhibendum, ipse decerneret, Quesnellus perfecte
intellexisset, si verba ad quae provocat, et quibus
insistit, e sua sede non extraxisset, neglectis
caeteris aliis quibus S. pontifex Theodosium imperatorem
 allocutus est. Rerum ergo omnium infelicissimum
statum exponit, indicando Ephesini latrocinii
judicium et Acta ad apostolicae sedis tribunal, tum
propter suorum legatorum reclamationem, tum propter
episcopi Flaviani appellationem esse devoluta.
Ut quia et nostri fideliter reclamarunt, et eisdem libellum
appellationis Flavianus episcopus dedit. Ex hoc
ergo, quod praemittit, immediate hoc aliud, tamquam
necessario apostolicae sedis juribus cohaerens, subjicit:
Generalem synodum intra Italiam jubeatis celebrari,
quae omnes offensiones ita aut repellat, aut mitiget,
ne aliquid ultra sit vel in fide dubium, vel in charitate
divisum . Ne vero ejusmodi decretum a se
factum Theodosio imperatori injustum aut irrationabile
videretur, in ejus mentem revocat summam necessitatem miserabilemque statum Ecclesiarum Orientis.
Quarum episcopi, alii turpiter in Ephesina synodo
 lapsi erant, alii dejecti, alii minis superati, et
injuriis affecti, pro quibus omnibus hoc unum, tamquam
necessarium remedium, concilium oecumenicum
esse adhibendum praescribit. Eo enim solo, subjicit,
cuncta ad pristinum veritatis tramitem posse
revocari affirmat. Ut qui vel timore acti, vel ignorantia
decepti, a fidei et charitatis institutis deviarunt;
vel illi quoque qui malitiose sese criminibus inquinaverunt,
minime ab Ecclesiae unitate exciderent, vel
separarentur; quoties, mutato consilio, per debitam
solemnem retractationem ad poenitentiam reducerentur.
Perpendere ergo opus erat Quesnello sequentium
verborum sensum, antequam contra Joannem David
caeterosque melioris judicii 404 et doctrinae scriptores
causam vicisse sibi blandiretur. Convenientibus
utique (ait S. Leo) Orientalium provinciarum episcopis,
quorum si qui superati minis atque injuriis a veritatis
tramite deviarunt, salutaribus remediis in integrum
revocentur; ipsique quorum est causa durior, si
consiliis melioribus acquiescant, ab Ecclesiae unitate non
 excidant. Quam autem post appellationem interpositam
hoc necessario postuletur, canonum Nicaeae habitorum
decreta testantur . . . . , quae a totius mundi sacerdotibus
constituta, quaeque subter annexa sunt.
13. Patet ergo ad quam dispositionem feliciter pervenire
intenderet sanctissimus pontifex Leo; quam
quidem nec tamquam injustam, nec malis grassantibus
incongruentem, vel imperator, vel alius quispiam
reprobare potuisset, ob duo gravissima motiva in
jure expressa, quibus summus pontifex insistebat
oecumenicum statuendo habere concilium: alterum
ergo motivum ex genuinis Nicaenis canonibus a totius
mundi sacerdotibus constitutis desumebatur; alterum
vero cum ex solemni pontificiorum legatorum reclamatione,
tum ex Flaviani appellatione oriebatur. Quae
quidem duo, cum hactenus a scriptoribus distincta
non fuerint, liberum deinde fuit ipsis pro arbitrio
ratiocinari, et in diversas sententias et opiniones
abire, prout iis erit exploratum qui Launoii, Petri de
 Marca, Quesnelli, Joannis Davidis, aliorumque scripta
lustrarunt. Verumtamen alias et alias horum scriptorum
inter se dissidentium interpretationes in praesens
hic subjicere supervacaneum arbitramur. Cum
eorum nullus S. pontificis scribendi rationem fuerit
assecutus; quamvis ad Sardicenses canones unice
attendentes, variis divinationibus usi sint, de quibus
verba facere in praesens praetermittimus, ut quantum
possumus pedetentim in Quesnellianis dictis examinandis
studium impendamus. Non ergo ad unicum
(ait) ex Occidentalibus episcopum cum provinciali
vel dioecesana synodo provocatum est. Sed quis
cum veritate affirmavit, vel umquam affirmabit, hoc
quod sibi imaginatur Quesnellus? Qui tantum bardus
et plumbeus sit in hanc sententiam abibit. Nos tamen
non ideo Romanum pontificem cum provinciali aut
dioecesana synodo appellatum dicimus, quod Romam
adventante Hilaro, S. Leonis ad Ephesinam synodum
legato, quando anniversarium concilium agebatur,
totum negotium Patribus in Urbe congregatis
 proposuerit, de eo cum iisdem collationem habiturus.
Nihil prorsus Patres circa turbatissimum illum Ecclesiarum
Orientis statum decrevisse, innotescit. Constat
dumtaxat suos amaros ploratus lacrymis atque
gemitibus summi pontificis adjunxisse, ut imperatoris
Theodosii animum moverent ad liberam faciendam
facultatem pro nova oecumenica synodo agenda, quemadmodum
jam ipse summus pontifex statim Flaviani
appellatione accepta decreverat. Sed addit Quesnellus:
Cur necessario postulata oecumenica synodus,
quando non oecumenica synodus est appellata? Et
contendit insuper quod in tanto rerum discrimine
si Leonem solum, unicum episcopum Flavianus appellasset,
potuisse litigantes ad se vocare, rem discutere,
coepiscoporum sententiam postulare, judicium
decernere. Miror sane audire hominem, quem
 multa eruditione pollere et in ecclesiasticis rebus
apprime versatum ii judicaverunt qui suas has in
sancti Leonis Opera elucubrationes recognoverunt
et approbarunt, ita comminiscentem, nulla prorsus
habita ratione ad aequitatis, prudentiae et justitiae
leges, quibus S. Leo semper ducebatur in
suis habendis consiliis et deliberationibus. Purum
enim, et rectum, nullaque exceptione subjectum, S.
pontificis judicium esse debebat. Cujus robur ab auctoritate
potestateque non tantum pendere oportebat,
sed ab iis etiam solemnitatibus requisitis ad
reparanda in pristinum statum suae sedis profligata
jura, quam reparationem numquam perfecte obtinuisset
sine totius universalis Ecclesiae celebritate.
Praeterea, quale remedii genus adhibuisset, litigantes
ad se vocare, rem discutere, et judicium decernere?
405 Si quaestio Flavianum inter dumtaxat et Eutychetem
intercessisset, id forte S. Leo fecisset, quia
potestatem plenariam habebat, nec ab aliis et aliis
 gravissimis rerum circumstantiis et calamitatibus
adductus fuisset ad oecumenicam synodum decernendam.
Sed dicat, amabo, Quesnellus, quomodo potuisset
S. Leo cogere Dioscorum et totam Eutychianam
factionem ut coram apostolica sede se sisterent;
quomodo nonaginta duos episcopos, qui in Ephesina
synodo impiis subscriptionibus captivas manus praebuerunt,
ad publicam atque solemnem retractationem
reducere potuisset; quomodo denique monachorum
Constantinopolitanorum Aegyptiorumque
intolerandam audaciam fregisset, ut poenitentes,
abjecta omni superbia et impietate, ab Ecclesiae unitate
non exciderent? Flaviani utique justitiae et sanctitati
debebat summus pontifex necessaria praestare
praesidia, sed simul illud remedii genus praescribere,
quod caeteris omnibus prodesset; alias cum tot facinorum
auctoribus, et horum sociis, catholicorum
universitas in Oriente periisset. Igitur poterat praevidere
Quesnellus  ad rem nostram maxime facere,
quod ipse de Innocentio primo summo pontifice in
 S. Joannis Chrysostomi causa, injuria depositi, ex Sozomeno
 descripsit, dicendo: Oecumenicam synodum
convocare studuit, scribensque ad clericos Constantinopolitanos,
quodnam remedium esset adhibendum
his verbis inquirebat: Sed quodnam remedium
hisce rebus in praesenti afferemus? Necessaria erit synodalis
cognitio, quam etiam multo jam antea congregandam
diximus. Ea quippe sola est quae hujusmodi
procellarum impetus retundere potest. Quam quidem
donec consequamur, expedit medelam calamitatis hujus
committere voluntati magis Dei ac Christi ejus
Domini nostri. Et postea de eadem synodo a se decreta,
ut exsecutioni mandaretur se multum (ait) deliberare,
subjiciendo: Ac nos quidem multum deliberamus
quonam modo synodus oecumenica congregari
possit, per quam divina voluntate turbulenti isti motus
consopiri possint. Quis ergo non intelligit suo se gladio
jugulare Quesnellum, ad Innocentium papam
provocando? Nec enim alia de causa oecumenicam
 synodum habendam esse sanctissimus pontifex decreverat,
nisi quia Chrysostomus illum appellavit.
14. His non obstantibus, noster adversarius alta
se sapere sibi blanditur, et duo maximi momenti ex
praecedentibus inferri posse contendit. Alterum (ait),
quod superius rejecimus, non ad unum pontificem
aliquem, sed ad omnes Occidentis saltem episcopos,
devolutam esse Flaviani appellationem; alterum legatos
sedis apostolicae, non Romani solius pontificis
nomine Ephesinae synodo secundae interfuisse, nec
alias interesse consuevisse oecumenicis conciliis in
Oriente congregatis, sed et omnium Occidentis episcoporum
vice, quorum procurationem gerebant,
cum per se interesse iisdem non poterant. Hoc
(subjicit) solemne erat Romano episcopo, ut cum
 primum synodus universalis indicta erat, omnes sui
patriarchatus episcopos ea de re admoneret, cogeretque
ipse Romae synodum, ad quam invitati Occidentales
confluerent. Magni nomenti quidem haec
sunt, quae hominibus nullatenus in Romanorum pontificum
historia et rebus versatis vendere quaerit.
Sed duo illo ad juris et veritatis regulas parumper
examinemus, ut inde colligamus undenam hausta
sint, et quo titulo appellationes ad unicum summum
pontificem factae ad omnes saltem Occidentis episcopos
devolutae censeantur. Vel ergo credere debet
ejusmodi causas esse devolutas ad synodum voluntate
et intentione eorum qui appellationes interponunt;
vel decreto et dispositione illius unici episcopi
ad quem est appellatum. Si primum, igitur qui appellat,
suum libellum ad unicum tantum episcopum
haud debet dirigere; vel si ad unum tantum libellum
dirigit, et velit ab 406 aliis etiam Occidentis
episcopis judicari, id necessario debet exprimere.
Sed unde colligit Flavianum Occidentalium episcoporum
 aliquem in suo libello mentionem fecisse? Ex
hactenus a nobis et ab aliis scriptoribus annotatis, ad
solam apostolicam sedem, et ad unicum pontificem,
sanctum Leonem, provocasse exploratum est. Quapropter
hic grave, immo gravissimum, pondus haberet
illud Joannis Davidis ratiocinium, quo ostendit
Flavianum, non Mediolanensem, aut Aquileiensem,
Ravennatensem, Arelatensem, Lugdunensem;
sed Romanum episcopum solum, hujusque legatis
reclamantibus, libellum appellationis tradidisse. Restat
ergo ut Flaviani causa dumtaxat devolvi debuisset
ad Occidentale concilium voluntate et decreto
S. Leonis. Sed quid supremae auctoritati Romanorum
pontificum derogat, si ipsi hoc vel illo ordine,
modo, solemnitateve negotia discutere, examinare,
expedire statuerint? An non possunt in suae sollicitudinis
consortium accire aliquos et multos Occidentis
episcopos, ipsisque seriem totam gerendarum rerum
patefacere et exponere, horumque etiam suffragia
 adhibere, ut nihil judiciorum solemnitati deesse videatur,
quam S. Leo indicare voluit ea scribendi formula:
Leo, et sancta synodus, quae Romae convenit .
15. Gravioris tamen momenti est altera illa fallacia,
quam idem Quesnellus subjecit, qua unice usus
est ad Romanorum pontificum auctoritatem elevandam,
et inter angustissimos limites restringendam.
Quapropter eum rogare oportet undenam hauserit
S. Leonis legatos ad istud munus fuisse assumptos
totius Occidentalis synodi mandato et delegatione?
Eos autem e suo latere S. Leonem misisse, quocumque
alio episcopo inconsulto nobis persuadent illae
scribendi formulae: Quos e latere meo misi; qui vice
mea sancto conventui vestrae fraternitatis intersint; qui
vicem praesentiae meae implere sufficerent, et aliae hujusmodi,
quas frequenter offendimus in epistolis,
cum ante tum post Ephesinam synodum scriptis. Vel
ergo Quesnellus dare debet in solo Romano episcopo
totius Occidentis synodi auctoritatem residere, vel
 legatos illos solius Romani pontificis personam gesisse.
Si primum, jam Romanus pontifex solus totius
synodi habet auctoritatem, potest solus statuere, definire,
judicare, decernere; illiusque decreta tantam
vim roburque obtinebunt, quantam assequerentur si
a tota Occidentali synodo essent pronuntiata. Idem
sequitur si legati solius Romani pontificis personam
agebant. Igitur utroque jugulo se perstringit Quesnellus
hanc novam fallaciam proponendo. Alterutrum
enim cum dare debeat, coactus erit fateri legatos
illos solius S. Leonis personam gessisse. Sed
legatos, de quibus agimus, ab Occidentali episcoporum
synodo mandatum accipere non debuisse perspicuum
est. Vidimus enim in praecedentibus non potuisse
sanctum Leonem Magnum Occidentalium synodum
 cogere, etiamsi voluisset. Labente enim
mense Maio, Theodosii epistolas accepit pro synodo
Ephesina habenda, et ipse incunctanter ablegatos ad
illam destinavit, ut constat ex ipsius epistolis ad Flavianum,
Theodosium, Julianum Coensem, Pulcheriam
Augustam, et ad ipsam Ephesinam synodum,
idibus Junii scriptis. An ergo paucorum dierum
cursu potuisset concilium Occidentalium episcoporum
indicere, agere, et absolvere, ut nimirum hujus
auctoritate legati muniti ex Urbe Orientem versus
proficiscerentur? Dicat sodes Quesnellus an ipse in
evolvendis et adornandis S. P. scriptis hoc argumentum
praeviderit; et si praevidit, quomodo illud
eripere cogitaverit?
16. Non illud quidem eripere possunt duo illa
figmenta quae ad eludendos lectore subjecit, contendendo
semel iterumque id factum fuisse a Romanis
pontificibus, vel quando oecumenicum concilium sub
papa 407 Coelestino erat agendum, vel quando Occidentalium
legati ad sextam synodum se conferre
 debuerunt. Notavit ergo primo quod S. Cyrillus in
Ephesino concilio, legatorum sedis apostolicae sententiam
resumens, sic loquitur: Deposuerunt enim
supplentes locum sedis apostolicae, totiusque synodi
sanctissimorum Deoque dilectissimorum Occidentalium
episcoporum. Et in relatione missa ad imperatorem:
Piissimus magnae vestrae Romae archiepiscopus, et universa
Occidentalis synodus per sanctissimos episcopos
quos ad nos ipsa misit, etc. . Idem (addit): Manifestum
est ex concilii sexti Actis, ubi episcopi Portuensis,
Paternensis et Rhegitanus locum tenere
dicuntur concilii antiquae Romae, in quo centum et
viginti episcopi convenerant. Hinc saepe saepius cum
pontifex noster legatos ex synodo mittit, non suo
tantummodo, sed et concilii nomine scribit in hunc
modum: Leo, et sancta synodus, quae Romae convenit,
etc. Hactenus Quesnellus, qui veritatis colore aut
lectori fucum facere voluit, aut historias ad quas
provocavit prorsus nescire indicavit. Ut utrumque
 explicemus, minime inficiamur Romanos pontifices,
quandoque accepta occasione, multorum episcoporum
ad Urbem venientium, cum anniversaria synodus
habenda erat, vel cum ad sanctorum apostolorum
limina ipsi accedebant, ab apostolica sede de suarum
dioeceseon rebus et negotiis consilium accepturi,
conventus celebrasse, vel in consuetis synodis quotannis
recurrentibus ea proponere consuevisse quae
ex Oriente ad ipsos delata erant. Idque potissimum,
si agebatur de novis haeresibus damnandis, horumque
auctoribus praecavendis: ne error videlicet aliquis
sensim induceretur, quo simplicium corda perverti
possent, neve cum laesae fidei hominibus communicarent.
Tum enim in utroque casu, cum juris,
tum facti quaestiones in synodis Romae habitis discutiebantur,
quarum resolutiones Romanus pontifex,
tamquam firmissimas regulas ab omnibus sequendas,
etiam ad Orientalium synodos vel episcopos mittebat.
Id evenisse in causa Nestoriani dogmatis, antequam
 oecumenica Ephesina synodus cogeretur, evidentissime
S. Coelestini pontificis epistolae ad S. Cyrillum Alexandrinum
demonstrant . In quibus mandat ut nisi
Nestorius, intra decem dierum intervallum, tam
verbi praedicatione ad populum quam scriptis palinodiam
recantet, anathemate illum feriat, aliumque
episcopum Constantinopolitanae sedi praeficiat. Id
vero in dubium revocari non potest a nostro adversario.
Cum in synodo hoc anno celebrata non actum
sit de legatis in Orientem mittendis pro oecumenico
Ephesino concilio habendo. Apostolicae ergo sedis
legati, de quibus agit Quesnellus, instituti fuerunt
in altera Romana synodo, anno sequenti pariter celebrata
in causa Nestorii. Et cum primum oculos
 conjeci in illa Ephesini concilii, quibus ipse
adversarius noster insistit, gravi suspicione ducebar
rem aliter exposuisse ac se habuit. Nec suspicione
me esse deceptum deprehendi. Cum videlicet lustratis
Actis Romanae synodi, a Coelestino anno quadragintesimo
trigesimo primo coactae, apprime intellexi,
non tantum Quesnelli aedificium labare, sed prorsus
corruere. In istius ergo concilii Actis, ut sapientissime
etiam clariss. Stephanus Baluzius notavit,
duas classes, ut ita dicam, seu ordines legatorum
offendimus. Nam alii utique fuerunt a synodo Romana
instituti, pro exsecutione damnationis latae in
Nestorium; alii vero fuerunt ab ipso Coelestino papa
electi, ut ejus vices et locum in oecumenica synodo
tenerent. Unus ex legatis S. Coelestini fuit Cyrillus
archiepiscopus, seu patriarcha Alexandrinus; alter
vero fuit Philippus, presbyter Romanus. Hunc pontifex
e suo latere misit; S. Cyrillo vero, qui numquam
Romam ad synodum venit, post longum litterarum
commercium, 408 suam et apostolicae sedis legationem
 in oecumenica synodo agere demandavit. Et
quoniam synodi Romanae decreto fuerat statutum
mittendam esse legationem ad Ephesinam synodum,
idcirco ad idque munus obeundum delecti Arcadius et
Projectus episcopi, qui totius sanctae synodi Occidentalis
sententiam exponerent. Poterat ergo videre Quesnellus
non eosdem fuisse legatos papae Coelestini,
et synodi Occidentalis. Potuisset quoque intelligere
prioribus illis legatis demandatum fuisse munus
agendi personam summi pontificis, hujusque locum
tenendi; postremos autem destinatos fuisse, ut totius
Occidentalis sanctae synodi sententiam oecumenico concilio
exponerent. Diversitas ergo haec personarum et
legationum plane evertit illud Quesnellianum commentum,
quo auctor contendebat legatos apostolicae
sedis omnium Occidentalium nomine interfuisse synodo,
omniumque personam egisse.
17. Hanc deinde diversitatem pariter ex Actis
Ephesini generalis concilii colligimus: neque urgemur
 verbis S. Cyrilli a Quesnello recitatis. Nam
S. Cyrillus quamvis ibidem distinctam non faciat
mentionem singulorum legatorum, tamen sine nominum
expressione indicat eos qui apostolicae sedis
locum tenebant, et deinde eos quos Occidentalis
synodus sub Coelestino coacta instituerat; idcirco
dixit: Deposuerunt enim supplentes locum sedis apostolicae,
totiusque synodi sanctissimorum Deoque dilectissimorum
Occidentalium episcoporum . Utrosque
autem legatos suam operam impendere debuisse
aequanimiter pro apostolicae sedis juribus, patet ex
commonitorio quod idem S. Coelestinus ipsis dederat,
praecipiendo ut Ephesum convenientibus, ad
S. fratrem et coepiscopum nostrum Cyrillum consilium
omne converterent, et quidquid in ejus viderent
arbitrio facerent . Subjecit deinde: Et auctoritatem
apostolicae sedis custodire debere mandamus. Quemadmodum
tandem se genere in ea synodo debuissent,
ipse hisce verbis indicavit, videlicet, ut si forte ad
disceptationem fuerit ventum, vos de eorum sententiis
 debeatis judicare, non subire certamen. Voluit Coelestinus
hocce commonitorio prospicere suae sedis et totius
Occidentalis synodi honori et auctoritati, atque
in iis personam agere supremi ecclesiasticarum rerum
et fidei dogmatum judicis, qui jam Nestorii causam
Romae finierat, nec aliquid amplius quam exsecutio
latae in ipsum Nestorium sententiae desiderabatur.
Non mirum ergo si ex laudati commonitorii epigraphe
intelligamus, aequanimiter praefatae Romani
pontificis et Occidentalis synodi sententiae exsecutionem
inculcatam fuisse episcopis et presbyteris euntibus
ad Orientem. Omnes enim cum Cyrillo operam subire
debebant ut Romani pontificis vota implerentur.
 18. Lubenter tamen darem tantam inter praefatos
legatos diversitatem ex praecedentibus colligere non
potuisse Quesnellum, vel quod nimis properanter concilii
Ephesini Acta lustravit, minime recogitando an
gestorum series suis interpretationibus suffragaretur;
vel quia, studio ductus novae propugnandae opinionis,
sui amanuensis dictis indulgendo, sibi blanditus est,
praeter Occidentalis synodi legatos non alios ad oecumenicum
concilium Ephesinum missos fuisse qui
Coelestini papae personam agerent et ejus locum
tenerent. Sed eum vix excusatione dignum reputare
possum, quod non animadverterit ad id quod in eadem
actione, in praecedenti, et in subsequentibus omnino
perspicue indicatum est. In iis enim frequentissime
sermo occurrit de Philippo presbytero Romano,
qui locum Coelestini tenebat, et legationem pro apostolica
sede agebat. Deinde sermo est de duobus
episcopis, Arcadio nimirum atque Projecto, qui tamquam
Romanae Ecclesiae legati nominantur. In his
 actionibus quoque, qui 409 ad interloquendum
primus assurgebat, erat Philippus, cui primus locus
dabatur; quique et vigore legationis qua fungebatur,
Coelestini quidem locum tenebat, et propterea in iis
Actis: Philippus apostolicae sedis presbyter et legatus
dixit. Arcadius vero et Projectus, quamvis in majori
clericali gradu constituti, post Philippum interloquebantur,
atque ad horum delegationem significandam
sequentia verba concilii notarii adhibebant. Arcadius
episcopus et Romanae Ecclesiae legatus dixit. Et rursus:
Projectus episcopus et Romanae Ecclesiae legatus
dixit. Ad quam formularum loquendi et scribendi
diversitatem cum ego animadvertissem, plane intellexi
totum Quesnelli praecedens aedificium pessumdatum
esse, atque ad nihilum redactum. Potissimum
si perpendamus, Philippum ipsum, secundo interloquentem,
petiisse ut S. Coelestini papae epistolae in
synodo legerentur, quibus recitatis, gratias oecumenico
concilio agit, et paucis Romanorum pontificum
jura, praerogativas et in tota Ecclesia principatum
 praedicat . Deinde quia, multis tempestatibus agitatus,
atque vexatus, praestituta die non potuit ad
Ephesum pervenire antequam synodum generalem
aggrederentur, et jam prima actio adhuc ipso Arcadio
et Projecto episcopis absentibus fuerat absoluta,
rogavit ut quae gesta erant explicarent, ut videlicet
auctoritate sibi data a Rom. pontifice possent confirmari.
Non absimilia quoque in laudem Romani pontificis,
divi Petri successoris, in altera actione praedicavit,
adjungendo: Nos ipsius praesentiam supplentes,
ad sanctam synodum misit .
19. Jam vero inquiramus an concilii sexti Acta
Quesnelli opinioni possint suffragari. Sed in hac parte
quoque a mendacio contra apertam veritatem ipsum
Quesnellum stetisse, prodit Romana synodus ab Agathone
coacta in Monothelitarum causa. In hac enim
synodo, quamvis electi fuissent tres illi legati, videlicet
Joannes Portuensis, Abundantius Paternensis,
et Joannes Regiensis, seu Regitanus, tamen summus
 pontifex suis juribus consulere voluit, et huic publicae
legationi suam adjunxit. Ad hoc ergo munus obeundum
delegit Theodosium episcopum, et Georgium
presbyterum, Joannem diaconum, et Constantinum
subdiaconum, quibus, ut ait Anastasius Bibliothecarius,
suo solius nomine epistolam quamdam dedit ad
 imperatorem conscriptam. Itaque duplex quoque legatio
admittenda est pro sexta generali synodo. Ne
vero Anastasii Bibliothecarii testimonium, aut tamquam
supposititium, aut male interpretatum existimetur,
Acta ipsius sexti concilii, quamvis a Graecis
interpolata atque corrupta in Honorii et apost. sedis
odium, ea tamen in medium adducere juvabit, ex
quibus evidentissime veritatem de qua agimus demonstrabimus.
Nam omnium primi qui synodi generalis
Actis subscripserunt, fuerunt Agathonis legati.
Legimus enim: Theodorus, humilis episcopus sanctae
Romanae Ecclesiae, locum gerens Agathonis ter beatissimi
et universalis papae urbis Romae, subscripsi. Non
absimili usi sunt subscribendi formula alii duo ejusdem
Agathonis legati, quamvis non essent in episcopali
ordine constituti. Hi autem ante quoscumque
episcopos vel episcoporum legatos immediate post
Theodorum sic subscripserunt: Georgius, humilis
presbyter 410 sanctae Romanae Ecclesiae, et locum gerens
Agathonis ter beatissimi et universalis papae urbis
 Romae subscripsi. Atque tertio loco tandem iisdem subscripsit
Joannes diaconus, ejusdem Agathonis legatus.
Si vero Romanae synodi legatorum subscriptionem conspiciamus,
certe valde diversam fuisse inveniemus.
Nono enim loco, Joannis Portuensis episcopi nomen
cum sequenti formula descriptum est: Joannes, indignus
episcopus sanctae Portuensis Ecclesiae, legatus
totius concilii sanctae sedis apostolicae urbis Romae, definiens
subscripsi. Tandem duodecimo et tertio decimo
loco subscriptiones duorum aliorum legatorum ejusdem
synodi Romanae sub praecedenti formula regestae
sunt. Unde ergo habet Quesnellus Romanorum pontificum
legatos in oecumenicis synodis totius Occidentalis
concilii personas egisse et agere consuevisse?
Unde colligit apostolicae sedis legatos, non solius Romani
pontificis nomine oecumenicis conciliis in
Oriente congregatis interfuisse, sed omnium Occidentis
episcoporum vice, quorum procurationem gerebant,
cum per se interesse iisdem non poterant?
 Duo profecto illa exempla ab eo conficta prorsus contrarium
probant. Et idcirco arbitrari licebit Quesnelli
animum, non ecclesiasticae historiae factis insistentem,
veritatem exquirere voluisse, sed potius huc
illucque vagatum abiisse, somniantiumque nugis adhaesisse,
qui dormientes sibi imaginari solent jam
invenisse quidquid vigilantes maximis in votis habuerunt
.
20. Vim tamen roburque praecedentes nugas obtinere
posse adhuc sibi blanditus est Quesnellus. Et
propterea, a proposito non abscedens consilio, provocat
ad epistolam 77 sancti Leonis, quae ad Galliarum
episcopos scripta est. Sed prae oculis minime
habere curans scopum, tempus occasionemque quibus
pontifex adductus hanc epistolam conscripsit,
stylum vertit in Joannem David, hunc exagitat, quia
scripserat: Cum ex eo quod legatis traditus dicebatur
appellationis libellus, ad Leonem unum provocatum
esse a Flaviano asseruit. Subjicit statim: Siquidem
 ex dictis patet non solius pontificis personam
gessisse legatos, sed omnium Occidentalium; ac
proinde ad eos omnes delatam esse appellationem,
quorum nomine intererant synodo. Ecce novum
Quesnelli somnium . Jam sibi imaginatur adversarium
David vicisse; canit victoriam, quod probaverit
 appellationes ad unicum Romanum pontificem ecclesiasticae
consuetudini et synodorum juribus repugnare,
cum potius lugere debuisset cladem sibi imminentem,
ob gravissima commenta forte artificiose
congesta, ad Romanorum pontificum auctoritatem
elevandam et dejiciendam. Interim vero quid dicendum
sit de epistola S. pontificis ad Galliarum episcopos,
nostra scribendi ratio haud permittit referamus.
De ea enim agemus in altero tomo Operum S. Leonis,
vel hujus gesta recensentes post Chalced. concilium,
ne temporum rationes confundere videamur.
Dumtaxat in praesens annotamus nullam in ea fieri
mentionem de Flaviani appellatione, circa quam
nostra controversia versatur. Galliarum episcopos
dumtaxat certiores facit de accepta ipsorum fidei professione
synodaliter habita, qua subscripserunt epist.
dogmaticae de Verbi incarnatione, quam jam pridem
tamquam certam fidei regulam a cunctis sequendam
scripserat ad Flavianum. Gratias agit Deo quod
summa consensione absque concertationum strepitu
 evangelicae apostolicaeque traditioni adhaerere delegissent.
Nec unum verbum offendimus quod Quesnellianae
causae jam prorsus pessumdatae patrocinetur.
21. Opus erit igitur ad alia gradum facere, quae
nobis occurrunt ejusdem dissertationis numero
sexto, in quo sermonem orditur a Nicaenis canonibus
a S. Leone in praefata epistola 40 laudatis.
Notat primo ad marginem: Ex Sardicensibus canonibus
a Leone laudatis male arguit David. 411
Et deinde in corpore ejusdem capitis, ad eumdem
David alludens, ait: At vero, inquit ille
scriptor, S. Leo Nicaenorum, id est hoc loco, Sardicensium
canonum auctoritatem profert, ut ex appellatione
Flaviani postulationis suae aequitatem asserat.
Nullam porro appellationem commemorant Sardicenses
canones praeter eam quae Romanum episcopum
unice spectat. Quare vel synodi decretis male
et extra causam abutitur S. Leo, inquit ille; vel appellationem
 Flaviani sibi sensit devolutam. Infirmis
hisce fulcimentis Davidis causam sustentari
posse, in comparatione argumentorum contrariorum
a se propositorum, Quesnellus adversarius negat. Et
quoniam in Nicaenis canonibus nulla mentio de appellationibus
occurrit, David quasi irridet, quod cum
aliis scriptoribus divinatione uti voluerit. Non invitus
tamen concedit Sardicenses canones, alieno hic
nomine vestitos, adductos fuisse a Leone ut necessitatem
oecumenici concilii argueret. Si haec autem
argumentandi ratio staret, nemo (ait) qui non Leone
indignam existimet. Argumentum postea, quod in
scholis syllogismus appellatur, ad David perstringendum
subjicit. Et quemadmodum facere solent pueri
illi qui in primis dialecticen institutionibus se exercent,
ait: Vides, mi David, quam absurda sit illa
major cui inniti necesse est argumentationem tuam?
et contendit subinde syllogismum juxta Davidis methodum
pro arbitrio a se compositum et explicatum,
alia ratione esse disponendum, ut inde eliciatur potius
 ex Sardicensium canonum decreto congregandum
esse concilium, in quo appellatio discuteretur.
Pergit postmodum, scholasticorum methodum secutus,
unum esse supponendum, quod a Davidis
mente putat alienum, et maximi esse momenti arbitratur,
nimirum, pontifici fuisse persuasum quod
cum Sardicensis synodus episcopis appellandi ad sedem
apostolicam seu ad Romanum episcopum potestatem
fecit, non ad episcopum solitarie sumptum,
sed ad eum suarum dioeceseon episcopis septum, deferri
voluit appellationem, nec aliter judicandam censuit
quam ab Omnibus occidentalibus episcopis sub
patriarcha congregatis. Quare incassum quidem
omnes sui studii nervos intendit, ut propositum sibi
 systema tueatur. Subjicit deinde illa S. Leonis verba
Theodosium imperatorem urgentis: Convenientibus
utique Orientalium provinciarum episcopis, et addit:
Tunc enim vitiosum non erit pontificis ratiocinium,
ita Augustum urgentis, sed potius dialecticae canonibus
omni ex parte congruet. Quod ut demonstretur,
S. Leonis enthymema in syllogismum resolvi debet,
ex quo quid ipse in mente habuerit, quidque necessario
supplendum sit, nemo sole meridiano clarius
non videat.
22. Pulchrum quidem aedificium, solo veritatis colore
depictum; sed cum male materiatum sit, prorsus
ruvinosum iis apparere debebit qui non solas rerum
facies contemplari solent, quin potius res prout
in veritate constructae sunt scrutari et intueri satagunt.
In praesens igitur missum faciam subsequentem
illum syllogismum a Quesnello constructum ut
David perstringeret. In quo conficiendo cum Quesnellus
falso laboraverit supposito (ut scholae loquuntur),
non tantum labat, sed prorsus concidit.
 Nec mihi objiciatur David, qui Nicaenorum canonum
nomine Sardicenses intellexit, et ad eos provocavit.
Sed cur hos Sardicenses canones David in medium
adduxerit Quesnellus dissimulavit. Contra Launoium
autem, caeterosque aliosque hujus opinionis suffragatores
, David causam agebat; idcirco hos perstringere
volens, iisdem principiis primo 412 eum
insistere oportebat, et horum refellendo opiniones,
saltem probare cogebatur, ecclesiastici juris vigore,
Flaviani appellationem ad solum et unicum Romanum
pontificem, non ad Occidentalem synodum,
esse devolutam. Quare ergo David in crimen vocari
possit, haud video. Cum criminis notam potius ejus
adversarii et Quesnellus maxime, subire debeant,
qui S. pontificis loquendi rationem agendive oeconomiam
minime assecuti sunt. Ut itaque mentem S.
pontificis assequamur, duo distinguenda sunt, quorum
neutrum ad Sardicenses canones referri debet;
sed unum ad jus divinum, alterum vero ad quintum
 et sextum Nicaenum canonem, ad quos provocasse
potissimum S. Leonem nostra sententia est. Nam
jus ad appellationes suscipiendas, et appellantium
episcoporum potissimum causas cognoscendas, Romani
pontifices non tantum ex canonum decretis,
sed ex divina institutione acceperunt. Quare ipsis
solis postmodum incubuit, post acceptos appellantium
libellos, illud judiciorum genus decernere atque
statuere, quod rerum necessitati, temporum vicissitudinibus
(quibus quandoque ob irregulares motus
potestatum saeculi eos servire oportuit) atque Ecclesiarum
utilitati, sacerdotumque tranquillitati magis
congruum et necessarium arbitrabantur. Hinc minime
mirari debemus quod quamvis post acceptas
appellationes in eorum stet potestate hoc vel illud
remedii genus eligere atque statuere, ad illud se determinant
quod sacris canonibus magis consonum
est, quodque fidelium universitati, non paucorum utilitati,
dumtaxat, prospiciat et prosit. Cum itaque Ecclesiarum
 Orientis status talis esset qualem latrocinium
Ephesinum fuisse declarat, idcirco sanctissimus
pontifex noster utrumque jus, divinum et ecclesiasticum
nimirum, prae oculis habens, voluit vigore
illius acceptae appellationis decretum interponere
atque statuere, omnium Orientalium causas in novo
generali concilio solemniter esse tractandas atque finiendas.
Pro qua quidem habenda synodo tales praescripsit
regulas, quae violatae suae sedis jura per
Dioscori impotentiam repararent, et universali Ecclesiae
prodesse posse judicavit. Id plane indicant
illa Leonis verba a nobis in superioribus exposita,
quorum priorem partem dumtaxat, paulo ante Quesnellus
objecit, suae perditae causae patrocinari posse
arbitratus.
 23 Convenientibus utique Orientalium provinciarum
episcopis, quorum si qui superati minis atque injuriis
a veritatis tramite deviarunt, salutaribus remediis in
integrum revocentur; ipsique quorum est causa durior,
si consiliis melioribus acquiescant, ab Ecclesiae unitate
non excidant. Quam autem post appellationem interpositam
hoc necessario postuletur, canonum Nicaenae
habitorum decreta testantur, quae a totius mundi
sunt sacerdotibus constituta, quaeque subter annexa
sunt . Subjicit Quesnellus: Ita enim obscura
sunt apud plerosque decreta illa Nicaeae habita, quae
a S. Leone laudantur, ut nihil obscurius. Nihil
quippe tale legitur inter Nicaenos canones; et ad Sardicenses
confugere cogitur David, quos sub Nicaenorum
nomine citatos a Leone divinat, ut a multis ante
ipsum divinatum est. Verum hoc non inviti concedimus,
Sardicenses canones alieno hic nomine vestitos
adductos esse a Leone, ut necessitatem concilii oecumenici
argueret. Hactenus Quesnellus, qui pro suo
arbitrio indiscrete David exagitans, duos illos syllogismos
 subnectens, quorum unum David ex suis
principiis composuerat, alium vero ex suo cerebro
ipse Quesnellus contexuit ad infirmandam prorsusque
dejiciendam Davidis aliorumque cordatorum virorum
sententiam; laborat tandem inquirendo dumtaxat
ex Sardicensibus canonibus S. pontificis mentem.
Tres Sardicenses exscribit canones; tertium
videlicet, quartum et septimum, et ad hos praecedentia
S. Leonis verba referenda esse contendit. At
tempus 413 et operam perdidisse Quesnellum, mecum
sine ulla prorsus dubitatione judicabunt qui non
tantum postremis S. pontificis verbis haerere velint,
sed ad totius contextus texturam, ordinem verborumque
significationem animo attendere non recusabunt.
Quae quidem omnia, si cum Nicaenis conferantur
canonibus, jam prorsus illae multorum divinationes
cessabunt, in quas plerique inciderunt, apud
quos, Quesnello auctore, decreta illa ita obscura
habita sunt, ut nihil obscurius queat desiderari aut
 inveniri.
24 Age ergo, quintum Nicaenum canonem subjiciamus.
De his qui communione privantur, seu ex clero, seu ex
laico ordine, ab episcopis per unamquamque provinciam
sententia regularis obtineat, ut hi qui abjiciuntur, ab
aliis non recipiantur. Requiratur autem ne pusillanimitate,
aut contentione, aut alio quolibet vitio episcopi
videantur a congregatione seclusi. Ut ergo decentius
inquiratur, bene placuit annis singulis per unamquamque
provinciam bis in anno concilia celebrari, ut, communiter
omnibus simul episcopis provinciae congregatis,
discutiantur hujusmodi quaestiones, et sic qui suo peccaverint,
evidenter episcopo excommunicati rationabiliter
ab omnibus aestimentur, usquequo episcoporum
congregationi placeat . Conciliorum collectores ad
marginem posuerunt: Vel in communi, vel episcopo
placeat humaniorem pro talibus ferre sententiam, etc.
25. Conferat jam modo Quesnellus, qui S. Leonis
Opera novis typis illustranda proposuerat, an S. pontificis
imperatorem urgentis verba cum hujus canonis
 decreto aliquam affinitatem habeant; ea tamen ratiocinandi
formula servata, quam scholae a minori ad
majus appellant? Quid enim habet Leo iis in verbis
quod huic canoni non respondeat? Agitur hic de
laico vel clerico exciso, et e gradu suo ejecto per
oppressionem, vim atque judicis tyrannidem. Leo
autem episcoporum causam pertractat, qui superati
minis atque injuriis, a veritatis tramite deviarunt solemniter.
Concilium de quibusdam malis in una sola
provincia grassantibus, de laicis vel clericis irregulariter
excommunicatis; de episcopis tandem vim
atque tyrannidem exercentibus disserens, tamquam
remedium adhibendum, provincialem congregandam
synodum praescribit, in quo decentius de causa inquiratur,
 et discutiantur hujusmodi quaestiones. Sanctus
pontifex vero, non ad unius provinciae quaestiones
pertinentes discutiendas per appellationis libellum
interpellatus, sed provocatus ad totius Orientis scandala
abolenda, ad catholicorum fidem tuendam, atque
ad vindicandos ab injusta oppressione sanctissimos
episcopos per vim, furorem, atque impotentiam excommunicatos
atque dejectos, generalem synodum
fieri postulat; hancque tamquam remedium necessario
adhibendum praescribit, ut salutaribus (ait) remediis
in integrum revocentur. Nicaenum concilium
tandem statuit ut cum iis quos synodus rationabiliter
ab episcopo fuisse excommunicatos aestimabit nulla
indulgentia adhibeatur usquequo totius synodi consensione
vel episcopi voluntate placuerit humaniorem pro
talibus ferre sententiam. Similiter S. Leo loquens de
iis episcopis qui malitiose in latrocinali synodo Ephesina,
odio vel antiquis aemulationibus excitati, praevaricati
fuerunt, quorum erat causa durior, si per
resipiscentiam melioribus vellent consiliis acquiescere,
 ab Ecclesiae unitate non esse excidendos praescripsit.
Dicat, amabo, Quesnellus, an hoc Leonis decretum
apprime respondeat Nicaenis canonibus? Assignet
discrimen.
26. At jam discrimen assignasse Launoium et
Quesnellum aliqui respondebunt, dicentes sancti Leonis
Magni dicta minime Nicaenis decretis respondere,
cum horum nullus appellationum faciat mentionem.
414 Hanc enim de appellationibus sententiam cum
non nisi confuse ex tribus illis Sardicensibus canonibus
colligamus, idcirco merito consequitur S. pontificem
ad canones istos Nicaenorum nomine vestitos
respexisse. Sed isthaec responsio quid conficit? Alium
enim sensum Leonis verba subire iis exploratum esse
debet qui in evolvendis S. pontificis scriptis versantur.
Etenim ipse non asseruit sibi convenire jus suscipiendi
episcoporum provocantium causas, eas examinare
et definire canonum vigore; sed praescribendi
illud remedii genus quod afflictis Orientis rebus, fidei
 periclitanti, hujusque oppressis defensoribus unice
succurrere et prodesse poterat. Hoc est illud quod
post appellationem interpositam necessario postulatum
est, quemadmodum canonum Nicaeae habitorum decreta
testantur. Supponit itaque hic appellationum jus alia
ratione sibi deberi; easque non propter canonum
decreta posse et debere suscipere, sed jus illud a
divina institutione derivari, propter quam ejus ecclesiasticarum
rerum administratio per universum orbem
extendebatur. De hac sibi commissa divinitus
cura verba facit multis in epistolis. Sed scribens ad
Anastasium episcopum Thessalonicensem, quem in
suae sollicitudinis consortium assumpsit, vices sui
moderaminis delegando, non aliam assignat rationem,
nisi hanc: Ut curam, quam universis Ecclesiis principaliter
ex divina institutione debemus. Et ultimo capite
ejusdem epistolae, varios episcoporum gradus distinguens,
quorum alii in minoribus, alii in majoribus
provinciarum urbibus constituti sunt, qui minorem
vel ampliorem sollicitudinem susciperent: Per quos
 ad unam Petri sedem universalis Ecclesiae cura conflueret,
et nihil usquam a suo capite dissideret. Similem
quoque loquendi formulam offendimus in epistola
ad Palaestinos monachos, quam his verbis orsus est:
Sollicitudini meae, quam universali Ecclesiae omnibusque
filiis debeo, multorum relatione patefactum est.
Ad quod onus gravissimum sibi a Deo impositum in
anniversario suae assumptionis serius animadvertens,
omnium et singulorum episcoporum administrationem
sui laboris esse portionem asseverat, ut dum (ait)
ad beati apostoli Petri sedem ex toto orbe concurritur,
et illa universalis Ecclesiae a Domino eidem commendata
dilectio etiam ex nostra dispensatione deposcitur,
tanto amplius nobis instare oneris sentiamus, quanto
 cunctis majora debemus . Hanc autem universalem
curam quandoque, immo etiam frequentissime, Leonem
independenter a quacumque synodo in Orientalium
causis exercuisse, vel exercendam reservasse,
perspicue innotescit ex quadam epistola scripta ad
Anatolium, in qua agens de iis qui in Eutychetis causa
gravius peccaverant, et ob hoc superiorem sibi locum
in eadem infelici synodo (intellige Ephesina) vindicarunt,
ut humiliorum fratrum simplicitatem arrogantiae
suae praejudiciis aggravarent, si forte resipiscunt, et a
facti sui defensione cessantes in condemnationem proprii
convertuntur erroris, horum si satisfactio talis accedit,
quae non refutanda videatur, maturioribus apostolicae
sedis consiliis reservetur; ut, examinatis omnibus atque
perpensis, de ipsis eorum actionibus quid constitui debeat
aestimetur . Tanti deinde ponderis hanc judicii
reservationem sibi factam esse voluit S. Leo, ut nec
Anatolio, nec Constantinopolitanae Ecclesiae presbyteris
licitum foret lapsorum nomina ad altare recitare,
 priusquam pontifex ex rerum processu decrevisset
eorum poenitentium satisfactionem esse admittendam.
Subdidit enim statim: Neque prius in Ecclesia
cui te Dominus voluit praesidere cujusquam talium, ut
ante jam scripsimus, nomen ad altare recitetur, quam
quid de iis constitui debeat rerum processus ostendat.
Epistolam tandem claudit dicendo se de omnibus in
nova synodo Chalcedonensi agendis et exsequendis
suos, quos e latere 415 miserat legatos edocuisse.
Verum si aliquid deliberandum contingeret praeter ea
quae in commonitorio descripserat, cuncta sibi referri
postulat, ut quid observandum sit sollicite constituere
possit. Ac si de aliquibus (ait) amplius fuerit
deliberandum, celeriter ad nos relatio dirigatur; ut,
pertractata qualitate causarum, nostra quid observari
debeat sollicitudo constituat.
27. Ex praemissis itaque Quesnellum aliosque
ipsius suffragatores gravius urgeri manifestum est.
Nam quid Leoni opus erat vindicare sibi jus appellationum
ab episcopis Orientalibus factarum, Sardicensium
 decretorum vigore, quando ipse, jam sibi in
omnibus scriptis atque sententiis consentiens, ait ex
divina dispensatione oriri auctoritatem, qua de omnibus
Ecclesiis posset curam agere, de fidei quaestionibus
judicium ferre, causas contentiosas definire
atque dirimere, canonicas poenas relaxare? Quid necessum
erat iis insistere canonibus, quarto Ecclesiae
saeculo exaratis pro suae sedis praerogativis et privilegiis
tuendis, cum affirmavit sollicitudinem eum
impendere oportere pro universali Ecclesia, et omnibus
ejus filiis, eamque curam esse illi a Domino commendatam
ob muneris dispensationem, quod gravissimum
reputabat, quia cunctis fidelibus majora debebat?
Quid denique? Ex Sardicensium canonum
privilegio tantummodo coeptum est causas ad apostolicam
sedem deferre, cum ex divina institutione ad
unam Petri sedem universalis Ecclesiae cura confluere
debebat? Nugae, merae nugae. Aliter enim
ratiocinatus est S. Leo, ut membra suo capiti sine
 ullo prorsus dissidio adhaererent. Et propterea mirum
non est si titulo ecclesiastici primatus sibi concessi,
etiam independenter a quacumque synodo, rerum
agendarum in synodis etiam oecumenicis regulas
inviolabiliter observandas praescripsit, horum auctoritatem
in judiciis ferendis inter arctos limites restrinxit,
et tandem sibi reservavit examinare atque
perpendere an quorumdam in graviora crimina lapsorum
satisfactio et poenitentia veniam et reconciliationem
mereretur. Aliud adhuc gravius restat, quo
perstringatur Quesnellus, et cum eo caeteri in superioribus
indicati. Nimirum cautum voluisse S. pontificem
ne episcopi etiam in celebri Chalcedonensi
concilio convenientes quibusdam jam communione
privatis indulgentiam concederent; vetuitque Anatolio
 et caeteris Constantinopolitanae Ecclesiae presbyteris,
vel episcopis, ne eorum nomina ad altare recitare
auderent, priusquam ipsa apostolica sedes quid
esset faciendum statueret. Ut (ait), pertractata qualitate
causarum, nostra quid debeat observari sollicitudo
constituat.
28. Haec sunt quae pro detegendis Quesnelli nugis
atque fallaciis, pro ejusdem aliorumque scriptorum
falsis argumentis eripiendis et evertendis de S. Flaviani
ad apostolicam sedem et unicum summum pontificem
S. Leonem appellatione, scribere necessarium
duximus. Verum non omnia momenta quae in S.
pontificis Opera sparsa conspeximus, quibus asseverat
suam pontificatus curam ex divina institutione
per universum orbem distendi, adducere potuimus,
ne praesens haec nostra exercitatio quasi in immensum
cresceret. Eam igitur ad finem perducere cupientes,
adhuc unum addendum censuimus: videlicet
non tantum sanctum Leonem ad quintum Nicaenum
 genuinum canonem respexisse, cum ad Theodosium
epistolas dedit, sed ad sextum etiam. Neque hunc
esse intelligendum quemadmodum vulgati codices
exhibent, sed eo modo quo in Chalcedonensi concilio
recitatum fuit. Videlicet, quod Ecclesia Romana semper
habuit primatum. Hanc lectionem totius orbis
episcopi approbantes, Romani pontificis primatum
ex divina institutione pendere principaliter non obscure
testati sunt. Non erat igitur Leoni opus alios
canones respicere praeter Nicaenos, vel Sardicenses
Nicaenorum nomine vestitos pro suis juribus in medium
adducere. Demum quia Quesnellus, negotium
facessere volens Romanis pontificibus, multum operis
impendit in 416 Sardicensibus canonibus pro suo
arbitrio interpretandis, idcirco de iisdem verba facere
reservamus in sequenti exercitatione, ad quam tamquam
hujus appendicem jam stylum admovemus.