CAPUT X.
De tribus Sardicensibus canonibus potissimum agitur,
ad quos respicientes  Launoius, Quesnellus aliique,
contendunt sanctum Flavianum, eorum vigore et auctoritate
dumtaxat adductum, ad S. Leonem Magnum
provocasse, ut in numerosiori synodo ipsius causa
ad novum examen perduceretur. Horum argumenta
in medium adducuntur, et ex epistolis sanctorum
Julii, Leonis et Gelasii RR. PP., tamquam prorsus
infirma vel falsa, evertuntur.  
1. Nondum satis de S. Flaviam appellatione ad
unicum et solum summum pontificem S. Leonem me
in praecedentibus verba fecisse iis videbor, qui Joannis
Launoii, Paschasii Quesnelli aliorumque hujus
scholae scriptorum Opera lustrarunt, in quibus evolvendis
apprime noverunt nullo alio jure, nisi ecclesiastico,
et a Sardicensibus quidem canonibus derivato,
episcoporum appellationes Rom. pontificibus,
cum Occidentalium concilio agentibus, esse adjudicatas.
Cum ego primo horum scriptorum opinionem
 circumspexissem, in dubiis versabar an novam exercitationem
a praecedenti distinctam, tamquam istius
appendicem, conscribere opus esset, in qua diligentius
animum et scopum investigarem quibus laudati
PP. adducti tres tantopere memo ratos canones condere
voluerunt. Recogitabam quidem eos haudquaquam
latuisse, aut dissimulare voluisse, jus divinum,
quo Romanis pontificibus de omnibus et quibuscumque
Ecclesiae causis judicare concessum est. Sed ex
altera parte, cum in percurrendis vel Launoii epistolis,
eam offendissem quam Jacobo Boetio inscripsit,
vel postremam partem octavae dissertationis
Paschasii Quesnelli sedulo porpendissem, peculiariter
hic de Sardicensibus canonibus verba facere deliberavi,
ne quae in praecedentibus descripta fuerunt,
 dubia infirma atque nullum prorsus robur habere
viderentur. Ad dictorum itaque veritatem magis magisque
firmandam, plurimum valere posse arbitratus
sum illorum summorum pontificum agendi rationem,
qui jam Sardicense concilium praecesserunt, quique,
nemine refragante, aliorum appellationibus susceptis,
definitivas sententias et judicia protulerunt. Cujus
generis dicendam esse celeberrimam sancti Athanasii
Alexandrini causam mihi persuadere debui. Nondum
enim Sardicenses canones conditi erant, nam post
quinquennium dumtaxat, aut septennium, Patres illi
ad eam synodum convenerunt quando Athanasius
ab Eusebianorum Arianorumque factionibus, de variis
criminibus per calumniam postulatus, synodorum
Orientis judicio, et damnatus, et episcopatu privatus,
Romam venire fuit coactus, ut coram Julio Romano
pontifice suam causam diceret, gravissimasque quas
in fidei odium patiebatur persecutiones enarraret,
simulque novam suae causae cognitionem peteret, ne
statuta Tyrii Mareoticae in rem judicatam transirent.
 Athanasium ergo ab Orientalium judicio appellasse,
et illius tribunalis judicium expostulasse ad quod
confugit, et coram quo se sistere voluit, a nemine in
dubium revocari posse arbitror. At quaenam jura
Athanasio patrocinarentur, ut is unam et 417 solam
inter tot Occidentalium episcoporum sedes pulsare
posset, cujus quidem judicium ipsius adversarii,
nec recusare, nec rejicere valerent, ego haud video,
nisi ad divinam apostolicamque auctoritatem recurramus.
Athanasio quidem Sardicenses canones, qui
nondum conditi erant, minime suffragabantur. Nec,
auctoribus Quesnello, Launoio et caeteris, alii canones
exstabant, in quibus hoc jus excipiendarum appellationum
Romanis pontificibus adjudicaretur.
2. Neque aures Quesnello potissimum praebere debemus,
qui passim in suis scriptis, ut Romanorum
PP. eludat aut elevet auctoritatem, quoddam jus
omnibus catholicis episcopis commune inesse ait,
quo pro fidei et Ecclesiae negotiis suam operam impendere
 teneantur. Nam non agebatur tum in Athanasii
causa, et aliis similibus, de labore dumtaxat
subeundo pro communi fidei firmitate et incolumitate,
vel de Ecclesiae utilitate, sed de peremptorio, ut
aiunt, judicio ferendo, de synodalibus Orientalium
canonibus abolendis, de coercendis temerariis ausibus
plurimorum episcoporum factiosorum, qui Athanasium
vi e sua sede deturbaverant, et per fas et
nefas illius episcopatum haeretico homini intruso
adjudicaverant. Praeterea si quilibet episcopus in similibus
causis suam operam impendere tenetur,
quare Athanasius unicum et solum Julium Romanum
pontificem appellavit? Cur Julius ipse solemni judicio
volens diligentius Athanasii innocentiam inquirere,
et universis catholicis patefacere, compulit accusatores,
saltem per suos legatos, Romam venire,
ut rationem redderent, quod praeter apostolicae sedis
consensum apud Tyrium convenissent, ut falsa crimina
sanctissimo viro intentarent? Quare tandem
Ariani Eusebianique evocati ab ipso Julio ad causam
 coram se dicendam, non protestantur de judici incompetentia?
Alias et alias utique tergiversationes
eos adhibuisse, ut publicam ignominiam, quam sibi
imminere cognoscebant, praecaverent, certissima monumenta
fidem faciunt. Defatigasse quoque Athanasium,
qui eorum in Urbem adventum, sicut promiserant,
ad quindecim menses praestolatus est, non
ignoramus. At inficias ivisse causam de qua agebatur
in quaestionem adduci posse in apostolicae sedis
tribunali, ad quod Athanasius provocaverat, quis
umquam potuit aut poterit affirmare?
3. Et quidem Eusebianos Arianosque episcopos
minime ausos fuisse inficiari Romani pontificis jurisdictionem,
qua ad Urbem venire se compulsos intellexerunt,
perspicue innotescit ex iteratis turbis quas
contra eumdem Athanasium, mortuo Constantino
 imperatore, excitaverant. Aegre ergo ferentes hunc
sanctum episcopum post quindecim menses suae sedi
restitutum, cum essent Eusebiani a Constantio imperatore
convocati ad dedicationem Antiochenae
basilicae per Constantinum inchoatae, rei occasione
concilium celebrant; novis instructis dolis, favore,
et auctoritate principis freti, Athanasium deturbant;
et in Alexandrina sede collocant Gregorium, qui,
stipatus quinque millibus armatorum, fugato S. praesule,
per vim et incendia Ecclesiam occupat. Athanasii
itaque defensionem, iterum unicus et solus S.
Julius pontifex assumit. Cum videlicet idem Athanasius
cum Marcello Ancyrae episcopo aliisque, quos
Eusebiana factio in exsilium amandari curavit, novum
judicium instrui petiit, ut ex integro ejus et
sociorum causa ad examen revocaretur. Qualem vero
exitum isthaec causa obtinuerit, nemo est qui ignoret.
Athanasius quippe, et Paulus episcopus Constantinopolitanus,
Lucius Adrianopolitanus, Marcellus
Ancyranus, Asclepas Gazzensis, alii longe plures a
 Julio et Romana synodo solemniter absoluti, et innocentes
declarati fuerunt, digni propterea ut ad
suas sedes sine ullo prorsus canonico impedimento
reverterentur. Quod quidem judicium, ut tamquam
irreformabile a cunctis haberetur, idem Julius papa iis
omnibus conditionibus praemunivit quae in jure exprimuntur.
Videlicet Eusebianae factionis auctores canonicis
citationibus 418 Romam venire pulsabat, rationem
reddituros de iniquis judiciis habitis in Tyria et
Antiochena synodo, secutus in hac parte, ait Theodoretus,
Ecclesiae canonem, quo cautum erat ne altera
inaudita litigantium parte judicia haberentur, neve
in absentes quandoque sententia caderet. Verumtamen
Eusebiani causae diffisi, scientes Romanorum
militum copiis et commentariensibus haud posse
patrocinari, varias, inutiles et fallaces excusationes
praetexuere, temporis sibi praefixi brevitatem allegantes,
bellum principis in Persas offendiculum itinerantibus
esse, et id genus alia adducentes, quae dissimulationi,
 tergiversationique favere arbitrabantur.
4. Nihilominus tamen, cum eorum judicia rescissa
atque abolita a Julio et Romana synodo audierunt,
minime attendentes quod omnium cura ad Romanum
spectat pontificem, ut ait Sozomenus, vel quod
Romana Ecclesia privilegium habet prae caeteris, ut
scribit Socrates, Eusebiani graviter commoti convenerunt
denuo Antiochiae in unum, et epistolam verbis
elegantibus ornatam ad Julium scribunt, eamque plenam
ironiae, et injuriarum non expertem gravissimarum.
Hanc Eusebianorum commotionem idem Sozomenus
narrat. Sed rei veritatem magis perspicue comprehendimus
ex genuina Julii pontificis epistola, in
qua, singillatim eorum objectis occurrens, falsa ipsorum
argumenta evertit, et Romanae sedis jura,
tamquam ex consuetudine ab apostolis derivata, validissime
defendit. Querelarum summam diligenter
satis ex Julii epistola extraxit Severinus Binius, hoc
ordine eas recensendo . Prima, quod indigno
 animo tulissent se Roma esse citatos. Secunda, praestitutum
concilii habendi terminum nimis angustum
fuisse. Tertia, aegre ferentes Acta Tyrii conventiculi
a Julio iterum examinari, indignum esse scribebant,
alia synodo retractari quae in alia jam stabilita essent,
ac per Julum ea labefactari quae ab ipsis judicata
erant. Quarta, ut Romanae Ecclesiae judicium, quod
est omnium haereticorum insigne, proprium subterfugerent,
illud inculcarunt, nequaquam ex magnitudine
civitatum esse aestimandas dignitates episcoporum.
Quinta expostularunt in Julium quod scribens
ad eos, non tamen ad omnes nominatim litteras
rescripsisset, quarum illa erat inscriptio: Eusebio
cum sociis. Sexta demum, sua epistola ad Julium
scripta conquesti sunt Athanasium, Marcellum aliosque
episcopos, antea ab ipsis damnatos, in communionem
catholicam susceptos esse. Addit Sozomenus
 eos suis litteris contestatos fuisse se numquam
eum Julio pacem et concordiam inituros, nisi quae
ab eis fuissent constituta probasset.
5. Nemo erit qui tantam haereticorum non miretur
audaciam, sed cur? Quia cum Julio summo pontifice
verbis contendebant, et eidem ea jura convenire negabant,
quae ab apostolis esse derivata antiquitas
docuit? Quid interea arbitrabimur? Eos melius sensisse
de Romanorum pontificum juribus et praerogativis
quam judicaverint de Christi Domini divinitate et
divini Verbi cum Patre consubstantialitate. Haec
autem de Christo Domino negare minime veritos
esse, omnibus exploratum est. Igitur si Eusebiani
nulla alia ducebantur lege quam solius arbitrii, non
mirum quod nullo ecclesiastico praecepto obtemperare
voluerint, et, ut suam pervicacem contumaciam
specioso aliquo colore tuerentur; canones confingebant,
quibus cautum esset unius synodi judicia alterius
synodi cognitione et decretis non posse dissolvi.
Sed quale effigium commentiebantur? Ipsi in primis
 plures synodos coegerant ad Nicaena statuta abolenda.
Deinde quando a summo pontifice Julio Romam
vocati fuerunt ad causam dicendam, judicis incompetentiam
(ut aiunt) non allegarunt. Citationem
seu vocationem non impugnarunt. Moram dumtaxat
adhibuerunt, et ad tergiversationes varias recurrentes,
cum diutius pontifex eorum adventum exspectare
non posset, et clam arrepta fuga ab eorum legatis,
qui synodorum Tyrii ac Mareoticae Acta inconsulte
inter pontificias 419 manus reliquerunt, rerum
omnium veritate perspicue cognita, in Athanasii et
sociorum favorem absolutionis decretum expeditum
fuit; in irritum missis omnibus Actis quae in Oriente
per fraudes atque calumnias, per vim atque tyrannidem
confecta fuerant. Tunc ergo intelligentes
omnes suae nequitiae artes prorsus esse patefactas,
et Romanae sedis judicio overas, contendere coeperunt
istiusque auctoritatem audacter impugnare. Voluissent
enim ut Romanus pontifex in eorum pravas
 opiniones descenderet, nefaria decreta ab ipsis condita
confirmando et rata habendo. Hoc tamen novum studium
pravamque ambitionem, tamquam contrariam
Pauli apostoli sanctionibus, et Patrum doctrinis, potissimum
refutat S. Julius papa, et novitatum auctores
his verbis exagitat, quae mire in eos quadrant qui a
conciliis ad concilia numerosiora appellationes dumtaxat
fieri posse atque debere sibi confingunt : An
ignari estis hanc consuetudinem esse, ut primum nobis
scribatur, ut hinc quod justum est definiri possit?
Quapropter si isthic hujusmodi suspicio in episcopum
concepta erat, adhuc ad nostram Ecclesiam referri oportuit.
Nunc autem nos, quos certiores minime fecerunt,
postquam jam egerint quod libuit, suffragatores suae
damnationis, cui non interfuimus, esse volunt. Non ita
se habent Pauli ordinationes, non ita Patres docuerunt,
sed fastus iste et novum studium est. Obsecratione
tandem usus summus pontifex, contumaces
Eusebianos audire hortatur: Quae (ait) accepimus a
beato Petro apostolo, ea vobis significo, non scripturus
 alioqui quae nota apud vos esse arbitror, nisi facta ipsa
nos conturbassent. Et enumerans omnia mala quae in
Ecclesia corum studiis et machinationibus contingebant,
ut a similibus in posterum se abstineant seseque
iis opponant, contra eos scribentes qui talia auderent,
summa animi moderatione obsecrat, ne apud
ethnicos ridiculi efficerentur.
6. Jam vero si latius de hac Julii epistola ad Eusebianos
scripta disserere vellem, clarius ostendere
possem apostolicae sedis auctoritatem, de qua pontifex
facit mentionem, in divino jure et apostolico canone
esse fundatam, ut satis erudite probavit cl. Christianus
Lupus , adducendo varia exempla ex ecclesiastica
 historia desumpta; et ea videlicet quae vel ex
Eusebii Caesariensis Historia, vel ex aliorum scriptis
ipse doctus vir desumi posse arbitratur. Addit quoque
vulgatum Tertulliani testimonium contra Praxeam
in Montani causa ad Zephirinum appellantis, et Antiocheni
concilii decretum contra Paulum Samosatenum
latum, quod pondus non obtinuit, nisi post
Dionysii Romani confirmationem, ut ipsi alias descripsimus,
in adornanda Eusebii Caesariensis Latina
Rufiniana editione . Haec itaque et id genus alia
exempla, ad quae praestantissimi viri provocarunt
ad explicandum divinum et apostolicum jus RR.
PP. concessum pro appellationibus quibuscumque
suscipiendis, in praesens praetermittimus, ne extra
campum vagemur, neve ab aliis jam actum agere videamur.
Insistimus dumtaxat laudato papae Julii
testimonio, cui Eusebiani se opponere minime ausi
sunt. Quis porro credet vaferrimam illam haereticorum
factionem, odio atque furore contra Athanasium
agitatam, siluisse, si falso Julius pro suis juribus
 tuendis et consuetudinem Ecclesiarum et apostolorum
ordinationes et PP. doctrinam adduxisset,
maxime cum eos exagitasset quod nimio ambitu
laborarent et novis rebus studerent?
7. Sed hanc consuetudinem et divini juris exercitium
quod non impugnarunt Eusebiani, negarunt
saltem Quesnellus et Launoius . Qui quamvis
concedant Julium Athanasii aliorumque causam
anno 341 examinare 420 voluisse praesentibus
etiam legatis, quos Ariani hunc miserant, dissimulant
tamen fuisse absolutos, et suis sedibus restitutos,
et tantummodo asserverant concilium Romanum
tamquam ex utriusque partis compromisso indictum
et celebratum fuisse. Nullam ergo supponunt in Romano
pontifice auctoritatem praeter eam quam accepit
a litigantibus. Sed et Launoius, adhuc simili fallacia
usus, contendit Julium Athanasii causae judicandae
arbitrum ab ipsis Eusebianis fuisse institutum,
ea videlicet ratione, ut nonnisi ipsis petentibus judicare
 potuisset. Quemadmodum in quibusdam dissidiis
absolvendis ii facere solent, qui, relictis ordinariis
et a lege institutis judicibus, compromissum
facientes, novos arbitros sibi eligunt. Ut autem
Joanni Bono, amico suo, Launoius fucum faciat, verbaque
vendat, sequentia Athanasii verba subjicit:
Haec quidem Egyptii ad omnes et ad episcopum Romanum
Julium scripserunt. Quia et Eusebiani ad Julium
litteras misere, et ut nos terrerent synodum jusserunt
convocari, et ipsi Julio, si vellet, arbitrium causae detulerunt.
Verumtamen cum Quesnelli, tum Launoii
fabulationes statim corruere, produnt ipsa Julii papae
verba in praecedentibus laudata. Qui altius repetens
legitima judicis jura, vetustam allegat consuetudinem,
apostolorum ordinationes, et PP. doctrinam.
Debuisset ergo potius ipsis objicere compromissum
ab eadem Eusebianorum factione jam factum; istudque
evulgare, ut cunctis innotesceret, se non alia
ratione in Orientalium synodorum negotiis miscuisse,
 nisi quia convenientes ad invicem litigantes judicandi
facultatem eidem detulerunt. Contra vero eos tamquam
adversarios quasi de ignorantia insimulat, vellicatque
dicendo: An ignari estis hanc consuetudinem
esse, ut primum nobis scribatur, ut hinc quod justum
est definiri possit? Non erat ergo in Eusebianorum
potestate arbitrum constituere Julium, et compromissum
facere, ut is secundum justitiae et aequitatis
leges causam litigantium definiret. Sed judicandi de
Ecclesiae et episcoporum rebus a Deo acceperat, et
ab apostolorum tempore in talium jurium possessione
Romanus pontifex perseveravit. Inepte nimis
quoque Launoius Athanasii verba adduxit, ut Eusebianorum
ad Julium provocantium voluntatem et
 scopum expiscaret. Ex iis enim verbis quid aliud colligitur,
nisi Eusebianos ad jactandum se bonam causam
habere, atque ad deterrendum S. episcopum
Athanasium, jampridem sponsionem dedisse, aut
Romanae synodi, aut ipsius Julii judicium, sicuti
apostolicae ordinationes et consuetudo poscebant,
ratum habituros. Arbitrium enim non habet significare
compromissum, vel istud importare, ut contendunt
ambo adversarii; sed apud Latinos illius
aetatis, judicium, seu imperium indicat, quae ab habentibus
legitimam auctoritatem dumtaxat derivare
solent, ut ex Horatio et Cicerone probare possemus.
8. Sed nondum Athanasii verborum vim perfecte
assecuti sumus, nisi perpendamus neminem deterreri
posse ex arbitrarii judicis sententia, vigore
compromissi lata, quod compromissum haberi non
potest, nisi litigantes inter se convenientes spondeant
pacifice stare velle secuturo judicio. Cum igitur
Eusebiani litteras dantes ad Julium pontificem, ut,
 si vellet, ipse, synodo omni remota, judicaret Athanasium
deterrere voluerunt, jam ad illud tribunal
provocare intendebant, citra quod non amplius illis
licebat tergiversationes quaerere, appellationes interponere,
quia peremptorium et ultimum judicium
erat proferendum, quo supposito, ut ipsi Eusebiani
in votis habebant, Athanasio amplius ad suam
Alexandrinam Ecclesiam redire non fuisset concessum.
Peremptorii enim et ultimi judicii ea conditio
est, ut condemnato omnis spes auferatur amplius
dissidendi, ac propterea hoc judicii genus dumtaxat
terrorem incutere potest. Eusebiani ipsi praeterea
non ex jure compromissi, sed verae appellationis
suos legatos Romam mittere coacti fuerunt,
qui nusquam de concilio habendo unum verbum
protulerunt, nisi quando, videntes se convictos atque
421 superatos ab Athanasii legatis, eorum causam
pessumire praesenserunt. Legitimum ergo judicem
totius dissidii Julium primo habere non recusabant.
 Tunc dumtaxat recusare coeperunt, quando turpiter
ab adversariis legatis convicti prorsus conflictabantur.
Hocce factum hisce verbis Julius ipse Eusebianos
exagitans, objecit: Siquidem vestri legati Macharius
presbyter, et Hesychius, Martyriusque diaconus, nullo
modo cum huc venissent pares presbyteris ab Athanasio
missis, ac semper ab illis convicti refutatique, concilium
indici a nobis postularunt, litterasque, et ad Eusebianos,
et Athanasium Alexandriam, quibus convocarentur,
mitti, ut eorum omnibus justo judicio causa cognosci
posset; tum enim se de Athanasio probaturos esse
quod jam nequirent. Nec suspicari liceat Julii verba
esse intelligenda de privata aliqua disceptatione
inter utriusque partis legatos habita. Nam sanctus
pontifex immediate, ad judicii et quaestionis solemnitatem
indicandam, haec subdidit verba: Publice
enim coram nobis Martyrius et Hesychius refellebantur,
Athanasii presbyteris cum fiducia alacriter resistentibus.
Martyrius vero cum suis, si vera dicenda sunt,
ubique profligabantur, ac proinde concilium generale
 postulavit. Non primum igitur de generali habenda
synodo postularunt, nisi quando causam, quam agebant,
cecidisse intellexerunt. Tum enim haereticorum
schismaticorumque agendi rationem secuti, a summi
pontificis judicio se abalienare statuerunt, atque rebellium
tergiversationibus S. P. fallere quaerentes,
concilium indici postularunt. Interea tamen hanc
petitionem nullum prorsus robur habuisse exploratum
est. Nam pontifex ea usus potestate quam divinitus
acceperat, juris regulas secutus, Marcellum et
Athanasium, tamquam omnium criminum insontes
declarat, et in communionem recipit; irrita et nullarum
virium declarat monumenta Actorum quae in
synodis Tyrii et Mareotae confecta fuerant, ita ut ipsi
Athanasii et caeterorum catholicorum accusatores
 desperatione acti, ne forte calumniantium poenas
juxta canonum decreta subirent, de nocte ex urbe
Roma profecti, fugam arripuerunt. Verumtamen ad
irregularem horum legatorum fugam Julius ipse pontifex
animadvertens, lenitate summa adhibita, ad
exitum perducere nisus est gravissima Orientalium
dissidia. Quare admissa eorumdem legatorum appellatione,
quamvis nulla urgeretur necessitate ad concilium
cogendum, Eusebio et sociis per epistolas
jussit Romam ad concilium habendum venire. Sed
schismatica illa factio cum tergiversationibus et diuturna
temporis prolatione pontificis spem adhuc
frustrasset, denuo in concilio Athanasium et socios
nullius criminis reos esse declaravit, dignosque esse
decrevit ut suis sedibus a quibus per impotentiam
expulsi fuerant restituerentur. Igitur Julius quasi
rationem reddere volens de iis quae a se ipso gesta
fuerant, eos hisce verbis compellat: Oportebat igitur
vos, dilectissimi, huc accedere, et nequaquam tergiversari,
ut res ad finem deducatur. Id enim ratio requirit . . . .
 Venissent enim, ut dixi, si de sua causa bene sperassent.
Numquam enim Eusebiani R. P. denegarunt
jus evocandi Orientalium Ecclesiarum episcopos,
neque se exemptos praedicarunt ab illo obsequii debito
quo totius Christiani orbis Ecclesiae sanctae apostolicae
Romanae sedi obtemperare tenentur.
9. Launoius tamen se ab harum rerum serie perstrictum
intelligens, sequens effugium excogitavit,
dicendo: Neque Julii papae decreto, neque Romanae
synodi sententia Athanasium suae sedi restitutum; sed
Sardicensium judicio, quae synodus, Romana synodo
longe numerosior, quidquid a Romana synodo gestum
fuerat confirmat. Pessimum ratiocinium contra omnes
juris et dialecticae regulas constructum. Judicandi
enim jus cum decreti jam lati exsecutione confundere
satagit, ut inde male inferat Romanorum PP. judicia
parum nihilumve esse pendenda, nisi a generalibus
synodis confirmata et tamquam rata habeantur. Sed
dicat an jure vel 422 injuria cum Julii, tum Romani
 concilii judicium et sententia fuerint retardata?
Non jure quidem, cum tam Eusebiani quam Athanasius
et socii Rom. pontificem tamquam judicem habere
non recusarunt, ut ex antecedentibus innotescit.
Injuria igitur Arianorum factio sese Julii et Romanae
synodi statutis opposuit, cui cum Constantii imperatoris
auctoritas et violentia patrocinaretur, ne
Athanasius et alii suis sedibus restituerentur cautum
fuit, sed ipsos Sardicenses nullum robur nullamque
confirmationem Julii judicio et Romanae synodi sententiae
addidisse Launoium et Quesnellum animadvertere
oportebat, cum solemni sequenti declaratione
usi fuerint: Qua ex re aequitas judicii fratris et coepiscopi
nostri Julii liquidissime apparebit, qui non temerario
consilio, sed matura deliberatione sententiam tulit,
adeo ut nihil relinquatur dubii de communione fratris
nostri Athanasii . Cadit quoque aliud effugium de
synodo longe numerosiore, cui ambo nostri adversarii
insistunt. Non enim synodorum auctoritas ex
majori vel minori PP. numero desumenda est; sed
 ab eo qui potestatem habet illas cogendi, et a canonicis
apostolicisque regulis in judiciorum forma et
ordine servandis, ut perspicue indicavit sanctus Leo
Magnus in epist. 80 ad Anatolium Constantinopolitanum,
de qua verba faciemus cap. 10 sequentis libri.
Quare si adversariorum argumentum staret, nec Sardicense
concilium potuisset Athanasii et sociorum
causam cognoscere, cum haec jam saepius fuisset definita:
Primum quidem in nostra provincia (ait Athanasius)
cum ad id coissent propemodum centum episcopi,
secundo Romae nobis caeteris adversariis Eusebii
comparentibus. Fuerunt autem in eo consessu plusquam
quinquaginta episcopi . Si ergo judicii pondus atque
auctoritas ex episcoporum numero desumeretur,
potius stare debuissent decreta Alexandrinae et Romanae
 synodorum, quam Tyri et Mareoticae. Istis
quidem numerosior fuit cum Alexandrina, tum Romana,
in quibus Athanasius fuit absolutus, et suae
sedi restitutus. De hac postrema etiam loquens,
idem Athanasius in secunda apologia ait: Presbyter
enim Vitus plures episcopos quam quinquaginta ad concilium
adduxit, ubi et nostra defensio recepta fuit, et
digni habiti sumus communione et agape. Sed praeter
Romanum pontificem et episcopos a Vito presbytero
ad concilium adductos, alii quoque conventui forte
interesse potuerunt, quod nos affirmare certo haud
possumus, ob monumentorum inopiam. Verum hoc
nostrorum adversariorum effugium jam pridem evertit
sanctus Leo Magnus increpans Anatolium, qui arbitrabatur
sibi patrocinari numerosiorem synodum
Chalcedonensem ad antiquandum Nicaenum canonem
de Ecclesiarum juribus et privilegiis.
10. Hanc vero antiquam tantorum apostolicae sedis
jurium possessionem, quam litigiosam facere multis
variisque modis Eusebiani nisi sunt, tandem Ursacius
 et Valens ad poenitentiam adducti, sub jurejurando
in posterum tamquam ratam et firmam habituros
esse sequentibus verbis testati sunt: Quin, et
hoc promittimus (aiunt) numquam si aliquando Orientales
atque adeo ipse Eusebius velit malitiose eum ad
judicium vocare, nos citra tuam sententiam eo abituros
. Vel ut melius legimus in fragmentis S. Hilarii:
Citra tuam conscientiam non adfuturos. Non
ergo ex horum factorum serie dubitare possumus
jam ante Sardicense concilium illam consuetudinem
apostolicam obtinuisse ut Romani pontifices episcoporum
appellationes exciperent; de horum causis
vel in synodis vel extra synodos judicasse, neque
cuiquam licitum fuisse extra Romani pontificis
conscientiam de episcoporum causis judicia
proferre. Cadit igitur totum illud aedificium, quod
adversarii Launoius et Quesnellus ex solis Sardicensibus
423 canonibus construere tentarunt, ut
contenderent nullo alio jure quam ecclesiastico ex
 Sardicensi concilio derivato posse R. P. appellationes
episcoporum in provincialibus Orientis synodis damnatorum
excipere et judicare. Nec Launoio potissimum
Bellarminum exagitanti ad Gelasii papae testimonium
provocare liceat, qui in epistola ad episcopos Dardaniae
scripsit: Non reticemus, quod cuncta per mundum
novit Ecclesia, quoniam quorumlibet sententiis
ligata pontificum sedes beati Petri apostoli jus habeat
resolvendi, utpote quod de omni Ecclesia fas habeat
judicandi; neque cuiquam de ejus liceat judicare judicio:
siquidem ad illam de qualibet mundi parte canones
appellare voluerint, ab illa autem nemo sit appellare
permissus . Nam quod Bellarminus has
voces suppresserit, canones appellari voluerint, solo
canonico seu ecclesiastico jure R. P. appellationes
excipere posse contendit, illudque jus ab Ecclesiae
conciliis dumtaxat esse repetendum, quare pro publica
omnium utilitate ita faciendum esse decreverit.
Ita Launoius ratiocinatur, injuria quidem Bellarminum
exagitando. Siquidem Gelasius papa in sua epistola
 minime recessit a suorum praedecessorum sententiis,
qui, ut vidimus, affirmarunt Romanae sedis episcopos
divino jure posse de omnium Ecclesiarum causis judicare,
quin alicui liceat judicare de ejus judicio. Neque
nostra aut Bellarmini argumenta infirmari possunt iis
vocibus, canones appellari voluerint. Nam eo loci Gelasius
non usurpavit illam vocem canones pro conciliorum
decretis, ut perperam adversarius explicare conatur,
sed eam adhibuit pontifex ad innuendam regulam
illam divina dispositione stabilitam, et usu firmatam,
qua beati Petri sedi jus datum fuit resolvendi omnium
Ecclesiarum judicia, neque cuiquam de ejus judicio
liceret judicare. Et ne videar fabulationibus verba
vendere, rogabo Launoium potissimum an umquam
Gelasii epistolam de qua agimus lustraverit? Jam
 lustrasse credendum est, cum de fraude Bellarminum
arguat, quod has voces, canones appellare voluerint,
suppresserit. Igitur debuit ei innotescere
praedictam epistolam hunc titulum perferre: Acacium
solius apostolicae sedis judicio jure damnatum Gelasius
ostendit. Non potuit ignorare quemadmodum in epistolae
corpore agens pontifex de Sabellii damnatione,
et de profligata in Nicaena synodo Ariana haeresi,
atque de aliis et aliis synodis ob diversas occasiones
tum habitis, nullum Christianum latere poterat,
uniuscujusque synodi constitutum, quod universalis
Ecclesiae probavit assensus, non aliquam magis exsequi
sedem oportere, quam primam, quae unamquamque
synodum sua auctoritate confirmat, et continuata moderatione
custodit, pro suo scilicet principatu, quem
beatus Petrus apostolus Domini voce praeceptum, Ecclesia
nihilominus subsequente, et tenuit semper, et
retinet. Narrat ergo hic quemadmodum apostolica
sedes Domini praecepto illud principatum obtinuerit,
et semper retineat, quae sua auctoritate unamquamque
 synodum habeat confirmare, et continuata moderatione
custodire. Profecto si unamquamque synodum
confirmat, cur Launoius de synodis generalibus
id verum non esse contendit? Praeterea Gelasius
ipse ut probaret divino jure apostolicam sedem
usam fuisse in Acacio damnando, numquam ad synodorum
canones provocat, sed ad eos pontifices
suos praedecessores, qui de similibus causis judicaverunt,
nullo habito prorsus respectu ad Sardicensium
PP. sanctiones. Quare ibidem hoc aliud tamquam
suae supremae auctoritatis argumentum adducit:
Sed nec illa praeterimus, quod apostolica sedes
frequenter, ut dictum est, more majorum etiam sine
ulla synodo praecedente, et absolvendi quos synodus
inique damnaverat, et damnandi, nulla existente synodo,
quos oportuit, habuerit facultatem. Deinde sequentia
subjicit exempla, quae mire suffragantur
quaestioni de qua in praesentiarum agimus: Athanasii
Alexandrini videlicet, 424 ab Orientalium synodis
 damnati, sed ab apostolica sede absoluti; Joannis
Constantinopolitani, quem catholicorum praesulum
synodus damnaverat, et sedes apostolica etiam sola,
quia non consensit, absolvit; itemque sanctae memoriae
Flaviani, pontificum Graecorum congregatione
damnati, quem pari tenore, quoniam sola sedes apostolica
non consensit, absolvit . . . . . . . . . et impiam
synodum (intellige latrocinalem Ephesinam) non consentiendo
submovit, ac pro veritate ut synodus Chalcedonensis
fieret sola decrevit. Nullum porro in his
adducendis exemplis Gelasium ad Sardicensium canones
respectum habuisse, manifestum est. Nam,
ut vidimus, haec jura apostolicae sedi adjudicata
fuisse asseverat ex Dominico praecepto, et in illorum
privilegiorum possessione semper Romana Ecclesia
permansit, quamvis haeretici schismaticique invidia
et odio acti de legitima hac possessione quaestiones
excitare magna animorum contentione nisi fuerint.
Deinde, ut hactenus vidimus, etiam septennio antequam
Sardicense concilium cogeretur, Romana Ecclesia
 ejusmodi jura exercuit sanct. mem. Athanasium
absolvendo.
11. At demus Launoium haec omnia dissimulare
debuisse, ut impune et solo rixandi animo Bellarminum
doctum virum exagitaret. An forte id aeque
facere poterat Quesnellus, qui in adornandis S. Leonis
Operibus non semel hujus epistolam 89, quae est
ad episcopos Viennensis provinciae, inter alias eum
lustrare oportuit? Ipse quidem S. Leo de appellationum
jure agens, S. Julii P. testimonio suffragatur,
nec ab alia origine quam a divina institutione
illas derivari amplissime affirmavit. Nullum igitur
ad Sardicenses canones habens respectum ita scribit
apostolicam sedem pro sui reverentia ab omnium
provinciarum sacerdotibus innumeris relationibus fuisse
 consultam, et per diversarum, quemadmodum vetus consuetudo
poscebat, appellationem causarum, aut retractata,
aut confirmata fuisse judicia. Ad hoc quidem testimonium
animadvertit Quesnellus. Sed relicta praecedenti
loquendi phrasi de judiciorum auctoritate
per litigantium compromissum accepta, nihilominus
istorum verborum vim minuere nisus est, ita ad
suae editionis marginem annotando: Appellationes
non nisi ex consuetudine veteri sibi vindicat. Quantum
vero isthaec annotatio Quesnellianae causae prodesse
possit, minime video. Immo intelligo Quesnellum
aut de oscitantia, aut nimia fraude convinci posse.
Nam ibidem S. pontifex, ex innumeris consultationibus
appellationibusque ad apostolicam sedem factis,
vetustam utique consuetudinem explicare intendit,
cum jam in praecedenti ejusdem epistolae
capite disseruisset de ecclesiastici regiminis forma,
eo ordine a Christo Domino disposita, ut in beatissimo
Petro apostolorum omnium summo principaliter
collocavit, ut ab ipso quasi quodam capite dona sua
 velit in corpus omne manare, ut exsortem se mysterii
intelligeret esse divini, qui ausus fuisset a Petri soliditate
recedere.
Duplici itaque titulo consultationes appellationesque
ab omnium Ecclesiarum sacerdotibus ad apostolicam
sedem deferri S. Leo ibidem affirmavit:
divino, nimirum, ob ecclesiastici regiminis formam
a Christo Domino institutam, et facti titulo, quem ex
vetusta consuetudine probare intendebat per appellationem
diversarum causarum, aut confirmata fuisse
aliorum episcoporum et synodorum judicia. Nec audeat
Quesnellus contendere hanc regiminis formam,
ecclesiasticorumque judiciorum rationem, aut episcoporum
dignitatem, aut Ecclesiarum auctoritatem
laedere posse. Nam ipse S. pontifex haec mirifice ex
divina dispositione inter se cohaerere asseverat, subdens:
Quoniam sollicitudo nostra, non sua quaerens,
sed quae sunt Christi, dignitatem divinitus datam, nec
Ecclesiis, nec Ecclesiarum sacerdotibus abrogabat.
 Nullum enim dignitatis aut alienae auctoritatis jus
laedi potest in episcopali ordine, si omnes, quaerentes
quae Jesu Christi sunt, istius dispositiones pervertere
non audeant, et in fidei rebus et Ecclesiarum
negotiis supremo capiti adhaereant, per quod coelestia
dona 425 in omne corpus manare debent. Nec enim
(subjicit etiam) divinorum mysteriorum participes esse
possunt qui a Petri soliditate recedere audeant.
12. Huic autem Petri soliditati adhaesisse Athanasium,
et ab ea Arianos Eusebianosque recessisse,
hactenus in praecedentibus explicavimus. An vero in
hujus causae judicio pro Athanasio vel pro Eusebianis
Quesnello stare placuerit, non satis dilucide ego conspicio.
Illud unum tantummodo intelligo, nostrum
adversarium omnes sui studii nervos intendisse, ut
appellationum jus Romanis pontificibus dumtaxat ex
Sardicensibus canonibus adjudicaret, hosque canones
in Athanasii gratiam conditos, ad ipsius etiam mentem,
velut ex praejudicio quod ipse Romam petens creaverat,
esse constitutos. At quis umquam sincerae veritatis
 inquirendae studiosus sine stomacho haec poterit legere:
episcopus injuria communione et episcopali
sede privatus, et per nequitiam missus in exsilium,
si provocet ad Petri solidam sedem, praejudicium
sibi creat, aliorum jura infringit, si capiti per quod in
membra divina dona dimanant adhaereat, quaerendo
simul quae Jesu Christi sunt et ad ejus Ecclesiam pertinent?
Praejudicium utique sibi creavit, cum in Arianorum,
tum in Quesnelli sententia; minime vero in
recta orthodoxorum opinione. Quibus cum cordi insit
divinis obtemperare mandatis, et numquam Christi
Domini dispositiones et ordinem divinitus constitutum
pervertere, semper ad illud tribunal provocandum
esse docuerunt, quod ab ipso Ecclesiae fundatore
obtinuit firmitatem, ut innumeris exemplis ab aliorum
 scriptis mutuatis (si expediret) probare possemus.
13. Progreditur Quesnellus ratiocinari, atque jam
insertis octavae dissertationi tribus illis memoratis
Sardicensibus canonibus, quid supposuerint PP. in
illis regulis edendis inquirit, et explicare aggreditur.
Primo supponunt (ait) episcopum a proprio suae
provinciae concilio sententiam excepisse: sed eumdem
injuriam sibi factam existimantem postulare ut
concilium renovetur. Ut sensim autem in suam persuasionem
de novo jure Romano pontifici per concilium
concesso traheret lectorem, Osium Cordubensem
haereticorum artibus defatigatum describit, qui optimum
censuit, si alicui a concilio daretur facultas
dijudicandi utrum et quando appellationi locus esse
deberet, ne ecclesiastica judicia paterent magis nebulonum
quorumdam artibus, quam saecularia. Habes
enim ait, codicis lib. septimo, titulum 65, etc. Quem
potius (subdit) hoc munere decorasset synodus, quam
 pontificem Romanum omnium patrem, et in quo
sancti Petri apostoli memoria honoranda erat? Synodus
enim provincialis suspecta erat damnato, vicinarum
provinciarum episcopos eam ob causam congregari
e re ecclesiastica non erat. Hoc igitur oneris
Romano datum, cui nec operosa inquisitione aut totius
negotii accurata discussione ad id opus erat, sed
summatim tantum vel ex litteris priorum judicum
cognoscere: sicut saeculari judici facile est statim
decernere quorum appellationes recipere permittant
juris civilis leges. Sed falsam fictitiamque esse
hanc Quesnelli suppositionem, quis non videt? Supponit
Sardicenses PP. novum jus Romano pontifici
concessisse, ut hunc omnium patrem, et in quo S.
Petri memoria honoranda erat, universa Ecclesia
veneraretur. Igitur in Quesnelli opinione antequam
hujusmodi canones conderentur, R. P. illicitum erat
judicare aut de synodis provincialibus, aut operosam
adhibere inquisitionem pro restituendis in suis sedibus
episcopis odio aemulationeque expulsis, aut denique
 pro declarandis irritis et invalidis ordinationibus
eorum qui in depositorum sedes fuerant intrusi? Profecto,
si quae conquaeruntur ex Quesnelliano systemate,
starent, jam jus illud antiquum quod Julius
papa Arianis objecit, et sibi convenire affirmavit,
prorsus chimericum fuisset, et judicium ab ipso in
Athanasii et sociorum causa, ante quinquennium saltem
aut septennium, 426 prolatum, irritum et violentum
diceremus, utpote prolatum ab eo qui nondum
auctoritate pollebat. Judicasse autem Julium de
Athanasii et orthodoxorum causa in dubium verti
non potest. Nam praeter praecedentem epistolam Julii
et Athanasii apologias in superioribus allegatas, exstat
etiam alia ejusdem pontificis epistola scripta ad
presbyteros, diaconos, et plebem Alexandrinam, qua
eos hortatur ut Athanasium ad suam sedem revertentem
alacritate magna suscipiant, qui ex tantis
malorum periculis purus innocensque vobis restituitur,
talisque non nostro dumtaxat judicio, sed ab universa
 synodo judicatus est . Nescio tamen quemadmodum
Quesnellus in caeteris superius descriptis sibi constare
possit. Ipse enim audacter Eutychetis appellationem
ad sedem apostolicam negavit, contendens appellasse
potius ad episcopos primarum Ecclesiarum, harumque
synodos, atque tandem contendit ejusmodi fuisse
Orientalium appellantium consuetudinem; hic vero
de hoc novo jure Romanis pontificibus ex Sardicensibus
canonibus concesso agi, hocce onus fuisse
ipsis impositum, ut summatim tantum et ex litteris
priorum judicum cognoscerent et decernerent quorum
appellationes recipere permitterent juris civilis
leges. Hoc autem quid est, nisi posse de decretis
synodorum judicare, decernere in condemnatum jure
vel injuria latam esse sententiam, hancque posse
suspendere et in irritum mittere, donec pontifices,
 vel per se, vel cum aliis de praecedentibus judiciis
pleniorem faciant inquisitionem? Concilium autem
ad haec omnia exsequenda esse necessarium, non
affirmat Quesnellus; nec revera necessarium dici debet,
si summatim, et ex litteris priorum judicum illa
omnia decernere atque etiam statuere potest.
14. Quesnellus nihilominus, in suis assertionibus
constans, utique verbis contendit hoc appellationum
jus de novo fuisse tum Romanis pontificibus et ipsi
Julio adjudicatum. At quibus subsidiis id probavit?
Forte confingendo Sardicenses eos canones apparentes
quasdam habere contradictiones, quas, inter
caeteros, eruditis explicationibus e medio sustulit
jampridem cl. Christianus Lupus , vel affirmando
Sardicenses PP. per posteriores cogitationes prioribus
derogasse, ut nimirum ex posterioribus decretis priorum
interpretatio accipi debeat, et septimo illo canone
inter angustos limites illa R. P. auctoritas restringatur,
quam in tertio et quarto canone amplissimam
eidem adjudicarunt? Fallitur omnino Quesnellus.
 Canones illi nulla ratione inter se pugnant, et
summum illud jus, quod in tertio et quarto canone
comprobat pontificis Rom. auctoritatem in appellationibus
accipiendis, magis magisque confirmatur in
quinto, seu septimo canone, ut sit in ejus potestate
vel judicare per se, vel causae judicium aliis delegare,
vel litigantes partes ad se accire, vel novam synodum
indicere, in qua solemnius totum negotium de quo
quaestio agitatur ad novum examen revocetur.
Itaque ne fabulari videamur, ad canones attendamus.
Canon ille tertius in primis Eusebianam
compescuit factionem, Nicaenos canones in spretum
adducentem. Cum videlicet temerariis ausibus ex
Ecclesiis ad eam non pertinentibus ipsa ejiciebat episcopos
et clericos orthodoxos, et in horum cathedras
et loca alios damnatos et haereticos intrudebat. Ut
autem istius Eusebianae factionis temerariam agendi
rationem Quesnellus occuleret, aut saltem dissimularet,
non integrum exscripsit canonem, prout in Dionysii
 Exigui codicibus invenitur; sed, subductis fortasse
oscitanter quatuor primis istis lineis: Osius episcopus
dixit: Illud quoque necessario adjiciendum est, ut episcopi
de sua provincia ad aliam provinciam, in qua sunt
episcopi, non transeant, nisi forte a fratribus suis invitati,
ne videamur 427 januam claudere charitati; subjecit
dumtaxat reliqua, quae sequuntur: Videlicet, quod
si aliqua provincia, etc. Hunc canonem, ut diximus,
eruditis scholiis et notis illustravit cl. Lupus, atque
animadvertit quatuor partibus constare; in quarum
secunda damnata inveniuntur peregrina judicia ab
Eusebianis potissimum fieri solita; in tertia agitur
de judicibus synodorum provincialium, quorum interest
Romano pontifici scribere, ut episcopale judicium
ad sedem apostolicam referatur, ut Innocentius
papa I in epistola ad Victricium Rothomagensem explicavit
. Quarta denique illius canonis parte agitur
de jure eo apostolicae sedis quod Quesnellus
novum hactenus appellavit. Novum quidem illud
 dici non potest, quod ex divina institutione dimanat.
Dimanare autem ex divina institutione, non ex canonico
jure, quoad curam illam quam RR. PP. in
universis Ecclesiis impendunt, ex hactenus scriptis
innotescit, et tradit perspicue S. Leo Magnus in
epistola ad Anastasium episcopum Thessalonicensem,
et Julius ipse papa in laudata epistola ad Eusebianos.
Igitur cum tota controversia expedienda Julium
inter et Eusebianos in hujus curae et auctoritatis
exercitio et usu versaretur, quae ab Eusebianis factiosis
in quaestionem adducebantur, idcirco ne in posterum,
aut synodi provinciarum, aut alius quisquam
catholicae Ecclesiae episcopus, apostolicae sedis decreta
atque judicia contemnere aut infringere auderent,
S. Petri tribunal in honore habendum esse
 declaraverunt: Ut ab iis qui judicaverint scribatur
Julio Romanorum episcopo, et per propinquos provinciae
episcopos, si opus sit judicium renovetur, et ipse
cognitores praebeat. Si autem probare non potest causam
ejus esse talem ut eam rursus judicari opus sit,
quae semel sunt judicata non infirmentur. Profecto si
haec canonis verba sine violenta interpretatione in
genuino sensu accipiantur, ea referenda esse ad Eusebianorum
audaciam contendentium S. Petri apostoli
memoriam non esse honorandam, sed synodorum
provincialium judicia firma et rata habenda
esse, quin a quopiam possent aut rescindi aut aboleri.
Igitur Sardicenses PP., qui similem audaciam
frangere volebant, declararunt dumtaxat beati Petri
memoriam esse honorandam, ut ab iis qui judicaverunt,
etc. Neque aliam agendi rationem servarunt
in quarto canone conscribendo, in quo agitur
de episcopis per synodale judicium depositis, in
quorum sedem nullum alium collocari volunt antequam
Romanus pontifex, causa cognita, sententiam
 tulerit. De novo hic synodi judicium Rom. pont. judicio
subjiciendum esse decernunt. Ut videlicet ratum
habeant, et tamquam divino jure respondens
declarent, quod ante quinquennium saltem sibi convenire
Julius papa scripserat, quando ipso inconsulto
Gregorium Cappadocem in Alexandrinam sedem intrusum
cognoverat. Nihil ergo in duobus illis canonibus
Romano pontifici adjudicatum fuit quod jure
possessionis, ut aiunt, non obtinuerit. Quam pacificam
possessionem irrito conatu denegare, aut perturbare,
dumtaxat, nisi fuerant laesae fidei homines,
qui quemadmodum Nicaenorum dogmatum regulas
prorsus evertere atque abolere quaerebant, ita auctoritatem
supremi judicis et canonum custodis oppugnare
contendebant. Ut igitur in posterum, vel provincialia
concilia factiosorum virorum hanc Rom.
pontificum pacificam possessionem laedere aut infringere
non tentarent, in illo Sardicae conventu duos
laudatos canones tamquam Nicaenorum appendicem
 condere voluerunt, cum in praecedenti illa Nicaena
synodo stabilitum fuisset Ecclesiarum privilegia et
praerogativas esse servandas, et PP. dixerint: Romana
Ecclesia semper habuit primatum, ut in Chalcedonensi
synodo lectum fuit et nos in praecedentibus observavimus.
Jam vero nunc nobis dicat Quesnellus quid
in septimo canone habeatur, quo prioribus derogatum
esse intelligamus? 428 In eo enim tam perspicue
R. P. auctoritas in appellantium causis suscipiendis
et judicandis explicatur, ut eo prorsus dirimantur
Eusebianorum et cunctorum schismaticorum
contentiones, negantium judices synodorum provincialium
esse pulsandos ad praeteritorum judiciorum
rationem reddendam, quod quidem necessarium ad
cohibendam judicum in condemnatum impotentiam,
odium atque furorem, Julius pontifex ex Nicaenis
canonibus contra eosdem schismaticos probavit,
scribendo: Qui bene sentiunt (ait) de iis quae egerunt,
et in quibus ipsi judices fuerunt, non indignanter ferre
solent si quod ab ipsis judicatum ab aliis excutiatur,
 quippe qui securi sint ea quae ipsi justa judicaverint injusta
numquam fieri posse. Quocirca episcopi in magna
synodo Nicaeae congregati, non sine Dei consilio permiserunt
prioris synodi Acta in alia synodo examinari,
ut et illi qui judices erant prae oculis habentes
secundum de ea re futurum judicium, cum omni diligentia
causam expenderent, et illi qui sententiam acceperant
certo cognoscerent se non per simultatem priorum
judicum, sed jure ac merito condemnatos esse.
Ad sequentia, quaeso, verba animadvertat Quesnellus,
ut intelligat hanc regulam jam ex apostolica
consuetudine obtinuisse, et dumtaxat fuisse renovatam
et explicatam in Nicaeno concilio. Quod si (subjicit
S. Julius) istiusmodi consuetudo olim fuit, ejusque
 memoria est, et scripto prodita in magna synodo, eamque
apud vos valere non sinitis, rem profecto indecoram
facitis .
Age vero canonem illum quintum Sardicensem,
quem extra suam naturalem sedem Dionysii Exigui
codd. exhibent, subjiciamus; quemque duabus vocibus
omissis mutilum et obtruncatum Quesnellus adduxit,
repugnantibus omnium interpretum versionibus.
Hosius episcopus dixit: Placuit ut siquis episcopus
delatus fuerit, et congregati ejusdem regionis episcopi,
cum gradu moverint, et velut appellans confugerit
ad beatissimum Romanae Ecclesiae episcopum, et
velit ipsum audire, et justum esse aestimaverit ejus rei
examinationem renovari, coepiscopis scribere dignabitur,
qui sunt propinqui provinciae, ut ipsi diligenter et
accurate singula perscrutentur, et ex veritatis fide de
re sententiam ferant. Siquis autem postulet suum negotium
rursus audiri, et ad suam supplicationem Romanorum
episcopum judicare visum fuerit, ut a proprio
latere presbyteros mittat, erit in potestate ipsius quodcumque
 recte habere probaverit. Et si decreverit oportere
eos mitti qui cum episcopis sint judicaturi, habentes
auctoritatem ejus a quo missi sunt, et hoc ponendum
est. Si autem sufficere putaverit ad rei cognitionem, et
episcopi sententiam, faciet quod prudentissimo ejus
consilio recte habere videbitur. Responderunt episcopi:
Quae dicta sunt placuerunt . Hunc igitur canonem
duobus praecedentibus mire concinere animadvertit
Christianus Lupus. Immo ad Romani pontificis auctoritatem
magis explicandum illum editum fuisse,
jam probant verba illa quae innuunt posse mittere
presbyteros a latere legatos, qui aut soli, aut cum
alterius provinciae vicinae episcopis, causam cognoscant
et finiant; ne in infinitum appellationibus locus
praebeatur. Verumtamen solis vicinae provinciae episcopis,
sine Romanorum presbyterorum assistentia
judicare haudquaquam permittit. Fateor quidem varias
apud antiquos et recentiores scriptores hujus
canonis occasione ab interpretibus excitatas fuisse
 quaestiones, ut videre est apud clariss. Christianum
Lupum . Verumtamen nemo tam studiose et violenter
illum interpretari nisus est quam noster adversarius
Quesnellus. Is namque, facta pro arbitrio
nova canonis instructione, et subductis iis vocibus
quae plenam R. P. auctoritatem indicant in excipiendis
et resolvendis appellantium causis, contendit judicium
429 renovari et concilium renovari, pro uno et
eodem accipi debere. Addens praeterea: Et vero si
judicium pro sententia acciperetur, non fuisset dicendum
in judicio, sed tantum judicio. Constat igitur
concilium Romani episcopi hic intelligendum. At
quale concilium, nobis investigandum est. Multiplex
concilium Rom. pontifici subesse (asseverat). Et propterea
praemissa vulgari illa distinctione graduum
ecclesiasticae administrationis Romano pontifici convenientium,
videlicet Urbis episcopi, Romanae provinciae
metropolitae, suburbicariarum dioeceseon
primatis, Occidentalis tractus patriarchae, in tota
 Ecclesia capitis et apicis, de diversis quoque synodis
juxta causarum qualitatem disponere posse concedit.
Sed cum ea cautione tamen, ut ipse solus numquam
judicet, bene tamen habita ratione ad causas quas
expendere eum oportet. Ita ut cum intra paroeciam,
seu dioecesim propriam, ad eum appellatur a sententia
judicis inferioris, appellantis causa judicanda sit
a synodo paroeciali, seu ab ipso summo pontifice sui
cleri consilio septo; cum ex provincia causa ad provincialem
synodum spectet, cum ex dioecesibus suburbicariis
ad dioecesanam, cum ex tractu Occidentali
ad Occidentalem, cum ex aliis Ecclesiae partibus ad
oecumenicam et universalem, nisi ex libera appellantium
optione ac libello aliud significetur. Ad hanc,
 ni fallor, normam Sardicensis canonis sensus eruendus
est, ac eadem ratione de Flaviani appellatione
judicandum. Lepida quidem, sed valde ingeniosa
juris pontificii interpretatio, si stare posset. Sed
quamvis varia a Quesnello adhibeantur fulcimenta
pro ea sustentanda, attamen eam corruere faciunt
primo ipsius canonis verba. Vetustissimi deinde interpretes,
qui canonem explicarunt; denique vero
papae Leonis aliorumque Romanorum pontificum
agendi ratio, qui appellantium causis susceptis, vel
immediate ipsi (ut aiunt) judicium peremptorium
enuntiarunt; vel dumtaxat concilium generale cogendum
decreverunt, quando publicam judiciorum solemnitatem
necessariam esse crediderunt pro tollendis
gravissimis dissidiis et schismatibus quae, ob
diversas improborum hominum factiones, sanctissimarum
Ecclesiarum statum nefarie cum catholicorum
pernicie et scandalo vexabant, ad frangendam contumaciam
eorum qui a fidei et disciplinae ecclesiasticae
regulis aberrarunt, et ad reconciliandos poenitentes
 reos qui perpetrata crimina ejurassent, facta
deinde solemni catholicae fidei confessione, atque
tandem ad exsequenda omnia et singula apostolicae
sedis statuta quae pro temporum ratione et negotiorum
qualitate necessaria videbantur. Quatuor igitur
sunt distinguenda. Primum, protestatio depositi episcopi
reclamantis et appellantis a sententia sive judicio
provincialis synodi; alterum, tribunal apostolicae
sedis, ad quod appellatur; tertium, judicium ipsius
apostolicae sedis, vel Romani pontificis in paroeciali
synodo, vel in consistorio prolatum de appellantis
causa, et juribus, et de praecedenti provincialis synodi
sententia; quartum denique spectat ad exsecutionem
ipsius apostolicae sedis judicii, quae cum
multoties haberi non possit, vel sine novae synodi
patriarchalis aut generalis coactione, idcirco RR.
PP. mittunt e suo latere legatos, ut singula quae ab
ipsis sunt definita fideliter exsecutioni demandentur.
Non ergo verum est judicium renovari et concilium
 renovari pro uno et eodem accipi debere, ut Quesnellus
comminiscitur. Nam facta appellatio judicii utique
renovationem exigit, quod, velit nolit, adversarius
fateri debet, minime vero aliam concilii convocationem.
Siquidem expressis verbis in ultimo a nobis
exscripto canone habemus: Si quis autem postulet
suum negotium rursus audiri, et ad suam supplicationem
Romanorum episcopum judicare visum fuerit ut a
proprio latere mittat presbyteros, erit in potestate ipsius
quodcumque recte habere probaverit. At quae libera
potestas esset in Romanis pontificibus ad quodcumque
probaverint, si ipsi jure non possent judicare, vel
mittere de latere presbyteros, ut audiant negotium,
propter quod appellans provocavit? Profecto si PP.
430 plenam Rom. pontificibus potestatem non adjudicarent,
sed ad unum novum concilium dumtaxat
pontificia jura restringere voluissent, aliam loquendi
phrasim adhibere debebant, cum inter multa media
apta pro nova rerum cognitione, libera facultas ipsis
 data sit illud eligere quod aptius et convenientius a
prudentissimo eorum judicio judicabitur. Id expresse
innuunt postrema illius mox recensiti canonis verba.
Nimis interim Quesnellus sibi blandiendo laetitiam
affectare intendit, quod Flaviani causam ad generalem
synodum fuisse delatam vigore appellationis
unice Sardicensibus canonibus innixae probare potuerit;
et praeterea, variis adhibitis contortis interpretationibus,
quas omnino fallaces esse in praecedenti
Exercitatione ipsi perspicue probavimus, stylum
censorium in Joannem David iterum convertit,
huncque tamquam lusorem illusoremque exagitat,
quod scripserit Flavianum ad unicum et solum Romanum
pontificem appellasse. At quis hominis confidentiam
 apprime non intelliget, qui nostras rationes,
non cerebro excogitatas, sed ex sinceris monumentis
haustas, conferre voluerit cum tot tantisque naeniis,
cavillis falsisque conjecturis, interpretationibus,
quas ad novum systema firmandum roborandumque
nimio studio congerere atque lectoribus exhibere
sategit?