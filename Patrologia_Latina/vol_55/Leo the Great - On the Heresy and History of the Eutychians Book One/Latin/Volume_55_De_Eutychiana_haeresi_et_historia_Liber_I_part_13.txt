CAPUT XI.
Abolitis Ephesini latrocinii Actis, S. Leo varias epistolas
scripsit ad Orientales. Sanctus Flavianus
martyrio occubuit, et in hujus locum Anatolius
suffectus est. R. P. non consentit in istius ordinationem,
quoadusque solemnem fidei professionem
juxta formam a se praescriptam non emittat. Ad hanc
excipiendam quatuor e suo latere mittit legatos, qui
Constantinopolim proficiscerentur. 
1. Cum primum magnus Leo, ex Hilaro diacono,
apostolicae sedis legato Romam revertente, notitiam
habuit omnium rerum quae in Ephesino latrocinio
 contigerunt: quamvis gravi animi sui moestitia et
dolore urgeretur ob catholicae fidei dogma collapsum
et universalem omnium Orientis Ecclesiarum subversionem,
tamen non se abstinuit a judicio ferendo;
sed, absque ulla haesitatione, intrepidus ea usus est
vigilantia et oeconomiae regulis quae maxime supremum
ipsius totius Ecclesiae pastorale munus decebant,
atque sua auctoritate et beneficio tot tantisque
malis Chrysaphii artibus, Eutychetis blasphemiis et
Dioscori impietate exortis, statim occurrere voluit;
ut protinus eisdem mederetur, eademque penitus
abolerentur. Primo itaque  omnia praecedentia
illius depraedatoriae synodi Acta, tamquam nulla atque
irrita abolevit, ut non obscure Gelasius etiam
papa indicavit ad Dardaniae episcopos scribendo.
Itemque sanctae memoriae Flavianum pontificem (Graecorum
intellige) congregatione damnatum, pari tenore,
quoniam sola sedes apostolica non consensit, absolvit,
potiusque qui illic receptus fuerat, Dioscorum, secundae
 sedis praesulem damnavit, et impiam synodum non consentiendo
submovit, ac pro veritate ut synodus Chalcedonensis
fieret sola decrevit. Nec mihi ex Launoii
sententia objiciatur Gelasium summum pontificem
ad ecclesiasticos canones respexisse quorum auctoritate
et privilegiis dumtaxat Leonem Magnum
usum fuisse laudata verba indicare videntur. Nam
431 S. Gelasius ipse explicavit quemadmodum
quibusve regulis apostolica sedes insistens, ea rejicere
consuescat quae in synodis male gesta fuerunt,
vel ea rata habeat et confirmet quae veritati et justitiae
sunt consona. Addit enim: Ubi etiam consequenter
ostenditur quia male gesta synodus, id est contra Scripturas,
contra doctrinam Patrum, contra ecclesiasticas
regulas, quam tota merito Ecclesia non recepit, et praecipue
sedes apostolica non probavit, per bene gestam synodum,
id est secundum Scripturas, secundum Patrum
traditionem, secundum ecclesiasticas regulas, pro fide
catholica et communione prolatam, quam cuncta recepit
Ecclesia, quam maxime sedes apostolica comprobavit,
 et debuerit, et potuerit immutari; bene vero
gestam synodum juxta supradictum modum nova synodus
nullatenus immutandam . Gelasium ergo ibidem
egisse de judiciis a sola apostolica sede absque
ulla conciliorum congregatione factis, ex totius epistolae
contextu est manifestum. Quorum quidem judiciorum
memorias pontifex colligebat ex authenticis
apostolicae sedis archiviis, vel mente retinebat tamquam
ocularis testis omnium quae in Flaviani et Eutychianorum
causa contigerant. Ipse enim ad pontificatum
fuit assumptus anno 492, et S. Leo ex hac
luce migraverat 461. Vix ergo dubitare possumus
 apostolicam sedem, fidelem sacrarum Scripturarum,
et doctrinae Patrum interpretem atque custodem, ad
quarum normam sua judicia dirigit, potuisse in irritum
mittere, omnem synodum quae hisce regulis non
responderet; atque deinde sua decreta edita patefacere
aliis episcopis, ne ratum habere auderent quod
ab ipsa fuerat reprobatum. Hanc quidem agendi rationem
secutum fuisse S. Leonem, constat ex mox
describendis. Recurrente namque autumni tempore
in quo Romae anniversaria synodus solemniter agebatur,
episcopis caeterisque Ecclesiarum ministris
qui huc convenerant male gestam depraedatoriam
Ephesinam synodum indicavit, ne quisquam Dioscoro
et Eutychianae factioni in posterum communicare
auderet, sed omnes sancto Flaviano adhaererent. Miseratus
praeterea super infelicem statum omnium
Ecclesiarum Orientis, de generali cogendo concilio
statuendum esse judicavit. Etenim cum totius causae
summa ad ipsum omni divino et ecclesiastico jure
esset devoluta, cum propter suorum legatorum reclamationem,
 tum propter Flaviani aliorumque appellationes,
idcirco aptiora remedia seligere debebat,
quae collabentem fidem firmarent, lapsos episcopos
erigerent, contumaces et obstinatos damnarent; et
iis qui, minarum timore acti, captivas manus impiis
subscriptionibus praebuerant, libertatem impertirent
ad solemniter retractandum. Hac de causa igitur idem
S. Leo, blande suaviterque cum Theodosio imperatore
agens, variis epistolis huic insinuare curavit ut
sublato quocumque obstaculo, juberet omnia in eum
statum restitui in quo fuerunt ante omne judicium,
donec major ex toto orbe sacerdotum numerus congregaretur.
Suis hisce insinuationibus pariter Occidentalium
episcoporum preces adjunxit, subjiciendo:
Omnes partium nostrarum Ecclesiae, omnes mansuetudini
vestrae cum gemitibus et lacrymis supplicant
sacerdotes . Ad quas supplicationes nulla alia ratione
adducebantur, nisi ut gravissimis malis quibus
Ecclesiae Orientis angustiabantur facilius et expeditius
 posset mederi.
2. Interim quoque ut solamen aliquod Flaviani necessitatibus
praeberet, unam epistolam ad eumdem
scripsit, ipsi maxime compatiendo ob gravissima
mala quibus afflictabatur, et se dolere testatur eorum
ruinas per quos veritas impugnabatur, et ipsa totius
Ecclesiae fundamenta quatiebantur. Atque illum praeterea
certiorem facit pro communi causa laborare, ut
primitus ad ea quae universitati fidelium prosint pervenire
mereamur . Haec autem epistola nobis indicat
nondum S. pontifici Flaviani 432 mortem innotuisse.
Quare erudite eminentissimus cardinalis Baronius,
cui etiam Quesnellus suffragatur, annotavit
variam fuisse de hujus sancti episcopi nece famam, ob
diversas scriptorum sententias . Prosper enim, in
Chronico, ait quod S. Flavianus inter manus eorum
a quibus in exsilium ducebatur glorioso ad Christum
fine transivit. Nicephorus asseverat triduo post decessisse.
Apud comitem Marcellinum et in Graecorum
Menologio legimus apud Epypam Lydiae relegatum,
 ibique taedio, dolore et tormentis confectum
exanimatumque. Quibus similia habet breviculus Eutychianistarum:
Ducitur in exsilium Flavianus et apud
Epypam, quae est Lydiae civitas, seu superveniente
seu ingesta morte defunctus est. Libellus synodicus,
cap. 85, calcibus occisum dicit. Caedis auctorem,
Acta Chalcedonensis synodi Barsuman monachum
arguunt. Evagrius, lib. II Historiae, cap. 2, ex Eusebii
Dorylaei fide, Dioscoro ejus mortem tribuit, a
quo calcibus impetitus, ab ecclesia extrusus et interfectus
dicitur. Sane ejus impulsu (ait Quesnellus)
pessime affectum nemo dubitat. Plurimi tandem in
 concilio Chalcedonensi Dioscorum percussorem et
homicidam Flaviani et alterum Cainum appellarunt.
In hac porro tanta scriptorum varietate unum evidentissime
constat, Flavianum videlicet, verberibus
affectum maximisque aerumnis confectum spiritum
emisisse. Et quamvis ejus mortis tempus certo definiri
haud possit, tamen conjicere possumus non
contigisse nisi anno sequenti 450, et in hieme probabiliter,
ut ex successoris ordinatione facile evinci
potest. Graeci ergo quotannis illius triumphum celebrant
die 18 Februarii, qua translatio ejus Constantinopoli
facta est sub Marciano. Hinc laudatus
Baronius hocce praeconium in Graecorum Menologio
descriptum refert: Commemoratio S. Patris nostri
archiepiscopi Constantinopolitani Flaviani, qui, ab impio
Dioscoro et haereticis cum eo conspirantibus
ejectus atque in exsilium missus, variis pressuris et
aerumnis vexatus vita functus est. Quibus paria recinit
Occidentalis Ecclesia eadem die. Unum denique
minime praetermittendum censeo: nimirum, ipsum
 cardinalem Baronium, ex tot mox laudatis sententiis
eam veriorem judicasse qua affirmatur Flavianum
perrexisse in exsilium: immo contusum verberibus
per milites, catenis vinctum fuisse perductum,
illicque victricem animam auctam corona martyrii,
triumphali pompa decoram, ad Deum migrasse. Sed
in maximo honore Romanam Ecclesiam Flaviani virtutes
habuisse, hujusque gloriosa pro fidei catholicae
defensione certamina, produnt picturae illae musivo
expressae in nobilissimo S. Crucis oratorio, quod ad
dexteram baptisterii Constantini Hilarus S. Leonis
legatus, et deinde istius in pontificali Romana sede
successor, construxit. Quod integrum oratorium,
etsi solo aequatum sub Sixto ob bella ingruentia in
Italia, tamen ipsius memoria (ait Baronius) saltem
in chartis restituta fuit .
3. Constantinopolitana interim Ecclesia sancto suo
privata pastore, moerore et tristitia afflictabatur. Et
eo magis, cum in defuncti locum Anatolium vidit
 subrogatum. Is namque cum jam pridem Dioscori
Alexandrini apocrisarius fuisset, et imperatorum
patrocinio tueretur, etiam in ecclesiasticis rebus
administrandis, animum in Eutychetem hujusque
factionem nimis propensum habere posse merito
S. Leo arbitrabatur. Sed Anatolium post adeptam
Constantinopolitanam sedem minime Dioscoro
adhaesisse, pluribus argumentis demonstrari potest.
Primo videlicet, quia certior factus Dioscorus
omnia latrocinalis synodi Acta solemniter S. Leonem
433 cum Romano concilio abolita et irrita declarasse,
ipse irarum impotens, Alexandriam reversus,
habuit episcoporum conventum, in quo excommunicationis
sententiam protulit in summum pontificem,
idque scelus perpetravit, quod nullus perditorum
hominum cogitasset. Ad quod gravissimum facinus
dumtaxat decem episcopos lacrymantes et invitos
potuit inducere. Qua occasione, pro ejus partibus
minime Anatolium stetisse, certissimum est. Secundo
Anatolius ipse, quasi praesentiens suam in Constantinopolitanum
 episcopum electionem minus gratam
et acceptam, quinimmo maximopere multis de causis
suspectam summo pontifici Leoni esse futuram, qui
gravioribus motivis ex Nicaenis canonibus desumptis
adductus detrectasset eum tamquam legitime electum
habere, et cum ipso communicare, suis et imperialibus
litteris, forte labente mense Maio scriptis, se
in apostolicae sedis communionem in posterum habendum
humillime petiit. Anatolii enim epistolam
temporum injuria aut deperditam esse, aut adhuc in
secretioribus archiviis asservari probabile est. Illius
 dumtaxat superest fragmentum, Graece et Latine in
Quesnelli editione, quod (ait) ex Regio ms. cod.
extractum, quodque lumen aliquod nobis exhibet pro
historia quam describimus. Ex eo igitur intelligimus
quod, vita functo Flaviano, Theodosius imperator
curam suscepit ut Constantinopolitanus clerus inquireret
qui eam Ecclesiam posset regere. Ac primo
(ait) quidem demandavit religiosissimo ejusdem urbis
clero ut ad gubernationem aptiores decernerent cum
probatione, sibi electionem omnium praecipui reservans.
Verumtamen imperatoris mandatum non facile pravos
ambitus quorumdam motus potuit cohibere. Nam
inter electores immoderata dissensione exorta, cunctisque
hinc erga multos in varia studia scissis, iterum
imperator jubet conquiri clericos in regia urbe, etiam
ex aliis civitatibus, ob quaedam (ita ut fit) negotia degentes,
quo inter illos praestantior absque ullo affectu
in episcopalem dignitatem promoveretur. Quibus verbis
indicatum est Anatolium se purgare voluisse ab ambitus
nota, qua juste postulari poterat ob summam
 cum Dioscoro antecedenter habitam conjunctionem.
Tandem ait se omnium suffragiis fuisse in episcopum
primatem electum, non propter justitiam (ait) meam,
sed ut Christus Jesus in me ostenderet omnem patientiam
suam, juxta Apostolum. Electionem autem ordinatio
excepit. Nam episcoporum Constantinopoli
versantium synodus ad me ordinandum (subjicit) sine
mora procederent. Haec dumtaxat de Anatolii electione
et ordinatione ex laudato epistolae fragmento indicata
sunt. Quare maxime dolendum est quod caetera
desiderentur, ex quibus intelligeremus Anatolium
non tantum postulasse a S. Leone consuetam
communionem, sed ut praesertim ratam haberet et
confirmare dignaretur suam in Constantinopolitanum
episcopum electionem, de qua re varia ipsi in antecedentibus
annotavimus, loquentes de Eutychetis
appellatione, atque iterum explicabimus de Anatolii
epistola post Chalcedonense concilium ad eumdem
S. Leonem scripta disserentes. Adhuc tamen magis
 dolendum est quod Theodosii epistola in Anatolii
gratiam ad eumdem summum pontificem scripta
prorsus interciderit. Cujus sensa dumtaxat colligere
aliqua ratione possumus ex ejusdem S. P. ad ipsum
imperatorem rescripto. Ad quod animadvertens Baronius
ait: Etsi infelix ab Eutychete atque Dioscoro
deceptus, et in transversum actus, ratam habuit Flaviani
damnationem, haud tamen eo impietatis profundo
demersus est, ut auctoritatem R. Ecclesiae
contemnendam prorsus existimarit: immo eamdem
sedem omnium caput intelligens, non prius Anatolium
a Dioscoro in locum Flaviani suffectum recipiendum
putavit, quam ab ipsius R. P. probaretur
assensu, deque his litteras daret ad S. Leonem, exploraturus
ejus voluntatem, et auxilium imploraturus.
Addit id exacte probari ex S. P. epistola, de
qua mox dicturi sumus. Gravis tamen quaestio excitabitur,
si hanc S. pontificis epistolam cum praecedentis
Anatolii epistolae fragmento conferamus. 434
Nondum enim Anatolium fuisse sacra episcopali ordinatione
 initiatum, non obscure indicare videntur S.
pontificis verba, qui suum consensum ad ordinationem
illius suspendit, et fidei professionem exigit; quemadmodum
etiam legimus in primo capite synopsis hujus
epistolae. Sed clarius id etiam eruimus ex ipsis Leoninis
verbis: Sed ne (ait) in praejudicium catholicae
defensionis viderer egisse, de ordinatione ejus qui Constantinopolitanae
coepit Ecclesiae praesidere nihil interim
in alterutram partem temere scribendum putavi, non
dilectionem negans, sed manifestationem catholicae veritatis
exspectans . Quae sane verba etiam absque
 violenta interpretatione explicari possent Anatolium
nondum fuisse ordinatum, sed electum episcopum
tantummodo fuisse; et tum Romani pontificis consensum
exspectasse, ut sacrae ordinationis donum
obtineret. Sed isthaec explicatio minime cohaeret
Anatolii verbis, quibus fassus est episcoporum synodum
Constantinopoli versantium sine mora ad
eum ordinandum processisse. Quare, ad utriusque
epistolae sensa concilianda, alterutrum esse affirmandum
arbitror: nimirum, imperatorem ad S. Leonem
scripsisse statim post Anatolii in episcopum electionem,
et antequam ab episcopis ordinaretur; sibique
fidenter fuisse blanditum, haudquaquam hujus ordinationem
R. P. fore reprobaturum, et idcirco eodem
spiritu quo motus fuerat ad procurandam Anatolii
electionem paulo post egisse ut synodus eum ordinaret.
Ex qua animadversione illud alterum necessario
consequitur, videlicet fragmentum illud epistolae
Anatolii extra suam sedem in Quesnelliana editione
 esse collocatum, et propterea post Theodosii epistolam
debuisse locum obtinere.
4. Quidquid vero de praesenti valde ambigua quaestione
dici possit, haud ad nostrum arbitror pertinere
institutum. Potissimum cum apostolicae sedis jura
integre salva custodita manserint ex Leonis agendi
oeconomia, qui suspensus haesit in assensu dando
Anatolii ordinationi, quoadusque certa atque solemnia
testimonia non obtinuisset, cum de novi episcopi
probitate et fidei sinceritate, tum etiam de
iis cum quibus communionem habebat. Reverenter
igitur agens cum imperatore, simul pontificiae dignitatis
majestatem auctoritatemque tenens et exercens,
petit ut imperator ipse aegre non ferat ipsius
animi suspensionem, dicendo: Quod aequanimiter
ferat obsecro vestra clementia; ut cum talem se erga
fidem catholicam qualem cupimus approbarit, de sinceritate
ipsius copiosius et securius gaudeamus. Quare
ad abjiciendam quamcumque sinistram suspicionem,
occasionem totius difficultatis quaerit amovere, non
 ardua exigendo, sed eum invitat ad id quod nullus
catholicorum potest refutare. Videlicet, petit ut Anatolius
in suam mentem revocet Graecorum et Latinorum
PP. de incarnationis mysterio doctrinam, ex
qua Nestoriana haeresis fuit jam condemnata; relegat
simul quae a Cyrillo Alexandrino episcopo praedicata
fuere in Nicaenae fidei expositione, quamque ab eo
missam apostolicae sedis scrinia susceperunt. Ephesinae
(ait) etiam synodi gesta recenseat, quibus contra Nestorii
impietatem a sanctae memoriae Cyrillo inserta et
allegata sunt de incarnatione Domini catholicorum testimonia
sacerdotum . His addit ut non sperneret
etiam recensere meam epistolam (intellige 24 ad Flavianum)
quam pietati Patrum per omnia concordare reperiet.
Cumque a se hoc quod eidem profuturum sit expeti
desiderarique cognoverit, catholicorum sententiis toto
corde consentiat; ita ut 435 sinceram communis fidei
professionem absolutissima subscriptione coram omni
clero et universa plebe declaret, apostolicae sedi et universis
 sacerdotibus atque Ecclesiis publicandam.
5. Quia vero haec omnia subdole dumtaxat atque
apparenter ab Anatolio, cujus fides merito apostolicae
sedi suspecta erat, potuissent praestari, quin Rom.
pontifex ob locorum summam distantiam gestorum
veritatem certo cognosceret, omnem curam adhibuit
ne falleretur, suggerendo imperatori, videlicet, cum
Anatolio agere ut quamprimum (ait) ad nos Constantinopolitani
episcopi, qualia debent probati et catholici
sacerdotis, scripta perveniant, aperte scilicet atque lucide
protestantia quod si quis de incarnatione Verbi
Dei aliud aliquid credat, aut asserat, quam catholicorum
omnium et mea professio protestatur, hunc a sua
 communione secernat, ut ei fraternam in Christo charitatem
merito possimus impendere . Haec S. Leo ab
Anatolio exigit, quibus plane illud addidit, ut in Dioscorum,
Eutychetem et omnes ejus sectarios pronuntiaret
anathema . Quae quidem Anatolii Constantinopolitani
antistitis fides ita exploranda erat, ut
omnis ambigua aut contraria suspicio a pontificio
animo removeretur. Idcirco, nulla mora interposita,
quatuor probatae vitae e latere legatos Constantinopolim
mittere decrevit, qui ejusdem professionem exciperent,
pontificiis instructionibus omnino consonam,
ut exinde dignosceretur num novus episcopus
apostolicae sedis communione dignus esset habendus.
De hac quippe solemni legatione eumdem Theodosium
imperatorem in eadem epistola hisce verbis admonuit:
Ut autem salubribus curis velocior pleniorque,
auxiliante Domino, per vestrae clementiae fidem praestetur
effectus, ad pietatem vestram fratres et coepiscopos
meos Abundium, et Asterium, sed et Basilium, et
 Senatorem presbyteros, quorum mihi devotio est probata,
direxi, per quod quae nostrae forma sit fidei, manifestatis
instructionibus quas misimus, possitis dignanter
agnoscere. Ut si Constantinopolitanus antistes in
eamdem confessionem toto corde consentit, securi (ut
dignum est) de Ecclesiae pace laetemur, neque aliquid
residere videatur ambiguum, ut de superfluis forsitan
suspicionibus laboremus. Non ergo quamcumque fidei
professionem ab Anatolio exigebat, sed eam quae
adamussim responderet legatorum instructionibus, et
formulae a se ipso conscriptae, et novo episcopo propositae;
qui deinde etiam sub jurejurando se obstringere
debebat solemniter coram universo clero et Constantinopolitana
plebe ad eam perpetuo servandam et
profitendam. Qualia ergo fuerint summi pontificis
jura in Orientalium Ecclesiis, non est opus hic recenseamus,
cum ex ejusmodi agendi ratione summam et
maximam auctoritatem indicante plenissime omnibus
innotescant.
6. Horum tamen legatorum missionem ad alium
 etiam scopum Leonem direxisse, sequentia illius epistolae
patefaciunt: Sin vero aliqui a puritate nostrae
fidei atque a Patrum auctoritate dissentiunt, concilium
universale intra Italiam, sicut synodus quae ob hanc
causam Romae convenerat mecum petit, clementia vestra
concedat, ut in unum convenientibus omnibus his qui
aut ignorantia aut timore prolapsi sunt, correctionis
remediis consulatur. Qui sane ad hocce dictum animadvertere
non recuset, apprime intelliget nulla alia
de causa Leonem ad praescribendam generalem synodum
adductum fuisse, nisi ut, convenientibus in
unum omnibus prolapsis, correctionis remedia sacerdotali
auctoritate iisdem praeberentur. Non ergo synodum
generalem fieri Flaviani appellatio postulabat;
non ipsius a rebus ecclesiasticis expulsio, ut ait Galla
Placidia . Nec enim ab hisce causis Romani pontificis
animus ad eam postulandam 436 moveri potuisset,
cum Flavianus eo temporis intervallo hominem
jam exuisset, et in Constantinopolitanum thronum
 novus episcopus esset suffectus. Quare nova
argumenta colligimus ad roborandas praecedentes
Exercitationes, superioribus in capitibus conscriptas.
Praecedenti epistolae, aliam non absimilem idem
summus pontifex scripsit ad Pulcheriam Augustam,
in cujus synopsi totius textus summa legitur. Ejusmodi
enim est: Anatolii professionem fidei se exspectare;
legatos a se missos in Orientem; per concilium
generale removenda esse scandala. Haec ergo epistola,
si cum praecedenti scripta ad Theodosium conferatur,
ambas verbis dumtaxat inter se differre notum erit;
et in fine ipsius Augustae clementiam pulsat, ut, ipsa
annitente, jubeatur universale concilium sacerdotum
 intra Italiam haberi, quo, remota arte fallendi, tandem
pateat quid altiore tractatu aut coerceri debeat aut
sanari .
7. Diligentius interim inquirendum esse arbitramur
cur. S. Leo summus pontifex suspensus haeserit in
assensu praebendo Anatolio jam ad episcopatum Constantinopolitanum
assumpto, distuleritque ad eum
scribere non dilectionem negans, sed manifestationem
catholicae veritatis exspectans. Hanc pontificii animi
suspensionem ex multis causis originem habuisse superius
indicavimus. Duas tamen inter caeteras idem
S. Leo expresse patefecit in alia epistola ad archimandritas
monasteriorum Constantinopolitanorum
scripta, quae apud Quesnellum 53 est. Alias vero 34.
In hac quippe epistola se laborare sollicitudine asseverat,
quae eum metuere compellit ne improbitas Eutychiana,
quae in suis fuerat amputanda principiis, processu
temporis fieret pertinacior et latior. Animi timor
augebatur ex Constantinopolitani novi episcopi et
eorum qui illum consecraverant agendi ratione: Qui
 praeter id, ait, quod ad ordinationem novi antistitis pertinebat,
nihil nobis de compressis vel abdicatis erroribus
indicarunt, quasi in illa Ecclesia nullum scandalum,
nulla exstitisset offensio, aut non hinc praecipue fuerit
ordinati meritum demonstrandum, si aliena a se quae
catholicorum sensibus sunt adversa docuisset. Admonitus
ergo dumtaxat fuerat S. Leo de Anatolii ordinatione,
quin imperator, vel episcopi qui ad Anatolium
ordinandum convenerant, apostolicae sedi sinceram
fecissent relationem de Constantinopolitanae Ecclesiae
statu, et sincerum dedissent testimonium de fide,
meritis qualitatibusque novi antistitis electi, qui non
solum cum Romano pontifice communicare intendebat,
sed ulterius petebat ut ipsius electio et ordinatio
in episcopum tamquam canonica haberetur. Quare
ne, quod, ait S. P., inter longinquas regiones accidere
solet, in nimias dilationes tenderet veritatis examen,
atque nequidquam temere ageret, neve aliquod ratum
haberet quod fidei causae et Romanae sedis juribus
 obesset, solemnem illam legationem decrevit, probatissimis
illis quatuor viris data sufficienti paternarum
auctoritatum instructione. Quos (subjicit) in omnibus,
fratres charissimi, diligentia ac sollicitudine vestra cupimus
adjuvari. Confisus tandem in fide, doctrina
laudatorum archimandritarum, quos noverat maxime
diligere veritatem, eos ad labores pro fidei causa impendendos
hisce honorabilibus verbis hortatur, catholicae
fidei sacramentum et Romanae sedis auctoritatem
commendando: Et ideo vos, qui justificamini
per fidem quia catholicam diligitis veritatem, et de singulari
sacramento salutis humanae per Spiritum sanctum
estis edocti, collaborate nobiscum, et quanta potestis
devotione satagite, ut, falsitate destructa, et fidei soliditate
defensa, secura per totum mundum Dei pace potiamur.
8. Leoni tamen vehementer fidei catholicae firmitatem
et Orientalium Ecclesiarum tranquillitatem
optanti nondum omnes praecautiones, 437
et necessaria media adhibuisse videbatur, si praeter
 epistolas ad Theodosium, Pulcheriam et archimandritas
Constantinopolitanos scriptas, adhuc usque
ad felicem hujus causae exitum non laborasset. Quare,
Constantinopolim versus sollicite itinerantibus jam
quatuor legatis a se missis, ipse S. pontifex alias et
alias epistolas scripsit. Alteram nimirum ad Martinum
presbyterum, et reliquas ejusdem collegas, ut ex
ipsius contextu ad marginem Quesnellus ipse merito
annotavit, quos laudat propter mala ab ipsis in veritatis
 defensionem perpessa, cujus veritatis unitatem
locorum spatia non scindunt. Atque tandem protestatur
suos legatos misisse ad roborandam fortitudinem
sanctarum mentium, quorum pio operi ut curam atque
consilium adjungant hortatur . Aliam pariter non
multo post scripsit ad duos presbyteros Faustum et
Martinum. An vero Martinus, cui nova haec epistola
inscribitur, idem sit cum Martino cui praecedens data
est, non judicabo . Valde probabile tamen est
unum et eumdem fuisse hujus nominis presbyterum.
Hos ergo presbyteros summus pontifex suorum laborum
quos pro cura universalis Ecclesiae impendebat
consortes habere volebat. Et sibi persuadens jam a
legatis tum Constantinopolim commorantibus plenissimam
omnium agendarum rerum instructionem habuisse:
Adhuc nunc (ait) per filium nostrum Maximinum
comitem continuatim vos colloquiis cohortamur,
ut quia propitio Domino multum catholicorum est aucta
libertas, sumatis constantiam spiritualem contra Antichristi
praecursores. Hisce verbis postremis impetere
 et exagitare voluisse Nestorium et Eutychetem, ipse
S. P. immediate post in subsequenti capite explicavit.
Quemadmodum ergo aucta esset catholicorum
libertas, ex qua laudatos presbyteros sumere oportebat
constantiam spiritualem contra Antichristi praecursores,
S. Leo non indicavit. Propterea ex aliis
monumentis id exquirere nobis opus fuit, ut lectoribus
id patefaceremus, quod Quesnellus annotare
prorsus praetermisit. Duplici ergo titulo catholicorum
libertatem auctam fuisse intelligimus. Primus fuit
quod, perdurante in Oriente gravissimo schismate
quo Aegyptii, Thraces, Palaestini episcopi Dioscorum
sequebantur, Orientales, Pontici, Asiani, partes Flaviani
et catholicorum tenebant, ut ait Liberatus diaconus
in Breviario, c. 12, nec schisma illud post Flaviani
necem imperator vidisset abolitum, nisi secum
ad mala quae Orientalium Ecclesiis obvenerant serio
recogitare coepisset. Qui cum jam pridem optimis
institutionibus a Pulcheria imbutus fuisset, deinde,
 moribus, in Ecclesiae perniciem, depravatus a Chrysaphio
eunucho et Eudocia conjuge, occasionem dederat
tot tantisque malis in Oriente gliscentibus, ob
favorem atque praesidium haereticis, schismaticis atque
praedonibus usque ad illud tempus praestitum.
Verumtamen divino illustratus lumine, se spadonis
astutia et Eudociae conjugis artibus deceptum comperit.
De admissi ergo sceleris expiatione in posterum
novis sanctissimae Pulcheriae insinuationibus facienda
deliberavit. Quare cum S. Flaviani necem
reparare non posset, in Chrysaphium omnem suum
effudit furorem. Itaque primum illum dignitate, mox
etiam substantia omni exspoliatum in insulam quamdam
relegavit, ut Nicephorus tradit, qui eumdem
inter navigandum haustum fluctibus narrat. Sed de
eo quoque verba faciens Cedrenus, a Jordane interfectum
fuisse asseverat; cui Marcellinus comes suffragari
ex parte videtur, qui ait: Pulcheria autem
injustissimum istum eunuchum Chrysaphium Jordani
tradidit Joannis filio quem ille dolo necaverat, atque
 Jordanes vicem rependit . Alia quoque poenitentiae
438 argumenta idem Theodosius jam exhibuerat,
Eudociam conjugem tamquam alteram omnium Orientis
malorum originem acri objurgatione exagitavit,
et ad poenitentiam agendam Hierosolymam misit, atque
alia multa praestitit, quae a Nicephoro describuntur,
quamvis revera  Baronius merito lectores admoneat
Nicephorum allucinationem esse passum, cum
scripsit Theodosium jussisse ut Flaviani sacrum corpus
 in Constantinopolitanam urbem solemni pompa transferretur.
Hanc enim translationem decreto Marciani
contigisse, exploratum est.
9. Ut autem res contigerint, in praesens inquirere
opus non est. Quare cum non aliud interim nobis
occurrat quod ad Leonis pontificiam agendi rationem
pertineat, idcirco ab hac Exercitatione manum removemus.
Unica dumtaxat superest brevissima epistola
ad Faustum presbyterum scripta, in qua S. Leo istius
fidem laudat, et ad sollicitudinem hortatur. Sed an
haec praecedentibus socianda sit, nec ipsius textu, in
quo nulla mentio facta est de rebus Constantinopoli
per legatos agendis, indicatum est; neque ex consulari
nota, quae desideratur, colligi potest. De Constantinopolitana
ergo synodo, in qua solemnis ab Anatolio fidei
professio emissa fuit, ac de reliquis a sancto Leone
Magno gestis ante Chalcedonense concilium, verba
facere nos in hoc sequenti capite reservamus.