CAPUT XII.
Theodosius Augustus poenitentiam agens moritur. Pulcheriae
Augustae studio et S. C. Marcianus imperator
renuntiatur. Is statim Eutychianos poenas solvere
jubet. Scribit ad S. Leonem de nova habenda generali
synodo. Abundium caeterosque Leonis legatos
honorifice suscipit. Constantinopolitanum celebratur
concilium in causa Anatolii atque lapsorum. Iterum
Marcianus et Pulcheria a S. Leone generale fieri
concilium petunt. Theodoreti, Ibae et Aquilini episcoporum
litterae ad Abundium R. P. legatum.  
1. Catholicorum libertas Theodosii imperatoris poenitentia
aucta, majora adhuc incrementa obtinuit,
cum, mortuo Chrysaphio, et Eudocia ab imperiali
aula procul amandata, sanctissima Pulcheria, quam
imperator prae caeteris sororibus adamaverat et Augustam
appellaverat, sensim potuit in fratris animum
eas sincerae pietatis institutiones excitare, quibus
eum imbiberat a pueritia, quando videlicet piissima
 soror fratris natu major eum fere ab infantia usque
ad vigesimum saltem suae aetatis annum educaverat.
Itaque Theodosius majora adhuc poenitentiae signa
daturus insignem Dei genitrici aedem sacram construxit,
et cum ejus obitus appropinquaret, Ephesum
venit sanctum Joannem evangelistam veneraturus,
templumque ingressus, orationi sese dedit, in qua
etiam quis ei in imperio Romano successurus esset edoceri
se a Deo petiit. Quod ubi per visionem Deus ei
ostendit, Constantinopolim rediit. Paulo post ipsius
mors subsecuta est. Nam exercitum adversus Attilam
ducens, Urbe egressus est, inter equitandum equo
delapsus, spinae vertebram luxavit. Quapropter lectica
in palatium relatus est, et ubi moriturum se sensit, secreto
vocata ad se sorore Pulcheria, de Marciano tribunitio
successore in imperio habendo locutus est,
Deo gratum placitumque esse dicens, ut ille post se ditionem
439 Romanam ministraret. Haec fere in
terminis ex Nicephoro  descripsit Baronius, qui
animadvertit Theodosianae mortis causam, aliter describi
 a Theodoro in Collectaneis; qui ait: Theodosius
junior ad venationem egressus, et in fluvium
Album abreptus sequenti nocte mortuus est, et in
sepulcro Arcadii patris ipsius sepultus est. Et Eudocia
imperatrix Hierosolymam profecta non est amplius
reversa. Inter caetera quae ad nostrarum Exercitationum
scopum spectant, minime hujus mortis
tempus attendendum esse arbitramur, ut inde intelligamus
an Constantinopolitana synodus S. Leonis
jussu in Anatolii causa celebrata contigerit adhuc
superstite Theodosio, vel cum imperii habenas Marcianus
acceperat. Baronius Theodosium obiisse
 quarto kal. Augusti anni 450, suae aetatis unde quinquagesimo,
asseverat. Et paulo post, sanctae Pulcheriae
voluntate, ex senatus-consulto delatum est imperium
Marciano. Cujus sanctae feminae consilium
maxime scriptores laudarunt, quod conjugii titulo
virum evehere voluerit in imperium aetate maturum,
consilio gravem, continentia probatum, atque militari
virtute undique spectatum; ut nimirum hac electione,
et industria, facilius imperii et religionis rebus
prospiceretur. Et quidem Marcianus vix imperiali
purpura indutus, omnia erga religionem argumenta
pietatis exhibuit. Legem imprimis tulit contra Eutychianos,
qua eos iisdem poenis esse puniendos decrevit
quae superioribus legibus adversus haereticos
constitutae sunt. Jubemus (ait) teneri, et extra ipsum
solum Romani imperii repelli, sicut de Manichaeis
praecedentium legum statuta sanxerunt. Dat. kal.
August., Valent. VII et Avieno conss. Deinde ad
Romanum pontificem oculos convertens, hujus nutu
omnia facere animo statuens ad sanctum Leonem
 litteras dedit, de sua in imperatorem electione illum
admonet, atque tandem pro omni impio errore abolendo
et Christianis rebus summa pace componendis,
ipso Leone auctore, synodi celebrandae annuere
quam libentissime protestatus est. Ait enim: Ut omni
errore sublato per celebrandam synodum, te auctore,
maxima pax circa omnes episcopos fidei catholicae fiat,
ab omni scelere pura et intemerata consistens . Hanc
epistolam scriptam fuisse hoc anno 450, ex nota
consulari innotescit. At Leoni redditam non fuisse
nisi anno sequenti, in quo Adelphius consulatum
agebat, certissimum est.
2. Hoc temporis intervallo Abundius et Asterius
aliique duo legati Constantinopolim in Anatolii causa
missi illuc pervenerunt, litterasque pontificias ad
Theodosium jam vita functum directas, Marciano
successori porrexerunt. Quibus acceptis, et perhonorifice
cum legatis agens, omnibus S. Leonis petitionibus
fieri satis praecipit, et incunctanter provincialis
 synodus Constantinopoli cogitur, in quo et
de Anatolii fide, et de recipiendis lapsis ad poenitentiam
venire volentibus pertractatur. Temporis injuria
istius synodi Acta deperdita esse cum multis aliis
monumentis ad ejusmodi causam spectantibus, graviter
dolendum est. Nihilominus tamen ex quodam
eorumdem fragmento , et ex epistolis Marciani
imperatoris, Pulcheriae Augustae, et ejusdem Constantinopolitani
episcopi Anatolii, quasi integram
gestarum rerum seriem eminentissimus Baronius
descripsit, circa nonnulla alia deinde, quae in illa
Constantinopolitana synodo tractata fuere haerens
suspensus, quae tandem ex Chalcedonensis concilii
actionibus probabiliter colligi posse arbitratur. Non
itaque in his expendendis diutius immorari nobis
opus erit. Sed dumtaxat paucis indicabimus quidquid
factum fuerit . Marcianus ergo, legatorum postulationibus
440 auditis, sua pragmatica sanctione
jussit ut quotquot ex episcopis qui, pro catholica fide
decertantes, Flaviani partibus in latrocinio Ephesino
 adhaeserunt ab exsilio revocarentur, statim libere ad
proprias sedes remearent. Deinde, Romani pontificis
jussionibus maxime obtemperare cupiens, legatis
liberam fecit facultatem convocandi ex vicinis locis
episcopos etiam lapsos, ut in catholicae Ecclesiae
communionem, servatis pontificiis instructionibus
admitterent. Quare, convocata illa Constantinopolitana
synodo: Anatolius episcopus Constantinopolitanus
novae Romae, accepta S. Leonis papae epistola 
de confirmatione catholicae fidei contra vesaniam
haereticorum, eam recitavit ante omnium conspectum,
quam pariter eidem praesentaverat coram omnibus
 beatus Abundius. Anatolius ergo episcopus plena
devotione huic S. Leonis epistolae continenti catholicae
fidei veritatem, concordantibus etiam testimoniis PP.
ab eadem apostolica sede decretorum, subscripsit, anathema
dicens Eutycheti et Nestorio, et ipsorum dogmati
cum sectatoribus eorum. Idipsum fecere omnes
qui aderant episcopi, presbyteri, archimandritae, atque
diaconi. Maxima quidem laetitia efferebantur corda
non tantum Augustorum principum, sed etiam sancti
Abundii, Asterii episcoporum, Basilii et Senatoris
presbyterorum. Hi namque dixerunt: Omnipotenti
Deo gratias, quoniam reverendorum episcoporum, presbyterorum,
archimandritarum, et totius cleri professiones
cognovimus fidem rectam et a Patribus traditam
profiteri. Sic eorumdem subscriptio gestis praesentibus
inserta declarat. Addunt praeterea ipsi legati se missos
Roma a Leone ad insinuandam cunctis fidem catholicam.
Idcirco et ipsi anathema dicere Eutycheti,
vel omni qui ejus perfidiam sequuntur, et dicunt in
Christo Domino ante incarnationem duas fuisse naturas,
 et post incarnationem unam tantum naturam. Absentibus
mandatum est ut per eos legatos idem exsequantur.
Legati deinde apostolicae sedis ad singulos
metropolitanos Orientis miserum celebrem S. Leonis
epistolam ad Flavianum datam, eo fine, ut omnes eidem
subscriberent; quemadmodum colligitur ex Act.
4 Chalcedonensis concilii. Tandem in hac synodo
statutum fuit ut episcopi in latrocinio Ephesino
lapsi redire volentes ad Ecclesiae communionem, iisdem
suae dumtaxat, non totius Ecclesiae, communio
concederetur, et cautum fuit ne Dioscori Alexandrini,
Juvenalis Hierosolymitani, et Eustathii Berytensis
nomina ad altare recitarentur, eo quod tamquam
impoenitentes et schismaticorum antesignani habiti
sunt. Hic autem animadvertendum esse censuimus
in errorem lapsum esse Harduinum, qui in notis ad
hoc concilium male suspicatus est tunc anathema
dictum fuisse Photio Tyrio, cum scripserit: Eadem
haec fortasse synodus episcoporum in qua ab Anatolio
 C. P. Photius Tyri episcopus excommunicatus est, uti
refertur in concilio Chalcedonensi actione 4. At quis
umquam credere potest causam tantopere Nicaenis
canonibus repugnantem, Photii religioni atque innocentiae
injuriosam, pertractari potuisse in synodo
coacta a sanctissimis viris, Rom. pontificis legatis,
contra apostolicae sedis mandata? Igitur Photii Tyri
excommunicatio, hujusque metropolitici juris violatio
ab Eustathio Berytensi intentata, et pragmatico
Theodosii typo roborata, non ad hanc, sed ad aliam
praecedentis anni synodum, in qua Anatolius ad C. P.
thronum evectus est, omnino referri debet. Nos enim
hac de re integram conscripsimus dissertationem sub
auspiciis SS. domini nostri Benedicti XIV, quam in
conciliorum Academia recitavimus, hancque publici
juris faciemus in altero sequenti libro de Chalcedonensis
concilii actionibus disserentes .
441 3. Constantinopolitanae itaque Ecclesiae rebus
in pace compositis, Marcianus imperator interea serio
omnia Orientalium mala tollere et schismata abolere
 decrevit. Et primo jussit ut S. Flaviani corpus solemni
 apparatu et pompa in Constantinopolim deferretur,
illudque sepeliri in basilica Apostolorum, in
qua suorum episcoporum praedecessorum exuviae reconditae
erant. Deinde ad summum pontificem Leonem
novas litteras scripsit, in quibus, de Anatolii
fide testimonio facto, reverenter eum Orientem adire
invitat, et synodum celebrare, ut suis et augustae conjugis
desideriis satisfaceret, et sacrae religioni quae sunt
utilia decerneret. Si vero (subjicit) hoc onerosum est,
ut ad has partes advenias, hoc ipsum nobis propriis litteris
sanctitas tua manifestet, quatenus in omnem Orientem,
et in ipsam Thraciam, et Illyricum, sacrae nostrae
litterae dirigantur, ubi nobis placuerit omnes sanctissimi
episcopi debeant convenire, et quae Christianorum religioni
atque catholicae fidei prosint, sicut sanctitas tua
secundum ecclesiasticas regulas definiverit sua dispositione
declarent. Hactenus Marcianus in altera epistola
scripta ad S. Leonem  cui non absimilis est
quam pariter ipsius conjux Pulcheria eadem scripsit
occasione, quas ad Rom. pontificem delatas fuisse
 rationabiliter arbitramur ab Anatolii clericis Romam
missis cum fidei professione, ut suo loco dicemus.
4. Interim multo gaudio Theodoretus exsultavit,
quod Marciani pragmatico, et pontificiorum legatorum
studio, ipse et alii qui contra Eutychetem decertaverant
ab exsilio revocarentur, ut possent episcopatum
et Ecclesias proprias recipere. Quare litteras
dare non distulit Abundio Romani pontificis legato.
Quibus primo testatur in Romana Occidentis Ecclesia
veram et apostolicam fidem pia mente conservari, atque
ob id gratias Deo Omnipotenti egisse fassus est, potissimum
quod religio, quae in Oriente periclitabatur,
renovata est per sanctitatem vestram, et venit in lucem.
Hanc Romanam fidem Noeticae arcae comparat, quatenus
Ecclesia Occidentalis reservata a diluvio Eutychianae
haeresis, ut ex iis etiam Orientales sacrosanctae
Ecclesiae veram custodiant religionem, quam
vastare jam et devorare penitus sacrilega et nova haeresis
tentabat. Addit plenam fidei veritatem didicisse
 ex litteris sanctissimi ac religiosissimi archiepiscopi
domini Leonis, quem appellat magnum advocatum et
propugnatorem veritatis. Quibus epistolis assensum
praebuisse affirmat, et iisdem subscripsisse una cum
Iba Edesseno, et Aquilino Bibli episcopis, contra
quos imperatorum potestatem inventores novae haeresis
armarunt. Tandem sequentibus verbis suam claudit
epistolam : Superest ut vos cum sanctissimis viris
auxilium sacrosanctae Ecclesiae feratis, auferatisque
impia bella quae impendebant. Prohibite itaque sacrilegam
sectam, quae contra pietatem 442 commota est,
et pristinam Ecclesiis reddite pacem, ut fructus apostolicorum
laborum accipiatis a Domino, qui eosdem fructus
redditurum se repromisit. Alia quamplurima ipsius
Theodoreti erga apostolicam sedem subjectionis et
reverentiae argumenta hic subjicere possemus, quae
illius aevi Orientalium episcoporum doctrinam circa
ecclesiasticarum rerum moderationem evidentissime
patefaciunt; quaeque innuunt nonnisi haereticos atque
schismaticos ausos fuisse Romanis pontificibus ea
 suprema jura denegare, quae spectant vel ad fidei
 causas judicandas, vel ad appellationes ex omni mundi
parte excipiendas, vel ad synodos generales cogendas,
horumque judicia aut confirmanda, aut retractanda,
vel abolenda. Verumtamen ne a S. Leonis
gestis recensendis abscedere videar, illa in praesens
praetermittam. Cum multa dicenda deinde occurrant
in alia Exercitatione de ipsius episcopi Cyri ad apostolicam
sedem appellatione, quam Quesnellus oppugnare
et evertere nisus est.