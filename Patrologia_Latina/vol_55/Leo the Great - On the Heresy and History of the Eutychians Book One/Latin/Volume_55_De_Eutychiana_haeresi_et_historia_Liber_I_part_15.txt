CAPUT XIII.
Orientalium res in melius mutatae, Eutychianis exitium
parant, catholicis praesidium, et magni pontificis
Leonis moerorem vertunt in gaudium. Hujus gaudii
testimonium exhibuit variis in epistolis ad Marcianum,
ad Pulcheriam, ad Anatolium, ad Julianum
Coensem scriptis. Istius patria inquiritur. Baronii,
Henrici Valesii et cl. Stephani Baluzii opiniones
annotantur. Omnem denique laborem S. pontifex
impendit pro generali synodo habenda. 
 1. Saepe ac multum hoc mecum cogitavi, moerorisne
an laetitiae plus Leonis Magni animo attulerint
Orientalis Ecclesiae res, primum ob Eutychianam
haeresim hujusque fautores tantopere perturbatae, et
pene ad exitium perductae; et deinde plena tranquillitate
cum catholicae fidei triumpho et gloria, pontificio
labore atque studio, feliciter compositae, ut
virgo Ecclesia, sponsa unius viri Christi nullo prorsus
errore vitiari iniquorum fraudibus videretur.
Quaestionem tamen definire ausus non sum . Idcirco
ne meus labor in incertis inquisitionibus versetur,
dumtaxat nunc affirmabo multa laetitia Leonis
animum affectum fuisse, cum intellexit praeteritos
suos labores et luctus jam ecclesiasticae libertati et
divinarum rerum administrationi multum profuisse.
Istius pontificiae laetitiae argumenta nobis suppeditant
inter caeteras epistolae illae quas S. P. scripsit
ad Marcianum, ad Pulcheriam, et ad Anatolium C.
 P., jam accepta plenissima Constantinopolitani concilii
relatione, quam Romam Abundius aliique legati
miserunt. Propterea, consideratis maximis beneficiis
divina largitate Ecclesiae catholicae collatis, primo
sine ulla prolatione litteras dat Marciano ad significandam
sui animi voluptatem pro fidei integritate
securius ab inimicorum insidiis imperiali protectione
defensa; atque fatetur multas gratias eidem referre,
quas non verbis, sed ex beneficiis quae Ecclesiae contulerat
potuisset intelligere. Addit prolixiores tum
non potuisse epistolas scribere, cum ex Urbe clerici
quos Anatolius cum suae fidei professione miserat essent
discessuri. Pleniora autem (addit) de omnibus
quae ad curam meam pro statu Ecclesiarum et concordia
Domini pertinent sacerdotum per legatos nostros
scripta direximus. Novos autem Constantinopolim
misisse legatos, postremis iis verbis patefactum est.
443 Verumtamen novae hujus delegationis causa cum
in hac epistola indicata non sit, ex aliis subsequentibus
necesse est eam exquiramus. Primo enim arbitrabar
 (cum scripta ibi indicata desiderentur) solemnem
decrevisse legationem ad Marcianum, huic gratulaturus
pro Romano adepto imperio, pro sibi et
Ecclesiae rebus majori patrocinio vindicando. At legatos
de quibus ibi mentionem facit ad alium scopum
fuisse directos, Leonis scripta ad imperatorem,
et epistolae eadem die ad Pulcheriam, ad Anatolium
et ad Julianum episcopum Coensem scriptae non
obscure declarant. Atque imprimis S. Leo eadem die
ad Pulcheriam scribens, hujus pietatem laudat, qua,
divinae misericordiae suffulta praesidio, labores sustinuit,
ut duae haereses, Nestoriana videlicet et Eutychiana,
nec laterent, nec sensim catholicorum
corda labefactarent. Id indicare voluisse iis vocibus:
 Et qui sibi singulas partes geminae impietatis elegerant,
una catholicae fidei veritate procumberent certissimum
est. Potissimum cum recensitis in antecedenti contextu
Pulcheriae studiis ad frangendam Nestorianorum
pertinaciam, immediate subjecit ipsi debitam
esse alteram triumphi coronam et palmam de perempto
Eutychetis errore. Quare eidem et imperatori,
in subsequenti epistolae capite. Ecclesiae nomine
gratulari pergit, pro fidei operibus et adjumentis quae
apostolicae sedis legatis praestiterat. Quibus videlicet
sacerdotes catholicos quondam de Ecclesiis suis injusta
Dioscori sententia ejectos reduxistis, sive quod reliquias
sanctae memoriae Flaviani . . . . . ad ecclesiam cui bene
praefuit fecistis cum debito honore revocari. Alia quoque
subdidit, quae vel ad episcopos lapsos, si fidei,
propria male facta retractantes, subscriberent, in
communionem recipiendos pertinebant; vel Dorylaei
Ecclesiam respiciebant, cujus legitimus pastor Eusebius
Romae pontificiae communionis consors tum
commorabatur, dum praefata Ecclesia ab intruso
 praedone vastabatur. Unde merito occasionem arripit
Dorylaei Ecclesiam imperiali protectione commendandi;
quemadmodum et Julianum Coensem episcopum,
et Constantinopolitanos clericos, qui Flaviano
fidelibus officiis jam adhaeserunt. Haec est summa
epistolae ad Pulcheriam Augustam, cui non absimilem
fuisse arbitramur eam quam per suos legatos ad
Marcianum misisse fassus est, cum perpetuo in rebus
agendis sibi Leonem respondisse compertum habeamus,
potissimum quando eadem die de uno eodemque
negotio ad Orientem litteras mittere coactus
fuit.
2. Aliquid peculiare potius attendendum occurrit
in duabus aliis subsequentibus epistolis, eadem pariter
die signatis, quarum unam ad Anatolium,
aliam vero ad Julianum Coensem direxit. Sed tota
litterarum diversitas non ex alio quam ex diversitate
munerum quibus in Ecclesia fungebantur orta
est. Postquam ergo Anatolio de fidei professione
 juxta regulas ab ipso praescriptas emissa et proprio
charactere signata gratulatus est, ait se ad Orientem
remittere tres legatos Constantinopolitanae Ecclesiae
clericos, qui laudata scripta detulerant, atque eorumdem
legatorum nominibus et gradibus explicatis:
Ut ergo invicem dilectionis tuae animus nostris confirmaretur
alloquiis filios nostros Casterium (sive Castorium)
presbyterum, Patricium et Asclepiadem diaconos,
qui ad nos tua scripta detulerunt post venerabilem
diem festi paschalis remisimus. Anatolio deinde tamquam
Constantinopolitanae Ecclesiae praesuli cavere
mandat ne in divinis rebus agendis quispiam ex
presbyteris vel episcopis audeat recitare ad sacrum
altare nomina Dioscori, Juvenalis et Eustathii, quod
nostri (intellige legati) ibidem constituti faciendum
esse dixerint . Porro si Quesnellus ad haec verba
attendisset, haud scio an affirmare potuisset synodum
illam, seu episcoporum consessum, fuisse ab
Anatolio, non a pontificiis legatis, coactum, de qua
re videsis quae ipsi in superiori capite jam 444 annotavimus.
 Caetera tandem quae tertio illius epistolae
cap. scribit prorsus respondent iis quae ex epistola
ad Pulcheriam jam recensuimus.
3. Quod vero ad Julianum episcopum Coensem
spectat, nihil nobis dicendum occurrit, praeter id
quod ex iisdem epistolis colligi posse intelligimus.
Alias enim atque alias Nestorianae et Eutychianae
haeresis occasione litteras Julianum Romano pontifici
dedisse, omnibus perspectum est. Sed cum istius omnes
epistolae desiderentur, ut etiam Paschasius Quesnellus
in catalogo monumentorum ad S. Leonem
pertinentium descripsit, nonnisi conjecturis adducti
de iisdem verba facere possumus. Interim vero quid
Julianus, quave occasione ad S. Leonem, labente
 anno 450 vel ineunte 451, scripserit, nobis indicatum
est ex epistola olim 41, nunc apud Quesnellum
61, quam R. P. iis verbis orsus est: Litteras fraternitatis
tuae per filios nostros Constantinopolitanos clericos,
nuntios tuae salutis, accepi, quibus te magnis tribulationibus
gravatum fuisse significas. Multis enim de
causis ab Eutychiana factione Julianus episcopus
odio habebatur. Vicaria potestate enim apud Orientales
pro apostolica sede fungebatur. In Ephesino latrocinio
Dioscoro quantum potuit restitit, numquam a
legatorum pontificiorum nutibus abscedens, ut colligi
potest ex alia praecedenti S. Leonis epistola ad eumdem
scripta, idibus Octobris anni 449. Alia autem
causa ob quam Orientalibus haereticis atque schismaticis
fuit invisus, forte ex ipsius patria oriebatur.
Cum enim Italus esset, non lubenter ejus nomen
Orientales audiebant, aegre admodum ferentes quod
homo extraneae nationis super eos auctoritatem
exerceret; quique summa vigilantia operam dabat
ne ecclesiasticae regulae negligerentur, sedulo agens ut
 apostolicae sedis mandata exsequerentur, hujusque
jura non violarentur. Quapropter gravissimos coactus
subire labores inter procaces catholicae fidei adversarios,
atque cum nimis ejus animus veritati immobiliter
adhaerens fatigaretur, quadam necessitate compulsus
concupivit se Leoni et patriae praesentare. Quod
(ait S. Leo) vere futurum speraveram, ut apertius omnium
haereticorum ambages tuo ore cognoscerem. Verumtamen,
divina munitus protectione, ab impiorum
hostium manibus incolumis cum evasisset, ut
Ecclesiae causis utilitatem afferre potuisset, liberum
ei fuit apud eos degere quorum nobis probabilis assensus
innotuit, sicut fratris nostri Anatolii scripta profitentur,
et gesta quae apud ipsum coram nostris sunt confecta
demonstrant. Post haec salutationis vicissitudinem
ei reddit, et ut circumspecte perseverantem
diligentiam contra falsitatis astutias adhibeat hortatur,
cum tibi ad hoc et tuus animus, et nostra auctoritas
suffragetur. Aliquibus tamen minus tuta videri potest
 sententia nostra, qua Julianum Coensem patria Italum
fuisse affirmamus, clarissimi potissimum Stephani
Baluzii opinione ducti , qui in nova Conciliorum
collectione de isto Coensi episcopo, apostolicae
sedis legato, disserens, hominem Graecum
fuisse affirmat; atque annotato Baronii et Henrici
Valesii lapsu, qui, quandoque mss. codd., corruptis
lectionibus adducti, hunc confuderunt cum Julio Puteolano
episcopo, quem S. Leo ad latrocinalem synodum
cum aliis ablegaverat. Julianum ergo Coensem
episcopum Graecum hominem fuisse asseverat,
cui primo a Leone demandatum fuit Graece reddere
epistolam scriptam ad Flavianum , qui haud dubie
(ait) aliquantulum linguae Latinae cognitionem habebat,
difficile non erat in tenui et exigua lucubratione.
Post synodum Chalcedonensem deinde idem
Leo eidem mandat synodalia Chalcedonensis gesta
Graece scripta, Latinitate donare. At majoris operae
(ait) fuit amplissima illa gesta ex Graeco sermone
vertere in Latinum; homini praesertim Graeco, qui
 tamen etsi legatus sedis apostolicae, apud Graecos,
plenam tamen Latinae linguae 445 cognitionem habere
non potuit. At venia huic tanto diligentique
viro danda est, qui ad superius explicatam Leonis
epistolam non animadvertit.
4. Marcianus imperator, interim serio recogitans
totius adepti imperii felicitatem maxime a religionis
rebus pendere, atque videns Ecclesiarum Orientis
negotia ob diversas factiones, episcoporum odia,
brevi ad exitium perduci posse, nisi generalis synodus,
quemadmodum S. Leo jam decreverat, congregaretur,
 ad S. pontificem epistolas scripsit, ut dignaretur
Orientem adire, concilium ibidem agere, cunctaque
decernere quae religioni utilia credebantur.
Si vero id onerosum sibi videretur (subjicit) hoc ipsum
suis propriis litteris sua sanctitas manifestaret, quatenus
in omnem Orientem, et in ipsam Thraciam, et Illyricum,
imperiales litterae dirigerentur, ut ad quemdam
statuendum locum omnes sanctissimi episcopi convenirent,
et quae Christianorum religioni atque catholicae
fidei proderent sicut sanctitas tua (ait), secundum ecclesiasticas
regulas, definierit, sua dispositione declarent
. Hanc epistolam Leoni reddidit Titianus
urbis Romae praefectus, sicuti colligimus ex responsione
quam ipse Leo fecit imperatori. In hac quippe,
laudato ipsius Marciani studio, gratulatur quod fidei
et imperii res reparare satageret, ut videlicet, propitiato
per unam confessionem Deo, simul et haeretica
falsitas, et barbara destruatur hostilitas. Quoniam vero
negotium de nova habenda synodo per epistolas
ultro citroque missas agere valde difficile pontifex
 arbitratus est, primo imperatori indicat de solis errantibus
esse agendum, minime vero de fide vel
Scripturis, quas aliter quam SS. Patres interpretari
nefas reputabat; ideo imperiali sollicitudini respondet
per legationem, quae (ait) confestim ad clementiam
vestram, Deo annuente, perveniet, quidquid ad causae
utilitatem arbitror pertinere plenius atque opportunius
suggeretur . Non diu distulit ipse pontifex novas
litteras dare imperatori, forte quia intra quadraginta
septem dierum intervallum ipse ex imperatore novas
litteras dare imperatori, forte quia intra quadraginta
septem dierum intervallum ipse ex imperatore novas
litteras accepit. Siquidem septimo idus Junii fiduciam
rescribendi arripere affirmat, cum ex ipsius
imperatoris epistolis, tum ex relatione sibi facta ab
Abundio caeterisque legatis ex Oriente revertentibus,
qui non sola assertione verborum, sed ipsis etiam
operum effectibus, demonstrabant ad defensionem catholicae
fidei divinum (ait) in vobis vigere praesidium 
Inter caetera quae ibidem subjicit, narrat jam direxisse
Lucentium episcopum, et Basilium presbyterum,
 qui sollicitudinis meae (ait) partes possint implere,
quemadmodum in praecedenti promiserat. Hos autem
ad illud munus obeundum ablegavit pro lapsis episcopis
reconciliandis, ne horum resipiscentium desideria
longiori mora fatigarentur, neve injuriosa facilitas
temere et sine discretione susciperet. Synodum vero
generalem sicut imperator suggesserat, se postulasse
fatetur. Sed sacerdotes provinciarum omnium congregari
illius temporis necessitas nulla ratione permittebat
propter bella ingruentia, quae haud quibusdam episcopis
maxime evocandis a suis abscedere Ecclesiis
sinebant. Idcirco ad aliud tempus episcoporum convocationem
reservandam esse existimat. Eadem die
epistolam non absimilem scripsit ad Pulcheriam Augustam,
cui laudatos legatos commendat; Eutychianam
blasphemiam condemnat; Augustam denique
rogat ut ipse Eutyches ad longinquiora transferatur,
ejusque monasterio catholicus praeficiatur abbas, qui
illam servorum Dei congregationem et a pravo dogmate
liberare, et institutis veritatis possit imbuere .
 446 5. Cum has adhibuisset diligentias apud
Marcianum imperatorem et Pulcheriam Augustam,
ab incoepto opere non destitit S. pontifex. Sed eadem
die scripsit pariter ad Anatolium, quem pridem receperat
in communionem, ratam habendo atque
confirmando istius in episcopum Constantinopolitanum
electionem, cui aperiens necessitatem quae eum
impulit ad mittendos in Orientem novos legatos,
Lucentium episcopum et Basilium presbyterum, ei suggerit
lapsos poenitentes per satisfactionem et non
dubiam fidei professionem ad reconciliationem recipere;
 ea tamen moderatione servata, ut nec benevolentiae
partes nec justitiae negligantur, sed absque personarum
acceptione divinum in omnibus judicium cogitetur.
Sed in altero ejusdem epistolae capite, agens
de iis qui gravius in latrocinali synodo peccaverunt,
superiorem sibi locum in illa infelici synodo vindicantes:
Horum (ait) si satisfactio talis accedit quae
non refutanda videatur, maturioribus apostolicae sedis
consiliis causa reservari jubet, ut examinatis omnibus
atque perpensis, de ipsis eorum actionibus quid constitui
debeat aestimetur; eorum nomina tandem ad
altare recitari vetat, quoadusque quid de eis constitui
debeat rerum processus ostendat. Neque ex hac dumtaxat
reservatione sibi facta, ne principes haereticorum
ad reconciliationem admittantur, Romanae sedis
auctoritas in Orientalium causis extra concilium judicandis
clarissime innotescit; verum etiam ex iis
quae in altero epistolae capite scripsit, in quo mandat
quod si de quibusdam aliis causis amplius deliberandum
contingeret, celeriter ad nos relatio dirigatur, ut,
 pertractata qualitate causarum, nostra quid observari
debeat sollicitudo constituat.
6. Hic itaque duo, nisi mea me fallat opinio, attendenda
sunt, quae ambo certa et nitida praeseferunt
argumenta supremae moderationis a Romanis pontificibus
adhibitae in negotiis Orientalium Ecclesiarum.
Alterum spectat ad eos poenitentes qui metu adducti
lapsi erant. Pro quibus recipiendis Leo ipse eas regulas
praescribit quae justitiae haud repugnarent, vel
indulgentiae cum justitiae injuria non faverent. Pro
his autem reconciliandis misit duos laudatos legatos,
Lucentium atque Basilium, quibus cum necessarium
commonitorium et institutiones dedisset, nemini, nec
ipsi Anatolio Constantinopolitano episcopo, licitum
esse poterat ab iisdem vel leviter resilire. Quotquot
igitur lapsi ex hoc ordine ad pristina ecclesiastica
officia, dignitates et gradus erant restituendi, nonnisi
apostolicae sedis auctoritate absolvi poterant, et
antiquis honoribus frui concedebatur. Caeteros vero,
 qui tamquam schismatis auctores habebantur, quorum
causa durior et gravior erat, ex Leonis sanctione
ad honores et gradus, ad communionem et reconciliationem,
sub quocumque satisfactionis signo et testimonio
suscipere vel amittere cautum erat; quoniam
maturius judicium de his aliisque causis quae poterant
insurgere summus pontifex habere sibi reservavit.
Haec duo quidem studiose dissimulasse Quesnellum
censendum est. Ea nimirum ductus ratione, ne
fateri cogeretur quae passim in adornandis S. pontificis
Operibus inficiatur; tot tantisque semper adhibitis
violentis interpretationibus, quas sibi sufficere
arbitrabatur ad abolendam Romanorum pontificum
auctoritatem in Orientalium causis judicandis. Studiose
quidem hujus epistolae argumenta dissimulasse,
produnt annotationes ad Leoninas epistolas, quas
 ad secundi tomi calcem apposuit. Hanc enim inter
caeteras veluti indignam suarum notarum et observationum
prorsus praetermisit. Quid tamen? Leo
ipse, qui interprete non indiget, eadem die, supremae
hujus auctoritatis in judiciis de Orientalium causis
ferendis clariora adhuc argumenta posteris ex
epistola 67 reliquit. Nam cum, adhuc superstite
Flaviano, duo Constantinopolitanae Ecclesiae presbyteri,
Basilius nimirum et Joannes, vel Eutychiana,
447 vel Nestoriana haeresi postulati fuissent, ad
hujusmodi infamiae notam delendam Romam venerunt.
Cum ambo itaque coram sede apostolica sese
purgassent, reversuri postmodum ad Orientem, S.
pontifex ad Anatolium scribit, testimonium dans
eosdem post susceptum longinquae peregrinationis
laborem sensum cordis sui in apostolica sede patefecisse,
damnantes (ait) utramque haeresim, quarum
supra fecimus mentionem. Quare brevissimam hanc
epistolam claudens ita S. P. alloquitur Anatolium:
Per hos ergo, frater charissime, cum testimonio nostro
 ad propria revertentes dilectioni tuae nostra scripta direximus,
fidenter orantes ut qui gratia apostolicae sedis
ornantur, etiam favore per omnia se gaudeant adjuvari
. Non me quidem latet eos qui nodum in scirpo
quaerunt posse contendere minus aptam esse hanc epistolam
ad nostrum assumptum probandum, ob duras
illas voces, fidenter orantes, quae judicis auctoritatem
dedecere videntur. At contentionem dirimit, vel
lectionum varietas, vel fragmentum quoddam epistolae
Flaviani ex Vaticana bibliotheca erutum, nondum
publici juris factum, quod ipsi in sequenti tomo
exhibebimus. Plerique enim codices, et Grimaneus
ipse, ut Quesnellus ad suae editionis oram scripsit,
habent, fidenter hortantes. Deinde duorum presbyterorum
negotium in annum 449 rejiciendum est. Et
quamvis tota integra Leoninarum epistolarum series
desideretur, tamen ex unico illo fragmento Flaviani
epistolae in horum causa scriptae innotescit S. Leonem
veras judicis partes obiisse; duos illos presbyteros
 Romam venisse rationem de fide reddituros;
atque denique non ex quadam indulgentia, sed re
cognita atque probata, Leonem eos in communionem
suscepisse, innocentesque declarasse. Fragmentum
quippe illud quod indicavimus nihil aliud in se continet
quam Flaviani ad S. Leonem relationem de fide
et moribus presbyterorum Basilii et Joannis, ut opportunius
explicabimus. Hanc epistolam scripsit S.
pontifex decimo tertio kalendas Julii, paulo antequam
legatos ad novum generale concilium institueret, et
ex Urbe in Orientem mitteret. Jam vero quae sequuntur,
cum sint veluti praeliminaria synodi Chalcedonensis,
in qua cogenda atque canonice ordinanda
S. Pontificis Leonis studium sedulo versabatur, idcirco
de his verba facere in sequentis libri capitibus
reservamus.
<span class="text-blue-600 font-bold"