316 PROLOQUIUM.  
Sanctus Leo Magnus strenuus catholicae fidei propugnator,
jugulatis jam Priscillianistis, clandestinis, ut
ait etiam Quesnellus, Manichaeorum motibus peremptis,
et reportato tandem de Pelagianismo per Italiae
provincias gliscente singulari triumpho, ad majora
progredi cogitur, fortiter feliciterque pugnaturus
contra Eutychianos, qui, tamquam novi recentesque
hostes ex Oriente prodeuntes, Christi Domini incarnationem
oppugnabant. Haec autem haeresis, quae ab
uno monacho Constantinopolitani monasterii archimandrita,
Eutyche appellato, exordia et nomen accepit,
ita trium annorum spatio S. pontificis animum
occupavit, ut omnem operam et laborem ad eam
funditus delendam impendere debuerit; tum etiam
gravissima studia adhibere ad reparanda episcoporum
et Ecclesiarum jura a factiosis viris summa injuria
violata et abolita. Nequidquam recenseam de
ejusdem gravi prudentia qua usus est ad eludenda
 arbitria et eorum libidinem qui sacrorum canonum
regulis contemptis, saeculi dumtaxat potestate, nutu et
imperio, violenter sacros orthodoxosque pastores e
suis sedibus exturbarunt, vel variis poenarum generibus
exagitarunt. In quibus muneribus fungendis,
quemadmodum animi ejus fortitudo, sapientia summaque
prudentia coruscant, ita eminet suprema illa
et universa potestas Romanis pontificibus divinitus
 concessa, pro omnium fidei et Ecclesiarum negotiis
cognoscendis et judicandis. A qua quidem speciali
praerogativa et privilegio cum haereticos aliosque invidos
homines non tantum semper abhorruisse non
lateat, verum etiam illam oppugnare et ad exitium
perducere nisos fuisse intelligamus, ea videlicet ratione
ducti, ut aliorum episcoporum jura ultra debitos
limites extendant; magisque synodorum auctoritatem
pro arbitrio prolatent, sensim apostolicae sedis
dignitatem potestatemque angustis limitibus restringentes;
tamen incassum eos laborare conspicimus,
si jam, praejudicatis vulgi opinionibus sepositis, rerum
omnium veritatem, cum ex conciliorum gestis,
tum ex S. pontificis scriptis quae supersunt dumtaxat
haurire deliberabimus. Nec enim nostrum sermonem
ab his rebus abstinere duximus, quod Paschasius
Quesnellus vitam et res a S. Leone gestas cumulatissime
descripserit, et fateatur: Pontificiae dignitati
majori quam quisque alius reverentia ad volvot
ego. Subdole id enim affirmavit. Nam nihil eorum
 praetermisit quae judiciorum 317 novitates in Ecclesia
deferrent, veteremque formam et sacrae hierarchiae
rationem in Scripturis laudatam depellerent.
Cujus quidem Quesnellianae artis exempla infinita
propemodum et in isto meae concertationis vestibulo
subjicere possem, si importune lectoribus negotium
facessere non vererer. Potissimum cum, praeter honoris
primatum, nihil prorsus eidem adjudicet, nisi
 in Romanum episcopatum jurisdictionem, hancque
etiam dependentem ab aliis episcopis quos Romano
Occidentalium concilio interesse oportebat. Ego igitur
qui ab ineunte aetate veritatis studio incensus
sum, quamque nonnisi ex purissimis fontibus haurire,
aliorumque animos, quorum institutionibus vacare
mihi fuerat commissum, imbibere vehementer desideravi,
non sine gravi fastidio ad haec animadvertebam.
Mecum reputans, non alium sibi scopum in
similibus dissertationibus assumpsisse Quesnellum
quam incautos parumque in ecclesiastica historia
versatos homines ad suas partes trahere, eosque
variis illiciis constringere, ut sensim a debita erga
apostolicam sedem veneratione, obsequio et obedientia
deficiant . Siquidem doctrinae novitas, quae
cupiditatem hominibus injicit, tantam vim hoc nostro
aevo fere apud quascumque nationes obtinuit, ut sine
ullo prorsus sincerae veritatis delectu et amore iis
animus despondeatur quae majorum nostrorum instituta
et praecepta tradita evertere valent. In hujus
 nostri saeculi viros qui sibi eruditorum nomen vindicare
amant Apostoli illud dictum quadrare mihi videtur :
Veniet enim tempus cum sanam doctrinam
non sustinebunt, sed ad sua desideria coacervabunt
sibi magistros prurientes auribus, a veritate quidem
auditum avertent, ad fabulas autem convertentur. Et
fabulosa quidem Quesnellum confinxisse in Eutychetis
historia rebusque a M. Leone gestis, quis poterit
inficiari? Qui episcopalem dignitatem, omnibus episcopis
communem cum jurisdictione confundens,
ultro fatetur, quam in uno veneratur, in caeteris
calcari nolle, contendens ex veteri instituto non haberi
tam Eutychetem quam Flavianum de fidei dogmatibus
altercantes legitimum et praecipuum judicem
controversiarum habuisse Romanum pontificem,
ad quem tam actor quam reus sponte cucurrerunt sua
jura prosecuturi . Quibus eminentissimi cardinalis
Baronii verbis occurrens laudatus Quesnellus, subdole
subjicit: Ultro agnovimus Romanum pontificem
 pro legitimo, ac, si cum singulis episcopis
comparetur, pro praecipuo controversiarum ecclesiasticarum
judice: sed quis propterea ferat Flavianum,
quem et sedis praerogativa, et sanctimonia
singularis, et fidei constantia ad martyrium usque
perseverans, tantopere commendare debuerant, cum
rebelli, imperito, obscuro ac malae frugis monacho
componi, committique exauctoratum presbyterum
cum suo ac sanctae sedis episcopo, judicem cum reo,
et utrumque veluti de communi dividendo altercantem
coram Leone sisti, quasi de incerto causae exitu
dimicaturum. Absit tanta a sacratissimo episcoporum
coetu injuria. Quid igitur? Propugnatne
Quesnellus supremam Romanorum pontificum judiciariam
potestatem, quam Scripturarum testimonia
indicant, quamque veterum traditio et praxis ipsis
asseruit? Fallit quidem. Nam Romanum pontificem
praecipuum et legitimum Ecclesiae controversiarum
eo sensu dumtaxat appellat, facta nimirum cum singulis
episcopis in suis sedibus existentibus comparatione.
 Volens forte indicare, nullum R. P. judicium
firmum et ratum habendum, quod aliorum episcoporum
in synodis coactorum suffragio non adjuvetur
atque probetur. Quam cantilenam millies ipse Quesnellus
suis in scriptis explicavit. Praeterea si injuriosum
esset sacratissimo episcoporum coetui ut reorum
subditorum causae semel in provinciis judicatae
pontificia auctoritate iterum 318 recognoscerentur,
ut ipse fabulatur, jam impune innocentes a metropolitis
caeterisque provinciarum suffraganeis episcopis
possent vexari, deprimi et gradibus deponi, nec
in ecclesiastica hierarchia judex haberetur qui graviores
injurias et persecutionibus confectos posset
ulcisci. Cum itaque nulli causa justa esse possit, qui
 contra Ecclesiam matrem arma arripere ausus est,
facile in spem adduci potui ut annotatis et rejectis in
praecedentibus libris omnibus praecipue Beausobrianis
et Quesnellianis nugis atque commentis, id pariter
divino opitulante numine praestare possim ad Eutychianam
conscribendam historiam manum admovendo.