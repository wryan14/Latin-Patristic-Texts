CAPUT I.
Eutyches male sentiens de Christi Domini incarnatione
ab Eusebio Dorylaei episcopo in Constantinopolitana
synodo accusatur. Iterum et tertio a PP. in jus
vocatus, se sistere recusat. 
1. Eutychetis causa, anno Christi Domini 448, cum
Zenon et Posthumianus consulatum agebant, publico
et solemni Ecclesiae Constantinopolitanae judicio cognita
fuit. Cum videlicet sexto idus Novembris, ibidem
triginta illius metropolis episcopis, ad dirimendam
litem Florentium inter Sardorum episcopum
et Joannem Cossinumque ejusdem Lydiae provinciae
 episcopos exortam, in unum coeuntibus, Eusebius Dorylaei
in Phrygia episcopus quosdam libellos, Eutychetis
blasphemias continentes, sacro coetui obtulit.
Constantinopolitano monasterio tamquam presbyter
et archimandrita praeerat Eutyches, qui exterius
sanctimoniam et pietatem profiteri simulans, pravis
imbutus doctrinis, fide et monachali instituto abutebatur,
Ecclesiae solidissima fundamenta evertere
conatus, utramque naturam in Christo post unitionem
commiscendo, atque ex duabus unam tantum
factam fuisse fabulando. Hos errores primo inter
privatos sui monasterii parietes docebat, eos monachis
insinuando. Tum audacior factus, ob principum
et magnatum favorem, cum amicis novarum rerum
amatoribus communicavit; ita ut comperta ejusmodi
nequitia ab eodem Eusebio Dorylaei episcopo, cujus
cum Eutyche amicitia intercedebat, pluries eum
amice corrigere curavit, sed tempus et operam perdere
intelligens, illum ad Flavianum in concilium
 accusavit, ne pestifera haec haeresis in dies majores
vires acquireret.
2. Factis igitur ab Eusebio canonicae accusationis
libellis, illos obtulit concilio Constantinopolitano, cui
et ipse intererat, conjurans eos relegi et inseri monumentis
Actorum. Patres autem audientes quae in
libellis continebantur, eumdem Eusebium semel iterumque
rogarunt ut ipse Eutychetis monasterium
adiret, atque ad majores commotiones praecavendas,
haeretico resipisci suaderet, blasphemias in quas
eruperat sincero corde exsecrando. At accusator
hisce PP. et Flaviani potissimum suasionibus non
acquievit, quod frequentius hac de causa irritis conatibus
ad monasterium perrexerat. Ne itaque haereseos
crimen inultum maneret, neve inaudita altera
parte ad judicium procederetur, mittendos esse Joannem
presbyterum et Andream diaconum decretum
est; qui ad monasterium proficiscentes, lecto libello
Eutycheti, eidemque dato exemplari, una cum accusatoris
nomine, denuntiarent esse ad concilium vocatum,
 ut sese purgaret. Ipse tamen occurrere et
satisfacere penitus abnegavit, dicens hoc sibi esse
decretum et definitione quadam ab initio teneri,
ut nusquam alibi a sua fraternitate egrediatur, quodammodo
enim tamquam in sepulcro degere in
monasterio. Sibi quoque Eusebium Dorylaei esse suspectum,
319 nec legitimi accusatoris partes subire
contendit: qui (ut ait), tamquam inimicus jam dudum
existens, detractionis et injuriae causa hanc accusationem
adversus eum confecerit. Tandem fassus est Eutyches
ipse se paratum fore consentire et subscribere
expositioni SS. PP. qui in Nicaeno et Ephesino
conciliis definierunt, et velle solas Scripturas scrutari,
tamquam PP. expositionibus firmiores. Et propterea
 post Incarnationem Dei Verbi (hoc est post
Nativitatem Domini nostri Jesu Christi) unam naturam
adorare, et hanc Dei incarnati et inhumanati.
Quas propositiones ex quodam libro perlegebat. Hac
ergo relatione a PP. audita, eaque ab Athanasio, Basilii
Seleuciensis diacono, qui tamquam testis aderat,
confirmata, eodem Eusebio Dorylaei efflagitante, secundo
juxta juris regulas Eutyches ad concilium venire
vocatur, missa ad eum per Mamam et Theophilum
presbyteros citationis schedula, in qua ad concilium
venire sine mora eidem praecipiebatur: ne,
subterfugiens, aiebat, in faciem convinci, subjaceret
divinarum regularum severitati. Nec enim (addebant)
rationalis est satisfactio dicere te decrevisse non procedere
de monasterio . Interim cum novi legati proficiscebantur,
Eusebius, exsurgens in medio, dixit
sibi certo esse nuntiatum Eutychetem susquedeque
omnia vertere, volumen per monasteria dirigere, monachos
ad seditionem excitare, ad quas turbas atque
tumultus certo certius cognoscendos interpellari petiit
 Abrahamium presbyterum Martyrii Constantinopolitani,
quod est in septimo (hoc est in suburbio) .
Dum itaque ad rerum veritatem magis explorandam
diaconi atque presbyteri ad varia monasteria mitterentur,
ut diligentius inquirerent an a monachis subscriptiones
pravis suis dictis consonas Eutyches extorsisset,
jam Mamas et Theophilus ad concilium
reversi sunt, nuntiantes monachos sibi obvios ad
portas Eutychiani monasterii habuisse, dicentes archimandritam
aegrotare, neminemque posse videre. Qui
tandem, novi adventus causa cognita, post varias
contentiones, concilii legatos ad Eutychetem adduxerunt.
Is ergo; vix visa atque lecta citationis schedula,
respondit infirmitatis atque senectutis praetextu se
definitum habuisse non egredi e monasterio.
3. Tertio Eutychetem esse in jus vocandum PP.
deliberarunt, ut canonum regulae apprime servarentur.
Propterea accitis Memnone, sacrorum vasorum
custode, Epiphanio et Germano diaconis, novam schedulam
 ad accusatum Eutychetem miserunt. Veritus
tamen is ne tamquam contumax haberetur, neve in
eum absentem concilium sententiam proferret, PP.
illudere nisus est, misso quodam Abrahamio, cum
aliis duobus monachis, qui pro eo excusationes facerent
et, si fas esset, pro ipso in jus venientes, objectis
responderent. Flavianus hos perhumaniter excipi
voluit: sed horum petitionem statim rejecit,
dicendo non posse ipsos Eutychetis causam ibidem
agere, quia possibile non est altero accusato pro eo
alterum dicere. Multa tamen et varia Abrahamium
archimandritam concilii PP. dixisse, ut quadam miseratione
erga Eutychetem flecterentur, quaeque nulla
ratione a sacro illo episcoporum coetu probata fuerunt,
jam ex Conciliorum collectione exploratum
est .
4. Quemadmodum ergo tertiam vocationis schedulam
a Memnone et duobus aliis diaconis exhibitam
Eutyches exceperit, disserendum est. Accepta itaque
charta atque lecta, dixit se misisse presbyterum et
 archimandritam Abrahamium ad Flavianum archiepiscopum
et ad concilium, 320 ut ex persona sua
consentirent omnibus, quae dicta sunt a SS. PP. in
Nicaea et Epheso congregatis, et omnibus quae a beato
Cyrillo fuerant conscripta. Ad consuetam deinde excusationem
confugit, addendo infirmitate detineri,
et propterea Abrahamium archimandritam misisse.
Quam excusationem, cum ferventius Memnon refelleret,
dicendo, quia debes pervenire, et praesentare te
in sancta synodo, et satisfacere his quibus impeteris,
 ipse se perstrictum cognoscens, demum subjecit:
quia exspecto papam Abrahamium, forte exorabit Dominum
et sanctam synodum. Non abscedere e monasterio,
donec Abrahamius reverteretur, secum et cum
Eutychete Memnon consulebat. Sed Eutyches sibi
gratius fore respondit, potius supplicari Domino
archiepiscopo Flaviano, et sanctae synodo, quatenus
inducias praesentis septimanae tribuerent; et secunda
feria, volente Deo ingredior, et satisfacio Domino et
sanctae synodo. Dum haec Eutychetem inter et laudatos
synodi legatos agitabantur, Patres in sexta concilii
sessione detinebantur , eorum relationes audientes
quos ad varia monasteria direxerant, quid,
qualiave Eutyches molitus fuerat ad turbas in monachos
excitandas, eosque seducendos, ut pravis suis
dictis subscriberent. Eusebius Eutychetis accusator
fassus est se compertum habere Mamam atque Theophilum,
qui alteram vocationis schedulam ad Eutychetem
detulere, multa ex haeretico homine audivisse,
quae sub fide monimentorum non sunt professi. Quare si
 manifesta fierent comprobatio certa habetur de laesa Eutychetis
fide. Hos ergo vocari Eusebius petiit, ut cum jurejurando
supra Evangeliorum codices quod audierunt
narrarent. Aderat tum solus Theophilus. Nam Mamas
nondum ut sessioni assisteret venerat. Rogatus itaque
Theophilus, sincere confessus est quod accepit Eutyches
alterum commonitorium, quo in jus vocabatur,
coepit velle disputare, praesente Narsete presbytero,
Maximo archimandrita, aliisque monachis. Dicebat
enim: In qua scriptura habentur duae naturae? Deinde
vero quis sanctorum Patrum exposuit Deum Verbum
habere duas naturas? Quibus interrogationibus Mamas
occurrebat, respondens nec in Scripturis tantum haberi.
At Eutyches: in sanctorum Patrum expositionibus
vocabulum illud non jacere. Pari ratione duas a SS.
PP. naturas praedicari Mamas constanter propugnabat,
cum filius ex Maria natus perfectus Deus et perfectus
homo debeat appellari. Quod argumentum Mamas
sequenti propositione clausit: Quid ergo prohibet nos
 dicere ex duabus naturis unum Filium? At Eutyches,
quamvis hisce dictis perstringeretur, pervicacius negavit
posse assentiri; malens potius depositioni aut
cuicumque alii subesse malo et incommodo, quam
duas in Christo post unitionem confiteri naturas.
Quare autem in praecedenti sessione non narraverint
Mamas et Theophilus tum Flavianus sciscitatus
est. Cui Theophilus reposuit: Scit vestra sanctitas
quia non pro hac causa directi sumus, sed tantummodo
vocare presbyterum Eutychen. Propter quod
minime interrogati, superfluum putavimus haec dicere,
de quibus mandatum non habuimus. Adveniente
postea Mama, praecedentibus dictis fidem accrevit.
5. Absoluto interim induciarum tempore quod Eutyches
petierat ut in jus veniret, iterum vigesima prima
die Novembris PP. ad septimam sessionem convenerunt.
Et cum a pluribus, mandante Flaviano, per ecclesiam,
tum circa ecclesiam perquisitum fuisset, an
Eutyches advenisset, et nullibi hunc reperiissent, tandem
Joannes presbyter nuntiavit magna multitudine
 militum, monachorum et praefectionarum apparitorum
praetorio circumseptum, qui eum ad concilium ingredi
permittere recusabant, nisi prius facta promissione
PP. restituturos ejus personam. Magnus quoque Silentiarius
ab imperatore missus, et ipse concilium ingredi
exoptabat. 321 Potestate itaque huic facta
ut concilium ingrederetur, statim ab imperatore mandata
quaedam scripto consignata accepisse sacro
coetui indicanda testabatur. Quarum summa illa erat,
de Ecclesiarum pace sollicitudinem habere, et de
 custodienda fide, quae in Nicaena et Ephesina synodis
fuerat stabilita. Qua de causa Florentium virum
fidelem et testimoniis probatum in recta fide volebat
interesse illius synodi audientiae. Tum imperatori
multos annos acclamatum est, et gratias eidem habuerunt.
Postea in medium prosilientes Eusebius
Dorylaei accusator et Eutyches, hujus causa ad exitum
perducta est, et lectis S. Cyrilli epistolis ad
Orientales conscriptis, cum Aetius lector ad eam partem
pervenit, in qua dicitur Jesum Christum perfectum
esse Deum, et perfectum hominem, de Maria
Virgine secundum humanitatem natum, Patri secundum
Divinitatem consubstantialem, nobis vero secundum
humanitatem, et reliqua quae sequuntur,
statim Eusebius dixit Eutychen his haud assentiri.
Cujus quippe rei veritas ut sine ulla ambiguitatis
specie vel falsitatis suspicione innotesceret, ad ea
quae jam in Actis descripta erant provocatum est.
Deinde vero pluries Eutychen interrogarunt, et illius
 publicam confessionem excipientes, plene intellexerunt
eum novum haereticumque dogma contra incarnationis
Domini nostri Jesu Christi mysterium
tueri, et pervicacius propugnare, non absimilem
quidem a Valentini et Apollinaris erroribus et perversitate,
idcirco lacrymantes et gementes perfectam
ejus perditionem, omni ecclesiastico gradu, monasterii
primatu et communione eum privarunt . Haec
autem Eutychianae haereseos initia fuisse, hanc judicii
formam religiosius secundum canonum regulas
concilii Constantinopolitani PP. servasse, nullatenus
dubitandum est; quae nos quidem paulo fusius ex
Actis quae supersunt descripsimus. Quamvis revera
id nobis minime opus fuisset, cum doctissimus et
eminentissimus cardinalis Baronius summa eruditione
qua pollebat majori et accuratiori studio omnia
recensuit quae hactenus de concilio Constantinopolitano
et Eutychianae haereseos exordiis narravimus .
Ad reliqua igitur gradum faciamus.