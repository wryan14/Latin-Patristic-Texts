CAPUT II.
Flavianus episcopus absoluta praecedenti provinciali
synodo cum omnium Actorum serie litteras dirigit
ad sanctum pontificem Leonem Magnum, gestorum
petens confirmationem. Id injuria negat Paschasius
Quesnellus, cujus argumenta proponuntur, simulque
evertuntur.  
1. Absoluta jam Constantinopolitana prima synodo,
in qua damnatis Eutychetis erroribus, horumque
auctore sacerdotali officio et archimadritae
praefectura privato, latae in eum sententiae summa in
aliis atque aliis Constantinopolitanae urbis publicis
locis promulgata est ; ut videlicet monachis aliisque
catholicis viris scripto commonitorio innotesceret,
in posterum haudquaquam cum haeretico et
contumaci 322 homine communicare. Quia vero
de fidei causa agebatur, Flavianus, ne suis partibus
deesset, nulla prorsus mora interposita, summo pontifici
 Leoni litteras dedit, simulque rerum omnium
gestarum seriem ad eumdem direxit. Hujus rei testis
fidelissimus imprimis est Liberatus diaconus, qui,
recensita Eutychetis damnatione, mox subjecit:
Quibus gestis jungens epistolam suam Venerabilis Flavianus,
Leoni papae direxit, et quid in concilio gestum
 fuerat allegavit fideliter . Quae verba, tum ejusdem
Flaviani litteras Baronius percurrens, sine ulla haesitatione
merito scripsit majorum morem ita faciendo
Flavianum esse prosecutum. Refragatur tamen passim
Quesnellus, et potissimum ad Christi annum
449, res a S. Leone Magno gestas describens, cum
ait: S. Leo nihil horum quae Constantinopoli gerebantur
admonitus a Flaviano (acceptis videlicet ab
Eutychete litteris) ne vel innocentem condemnet,
vel reum absolvat, ad Theodosium Flavianumque
scribit. Quare autem Flavianus ad Leonem non scripserit,
ait: haud difficile est dictu, seu Eutychen
statutum judicio crederet, seu actam causam secundum
canonem Ecclesiae in concilio, condemnatumque
legitime monachum suae paroeciae, non alias audiendum.
Baronius credit litteras Flaviani aut interceptas,
aut retardatas ab Eutychete. Sed tum nihil
omnino scriptum a Flaviano constat ex ipsa
Flaviani epistola, cujus initium est: Pictate, etc.
Audacter nimis, et quasi ex tripode, quaestionem
 gravissimis involutam difficultatibus paucis et infirmis
quidem conjecturis ex sua sententia solvere voluisse
Quesnellum quis non videt? Profecto etiam,
si sedulo duas illas solas Flaviani epistolas ad Leonem,
quas et ipse Quesnellus Graece et Latine typo
commisit, lustrabimus, haud facile cuinam primus
debeatur locus poterimus judicare. Quinimmo in eam
persuasionem descendemus, alteram primo loco in
ordine esse statuendam, ut gravissimis adducti conjecturis
paulo infra declarabimus. Quis praeterea
Quesnello revelavit Flavianum duas dumtaxat Leoni
pontifici epistolas dedisse? Ex Vaticanis enim codicibus
nos adhuc tertiam eruimus scriptam ad eumdem
Leonem occasione Eutychianae haereseos, de
qua duo clerici ejusdem Constantinopolitanae Ecclesiae,
Gregorius videlicet et Joannes, postulabantur.
Quemadmodum ergo hanc tertiam scripsit, cur quartam,
quintam, sextam aliasque plures scribere non
potuit, quas Eutyches aut intercipere, aut retardare
 poterat, quemadmodum Baronius rationabiliter suspicatur?
Alias autem et alias epistolas Flavianum
ad S. pontificem scribere oportuisse, mihi et omnibus
cordatis viris persuasum esse debet, potissimum
quia damnata haeresis in dies recrudescebat, et quia
nova synodus, agente Dioscoro, et Eutychetis factione,
cum magna veritatis et fidei jactura fieri
postulabatur, quam minime necessarium esse Flavianus
ipse etiam ex duabus illius litteris quae hactenus
lucem aspexerunt sincere fassus est, cum
sola pontificia auctoritate tum  haeresis quae surrexit,
tum turbae quae propter eam factae sunt facillime
destruentur. Dicat, amabo, Quesnellus, putatne
Flavianum plane obmutuisse, nec Leoni alias dedisse
litteras, cum ipsi innotuit imperatorem, agente eunucho
Chrysaphio, et Dioscoro, jam synodum postulare,
ut quae jam Constantinopoli contra exortam
haeresim definita fuerant abolerent? Figmentum esse
probant epistolae illae Flaviani in causa duorum illorum
Constantinopolitanorum clericorum, ut superius
 nos jam indicavimus, quas, Deo Domino opitulante,
publici juris faciemus.
2. At quidquid sit de aliis Flaviani epistolis, quae
aut temporum injuria interciderunt, aut nunc adhuc
obsoletae in secretioribus bibliothecarum 323 aut
Archiviorum scriniis custodiuntur , de quibus nec
 minimam fecit Quesnellus mentionem in elencho
quem conscripsit, ea ductus persuasione, quod duas
illas tantum vulgatas epistolas Flavianus Leoni dedisset;
igitur haudquaquam dubitandum est quod
ipse, absoluta jam illa Constantinopolitana synodo,
et Eutychete damnato, ad R. P. non scripserit, seriem
omnium gestorum mittendo; propterea non labare
Baronii conjecturam, qua affirmat ejusmodi
epistolas Eutychetis studio aut interceptas, aut retardatas
fuisse. Huic sane conjecturae et Quesnellus
ipse subscribere debuisset, si ad Leonis litteras harumque
temporariam notam attendisset. Quod in
praesens nos facere non praetermittimus, ut plenius
Quesnelli argumenta evertamus. Et quidem primam
Leonis epistolam ad episcopum Flavianum scriptam offendimus
kal. Martii, Asterio et Protogene consulatum
agentibus, quod incidit in annum 449. Hanc enim ex
urbe Roma Constantinopolim comitem Pansophium
detulisse, Flavianus ad Leonem rescribens indicavit.
 Nullas autem epistolas Flavianum Leoni dedisse antequam
a comite Pansophio S. pontificis litteras acciperet,
minime umquam, sequentibus adductus momentis,
potero persuaderi. Etenim si primo tempus
spectemus quod comes Pansophius ex Urbe discedens
Constantinopolim profecturus insumere debuit;
si animadvertamus pariter tum ad aliqua negotia quae
vir nobilis apud imperatorem illiusque aulae ministros
forte pertractanda habuerat, tum ad novum
iter faciendum, ut iterum Romam veniret, certe
trium mensium spatium vix sufficere poterat. Quamvis
navigationum cursum faciliorem tum fuisse credere
debeamus, ob navigiorum copiam e Roma Brundusium
versus, et e Brundusio Constantinopolim
progredientium; tamen difficilius etiam illud iter
reddebatur in primo, id est Martio et Aprili, mense,
in quibus etsi mare suapte natura tranquillum sit,
ventorum vi magis atque magis agitari atque turbari
solet immoderatis tempestatibus. At ultro demus
Pansophium comitem prosperum habuisse iter, nec
 ultra tres menses fuisse retardatum illius ad Urbem
regressum, quemadmodum conjici posset ex altera
S. Leonis epistola ad eumdem Flavianum scripta;
quid vero? An Flavianus tamdiu ad Leonem de Eutychiana
haeresi scribere distulit, quamdiu, a Leone
ipso exagitatus, litteras accepit? Id nemo sine temeritatis
nota affirmabit. Potissimum si ad subsequentes
S. Leonis Magni litteras animadvertat. Etenim
S. Leo, epist. 22 kalendis Junii scripta, fatetur se
recepisse Flaviani epistolas cum synodalibus gestis
in Eutychetis causa. Ait scribendi occasionem arripere
ex opportuno itinere quod primum honorabilis vir
Rodanus Constantinopolim versus aggressurus erat.
Brevissimas enim tum fecit litteras. Verum (promittit)
de hac re plenius per eum qui ad nos tuae dilectionis
portavit litteras rescribimus, ut fraternitatem tuam quid
de tota causa constitui debeat instruamus.
3. Hic cuperem ut Quesnellus et quisquam alius
qui illius studiis indulgeat, animadverteret an acceptas
 a Leone Flaviani litteras cum synodalibus gestis
portaverit honorabilis vir comes Pansophius, an
alius? Non Pansophius quidem. Cum verba illa: De
hac re plenius per eum qui ad nos tuae dilectionis
portavit litteras rescribimus, indicent peculiarem
aliquem forte Constantinopolitanae Ecclesiae clericum,
ut tum moris erat, a Flaviano missum, qui litteras
et synodalia Acta ad summum pontificem deferret.
Remittere enim eum debebat Leo cum prolixioribus
litteris. Igitur quis credet honorabilem
virum, imperialis aulae comitem, 324 remittendum
esse, quasi vero tabellarii munus eidem foret demandatum?
Potius ergo concludendum est primas
Flaviani epistolas cum synodalibus gestis alium latorem
habuisse praeter comitem Pansophium, ut
 evidentissime demonstrant gravissima duo momenta,
quae nos statim subjicimus. Alterum est quod, paucis
elapsis diebus, prolixiores litteras daturus Flaviano,
sicut in praecedenti promiserat, eas his verbis orditur:
Lectis dilectionis tuae litteris, quas miramur fuisse tam seras,
et gestorum episcopalium ordine recensito. Cur ergo,
quo sensu, quave ratione tam seras Flaviani epistolas
appellasset, vel si Pansophius eas attulisset, qui vix
trium mensium spatium insumpsisset eundo ex Urbe
Constantinopolim, et rursus e Constantinopoli Romam
revertendo? Si Pansophius has litteras cum
synodalibus gestis attulisset, summa celeritate, non
sero ad pontificias manus pervenissent, ut ex praecedenti
temporum supputatione liquido innotescit.
Oportet igitur inferre quempiam alium fuisse harum
epistolarum latorem, qui, vel Eutychetis artibus, vel
temporum vicissitudinibus, marisque tempestatibus
praepeditus, diu in itinere cunctatus est, quemque
S. pontifex cum alia epistola, 24 videlicet, Constantinopolim
ad ipsum Flavianum remisit. Addimus
 voces illas, tam seras, non quamcumque cunctationem,
sed longam temporis moram indicare, ob quam
Leonis animus in admirationem rapiebatur, tamquam
ob rem extra omnem ordinem constitutam et insuetam.
Ad quae verba cum iterum et tertio sedulo
animadverterem, et ex altera parte cognovissem
Constantinopolitanam illam provincialem synodum
de Eutychetis damnatione labente Novembris mense
praecedentis anni absolutam fuisse, inferri posse arbitratus
sum Flavianum statim in subsequenti decimo
mense ejusdem anni, vel saltem in initio Januarii
anni 449 immediate subsequentis, ad Leonem cum
synodalibus Actis supra Eutychianum negotium scripsisse,
minime exspectatis Leonis litteris, quas per
honorabilem virum comitem Pansophium se accepisse
affirmat. Quod si Quesnellus mihi objiciat Flavianum
priori illa epistola quam in sua editione excudi curavit
aperte fateri Eutychen accusatum a religiosissimo
episcopo Eusebio, occurrentem ad S. concilium
 propriaque voce quid ipse sentiret Patribus
synodi detegentem, ut qui alienus sit a recta fide
deposuimus, prout sanctitatem vestram docebunt cuncta
super eo confecta Acta, quae et misimus cum hisce nostris
litteris; quasi quod voluerit indicare, non prius
ad Leonem scripsisse, quam cum Acta confecta cum
hisce litteris miserit; occurram statim respondendo
ex reliquo illius epistolae contextu colligi jam pridem
Flavianum cum Actis super Eutychem gestis hanc
eamdem hujus epistolae partem ad Leonem misisse,
iterumque eamdem rescribere coactum, cum, auditis
Leonis querimoniis, nondum et litteras et confecta
Acta recepisse intellexerit. Id innuere videntur verba
illa rotunde prolata: prout sanctitatem vestram docebunt
cuncta super eo confecta Acta, quae et misimus cum hisce
nostris litteris. Hic autem loqui de re jam praeterito
tempore exsecutioni demandata, et de his litteris
alias scriptis, tertia subsequens harum epistolarum
pars, quam postremo priori addidit et subjecit, cordatis
viris videri debet. Si quidem narratis perturbationibus
 hac de causa in Constantinopolitana Ecclesia
ortis, et verbo facto, tum de tabulis publice
ab Eutychete propositis, contumeliarum videlicet et
mendaciorum plenis, tum de precibus imperatori
oblatis, arrogantia et petulantia refertis, gradum facit
ad Leonis litteras, quas recenter acceperat. Verum
(ait) his ita ex consecutione peractis redditae sunt
litterae sanctitatis vestrae per comitem omni admiratione
dignum Pansophium. Dicat Quesnellus quando redditae
sunt Flaviano per Pansophium Leonis litterae?
An non postea quam Flavianus Acta synodalia cum
parte praecedenti harum litterarum ad Leonem
miserat, quasque nimis sero ipsum S. pontificem
accepisse asseverat? Si verba illa, spectato
 etiam dicendi ordine, alium verum sensum 325
sine ulla detorsione subeant, viri docti poterunt
affirmare . At jam alterum momentum, quod ex
ejusdem Leonis Operibus eruimus, non alium sensum
subire posse indicabit. Semel et iterum sanctus pontifex
duobus suis epistolis, 22 nimirum et 24, sibi
redditas esse Flaviani epistolas cum synodalibus actis
(sed nimis sero) ipsum Constantinopolitanum episcopum
fecit certiorem, quarum epistolarum altera
kal. Junii fuit conscripta, altera vero idibus ejusdem
mensis, quando videlicet Flaviani legatum cum pleniori
instructione Constantinopolim remisit. Non
igitur necesse erat ut de hisce litteris cum synodalibus
Actis acceptis amplius faceret mentionem, nisi,
redeunte comite Pansophio, easdem litteras cum
exemplaribus Actorum iterasset. Utrumque autem
iterasse Flavianum, prodit Leonis epistola trigesima
secunda, quae data est kal. Julii ejusdem anni. Cujus
quippe epistolae initium cum istud sit: Litteras tuae
 dilectionibus accepi, cum gestis quae apud vos de fidei
quaestione confecta sunt, facile in eam veni opinionem,
tum dumtaxat Leoni redditam fuisse eam epistolam
cum omnibus suis partibus, et nova appendice, prout
in Quesnelliana editione primum obtinet locum. Et
quidem id nobis indicatum est ex illius epistolae textu.
Nam Leo pontifex, admonito Flaviano de recentioribus
receptis litteris et synodalibus gestis, nullam
amplius facit mentionem de Eutychete, hujus erroribus
et appellatione ad apostolicam sedem, de quibus
rebus in praecedentibus litteris sufficienter disseruerat;
sed dumtaxat novae illius appendici iteratae
epistolae occurrit dicendo: Quamvis evidenter
appareat rem de qua agitur nequaquam synodali indigere
tractatu; tamen, frater charissime, subsecutos esse
significo, quos in hac parte placuit destinare . Verba
haec referri debere ad illud quod praefatus Flavianus
novissime in suae epistolae appendice scripserat ad
Leonem, nemo ibit inficias. Nam cum Flavianus
dixerit se R. P. epistolas accepisse postquam damnationis
 Eutychianae synodalia gesta cum suis epistolis
direxerat, atque rebus ita gestis et expeditis
sibi dari affirmat sanctitatis suae litteras per comitem
Pansophium, quibus edocebatur Eutycheten libellos
omni fallacia et calliditate plenos scripsisse, dicendo
judicii tempore appellasse vestram sanctitatem, atque
idcirco rumorem perferre ea de causa generalem
habendam synodum. Nihil tamen in praesentiarum
de hac Eutychiana appellatione duximus disserendum,
de illa enim suo loco agemus.
4. Interim vero alia potius argumenta subjicimus,
quibus non obscure intelligitur Flavianum, damnato
depositoque Eutychete, aliter ratiocinatum fuisse
quam Quesnellus et novatores commenti sunt; ideoque
non tantum scribere cogitasse, sed revera ad
Leonem pontificem scripsisse de Constantinopolitano
judicio: siquidem summum sacerdotii apicem auctoritatemque
in Leone ipso constitutam fassus est;
eum videlicet interpellans tamquam catholicae religionis
 legitimum fidejussorem, ad quem spectat 
communem rem sanctarumque Ecclesiarum compositionem
vindicare. 326 Secundo, eumdem pontificem
rogat ut suo scripto ratam ac validam haberi velit
canonicam depositionem adversum eum, Eutychen
videlicet factam. Tertio in mente repositum illud
habens, quod Christus Petro dixerat, de fide fratrum
 confirmanda, subjicit: Confirmare vero, et piissimi
Christumque amantis nostri imperatoris fidem.
Res namque solo indiget ex vobis impulsu, atque subsidio,
quod per vestram prudentiam ad tranquillitatem et
pacem cuncta statim translaturum est. Si res ergo,
auctore Quesnello, in Constantinopolitana provinciali
synodo erat acta et finita; si pariter in Constantinopolitano
episcopo omnia jura residebant circa illud judicii
genus, quare Flavianus Leonem interpellat, dicendo
rem indigere impulsu et subsidio apostolicae
sedis, ut cuncta statim ad tranquillitatem et pacem transferantur?
Nisi quidem mea me fallat opinio, illius haereseos
damnatio rata habita a Leone fuisset; et nisi
excitatae turbae pontificia auctoritate compositae fuissent,
numquam vera de Christi Domini incarnatione
doctrina certo sufficienter Christi fidelibus innotuisset;
nec contumaces atque rebelles acquievissent, nisi, cooperante
Deo (ait Flavianus), per vestras sacras litteras.
Denique solas litteras Leonis futuram generalem synodum,
de qua rumor erat, prohibere potuisse, idem
 Flavianus non dissimulanter asseverat, dicendo: Prohibebitur
vero et quae evulgatur futura esse synodus, ut ne
totius orbis perturbentur Ecclesiae. Ex hac ergo hujus
primae Flaviani epistolae appendice nos perspicue colligimus
quidquid veteres Orientales episcopi de Romanorum
pontificum auctoritate, tum in haeresibus profligandis,
tum in conciliis firmandis et convocandis,
tum denique in condemnatorum appellationibus suscipiendis
senserint et judicaverint. Quibus omnibus
etsi nimis audacter et quasi stolide praetextu episcopalis
dignitatis tuendae et vindicandae aliqui repugnent,
tamen Flaviani epistolae, et illius scribendi agendive
modus, Ecclesiae disciplinam et dogma erga apostolicam
sedem, caeterarum Ecclesiarum matrem et magistram,
solidissime probant et patefaciunt.
5. Sed jam properanter ad alia gradum faciamus,
ut Quesnelli animum ab apostolicae sedis reverentia
et auctoritate nimis alienatum clarius conspiciamus.
Is ergo ut praecedentibus suis dictis fidem faciat, simulque
 ostendat Flavianum numquam ad S. Leonem
scripsisse, nisi post acceptas ejusdem pontificias
querimonias, ad alias et alias Leoninas epistolas,
vel ad Flavianum ipsum, vel ad Theodosium imperatorem
scriptas provocavit. Verumtamen de illa
quam 20 loco posuit Quesnellus in sua editione, quaeque
Martii kal. conscripta fuit, ad cujus temporariam
notam advertere praetermisit, ne hactenus actum
iterum agamus, hic verba non facimus. Dumtaxat
animadvertimus sancto Leoni supremi judicis partes
in hac causa debitas fuisse; neque Flavianum apostolicae
sedis jura in fidei causa violare potuisse. Id
non obscure S. pontifex asseverat, non tantum de
Eutychetis disserens appellatione, sed ad damnationis
causam respiciendo, noscere vult quae a Flaviano
in Constantinopolitana synodo facta fuerant. Sed
respicientes ad causam (ait), facti tui nosse volumus
rationem. Neque ulla injuria ad factorum rationem
reddendam cogebatur Flavianus, cum supremi ecclesiastici
 regiminis ordo id postularet; et imperatoris
voluntas pontificiam excitaret sollicitudinem,
ut videlicet, sublatis omnibus dissensionibus quae in
Constantinopolitana Ecclesia exortae erant, apostolicae
sedis auctoritate catholica fides muniretur. Hisce
enim de causis, in altero illius 20 epistolae capite
per idoneam personam sibi a Flaviano Leo significari
 postulat quid contra antiquam fidem novitatis emerserit,
quod severiori sententia dignum fuerat vindicari.
Nam (subjicit S. Leo) et ecclesiastica moderatio, et
religiosa piissimi principis fides multa nobis sollicitudinem
Christianae pacis indicant . Si igitur 327
duo haec, videlicet ecclesiastici regiminis ratio, ad
quam Quesnellum attendere oportebat, et imperatoris
efflagitatio, tantam sollicitudinem Leoni indicebant,
nescio qua perfricata fronte Quesnellus contendere
potuisset Flavianum non ante ad Leonem ea de re
scribendum cogitasse, quam cum didicit pontificem
improbis Eutychis actibus deceptum, falsam de judicio
Constantinopolitano cepisse opinionem. Leo Magnus
imprimis nequaquam ad Flavianum scripsit vix
audito Eutyche, aut ejus appellatione accepta. Sed
tum dumtaxat, cum ab imperatore fuit edoctus Constantinopolitanam
Ecclesiam multarum perturbationum
strepitu esse commotam, et contentiones in fidei
rebus versari. Epistolam enim illam 20 cui et Quesnellus
institit, Leo Magnus hisce verbis orsus est:
 Cum Christianissimus et clementissimus imperator,
sancta et laudabili fide pro Ecclesiae catholicae pace
sollicitus, ad nos scripta transmiserit de his quae apud
vos perturbationis strepitum commoverunt. Duo ergo
Quesnellum hic distinguere oportebat, neutrumque
praetermittere. Alterum ad imperialia scripta pertinebat,
alterum vero ad Eutychis appellationem. Se
mirari ait instructum esse de tantarum perturbationum
strepitu dumtaxat ab ipso imperatore, et non
primitus procurasse Flavianum ut (ait) nos insinuatio
tuae relationis instrueret.
6. Ecclesiasticae ergo hierarchiae unitas, dispositio
et forma exigebat ut de nuper exorta haeresi et de
gravissimis perturbationibus inter Constantinopolitanum
clerum excitatis summus pontifex a Flaviano
episcopo instrueretur. Qui sane loquendi modus prorsus
evertit illud aliud Quesnellianum commentum,
quo videlicet confingit: Quamdiu intra Constantinopolitanae
Ecclesiae limites sese labes ista continuit,
 opus non fuit ut collegarum opem imploraret Flavianus.
Episcopis nempe universis catholicam veritatem
totam in solidum a Christo Domino creditam
non ignorabat, quam pro sua quisque virili defendere
teneretur, erroresque contra insurgentes opprimere,
tamquam ordinarius judex, in ea quam sortitus est
Ecclesiae portione. At ubi monitus a Leone rescivit
haeresiarcam Occidentem litteris suis pervasisse,
suum virus spargere, atque a saeculi potestatibus insidias
parari catholicae doctrinae, tum Romanum
pontificem adire sui putavit officii: quo videlicet et
de re tota instrueretur, quod Ecclesiae capiti debebatur,
et qua pollebat apud Augustum gratia ageret
sollicite, ne late serperent haereticorum artes, nec
turbarentur Ecclesiae, convocatione concilii, in quo
timendum merito erat ne auctoritate plurimum valituri
essent homines improbi .
7. Lepida Quesnelli ratiocinatio. At quis non intelligit
eam ecclesiasticis regulis non tantum repugnare,
sed Leonis et Flaviani dictis, eamque sacrum
 hierarchiae ordinem prorsus pervertere? Igitur, Quesnello
auctore, si alicujus Ecclesiae episcopus, aut
praecipiti judicio, aut minime servatis regulis juris,
aliquem tamquam haereticum condemnet; si presbyterio
et gradu eum dejiciat, cum illius haereseos labes
intra suae dioeceseos limites se continet, non est
opus collegarum opem implorare. At quid collegarum
nomine intelligit? Si particularium Ecclesiarum
episcopos, quorum fides deficere potest, et quandoque
fuit per haereses labefactata, ultro id dabo. Verumtamen
si collegae vocabulum etiam ad Romanum
pontificem, catholicae fidei custodem et judicem, extendendum
esse contendat, jam unitatis et veri capitis
dispositionem et formam evertit et exscindit,
 sublata eidem eadem potestate, qua ejus curam et
demandatum pastoris officium per universum orbem
extendere habet. Plane Leonina agendi ratio et illius
verborum energia innuunt non tamquam collegam
se habuisse S. pontificem, sed tamquam supremum
gestorum et 328 controversiarum judicem.
Siquidem ea ratione Flavianum compellebat ad suam
notitiam totius facti causam et modum deferre, ut
judicis, non collegae, partes obiret. Quoniam (subjicit)
nos qui sacerdotum Domini matura volumus esse
judicia, nihil possumus incognitis rebus in cujusquam
partis praejudicium definire, priusquam universa quae
gesta sunt veraciter audiamus . An collegae collegam
alloquenti haec et illa alia verba, facti tui nosse
volumus rationem, esse posse arbitrabimur? Par in
parem non habere imperium jura omnia asseverant.
At Leonem auctoritate qua pollebat Flaviano jussisse,
tum totus illius 20 epistolae contextus, tum subsequentis
epistolae verba ad imperatorem Theodosium
scriptae, dilucide patefaciunt. Nam imperator, spectato
 ecclesiasticae hierarchiae ordine, in quo unum
episcopum et pastorem caeteris sacerdotibus Christus
Dominus praefecit, non Romani pontificis opem
dumtaxat imploravit ad scandala illa abolenda quae
latius in Constantinopolitanum clerum gliscebant;
sed judicium ipsius expostulavit, ut et fidei dogma
firmaretur; ut Nicaena statuta servarentur, et cognosceret
an jure vel injuria Eutyches, cui imperialis
aulae ministri patrocinabantur, a sacerdotii gradu et
monasterii praefectura esset dejectus. Ejusmodi
Theodosii epistola ad Leonem, vel temporis injuria
deperdita est, vel in alicujus bibliothecae scrinio obsoleta
asservatur. Superest tamen epistola Leonis ad
eumdem Theodosium imperatorem, ex qua non obscure
suprema pontificia jura colliguntur, et plane
innotescit quidquid episcopos particularium Ecclesiarum
servare oporteat, cum aliqua fidei causa pertractatur
in ea quam ipsi sortiti sunt Ecclesiae portione.
8. In hac ergo epistola S. Leo fatetur se prorsus
 ignorare quae in tanta causa gesta erant. Idcirco quia
nondum synodalia Acta cum Flaviani epistolis receperat,
ait ad eumdem Constantinopolitanum episcopum
scripsisse, ut cognosceret sibi displicere quod
ea quae gesta fuerant etiam nunc silentio detineret, cum
studere debuerit primitus cuncta nobis reserare .
Non quidem ut opem obtineret, sed ob causae judicium,
quod propter tria gravissima motiva sibi deberi
asseveravit. Videlicet ob causae meritum, fidei
rationem, et imperialis sollicitudinis pietatem. Quae
exigebant ut subreptionibus locus non pateret: Sed
prius de quibus eum (Eutychen videlicet) aestimat arguendum
instrui nos oportet, ut possit de bene cognitis
congrue judicari. Denique suam epistolam ad imperatorem
claudit, dicendo post admonitionem Flaviano
per pontificias litteras factam se sperare et
credere omnia Flavianum ad nostram notitiam relaturum,
ut in lucem ductis quae videbantur occulta, id
quod evangelicae et apostolicae doctrinae convenit judicetur.
Animadvertat, amabo, Quesnellus an Flavianus
 Leonem tamquam incompetentem judicem rejecerit?
an contempserit admonitionem? an obscure
saltem judicaverit non debuisse primitus cuncta R.
pontifici reserare? vel non pertinere ad eumdem
quod evangelicae et apostolicae doctrinae conveniebat
judicare? vel quia labes illa intra Constantinopolitanae
Ecclesiae limites se continebat, vel quia non apostolicae
sedi, sed episcopis universis catholica veritas
tota in solidum a Christo Domino credita erat, quam
quisque pro virili defendere tenebatur; et caetera
hujuscemodi, quae maximas nugas agendo congessit
Quesnellus, ut, excepto primatus honore, parem
auctoritatem et jurisdictionem in cunctis episcopis
admittendam esse confingeret.
 9. Possemus quamplurima hic ex Leone proferre,
quibus praerogativam ecclesiastici primatus in totum
orbem sibi suisque successoribus convenire et deberi
passim in suis epistolis et sermonibus affirmavit.
Sed ne extra chorum in praesens canere videamur,
plane praetermittimus.