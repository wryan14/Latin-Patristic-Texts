329 CAPUT III.
Idem Paschasius Quesnellus, novis excogitatis doctrinis,
prorsus ecclesiastici regiminis formam pervertit, de
Flaviani et Eutychetis causa disserendo. Cardinalis
Baronii ea de re asserta sancti Leonis Magni decretis
vindicantur. Ejusdem S. pontificis epistola 12 a
Quesnello perperam explicata, auctior prout in ms.
cod. Vatic. reperitur, exponitur. A cujus epistolae
decretis minime recessisse sanctum Leonem Magnum
suprema pontificatus jura exercendo, ex aliis et aliis
ejusdem epistolis explicatur. 
1. Ut Paschasius Quesnellus facilius prava sua
dogmata propugnaret, et nugas quas contra apostolicam
 Petri sedem mente conceperat vendere posset,
lectorum animum commovere et novitatibus demulcere
passim studuit, cum eum non fugeret quantam
cupiditatem hominibus novitas injicere soleat . A
qua quidem agendi ratione nos et catholici cuncti
scriptores abscedere debemus, non vetustatis dumtaxat
conservandae praetextu, sed ad diligentius eos
errores praecavendos qui veritatem cunctis rebus
praestabiliorem, vel fraudibus, vel falsis opinionibus
in vulgum sparsis opprimunt, et in odii contemptum
adducunt. Cum itaque laudatus scriptor novitatibus
potissimum indulgere nisus fuerit, de Ecclesiae rebus
hujusque regiminis forma et ratione, disserendo, ut
ipsi hactenus in praecedentibus capitibus explicavimus,
idcirco multum interest praesentis otii scribendi
eam veritatis vim inquirere et perscrutari quae contra
hujus hominis ingenium, calliditatem, solertiam facile
se per seipsam defendere potest. Leoninarum ergo
rerum ordinem prosecuturi, nobis iterum occurrunt
 Leonis epistolae ad Flavianum, et Flaviani ad Leonem.
Et quamvis Quesnellus optime intellexerit S. pontificem
veri et supremi judicis partes assumpsisse in
Eutychiana causa, illudque munus nemine refragante
exercuisse, tamen cardinalem Baronium exagitare,
mollique brachio illum objurgare aggreditur, quod
scripserit: Ex veteri instituto absque controversia confiteri
eosdem inter se altercantes Flavianum et Eutychetem
legitimum et praecipuum judicem controversiarum
ecclesiasticarum esse Romanum pontificem, ad quem
tam actor quam reus sponte concurrunt, sua jura prosecuturi .
2. Subdole tamen se pontificiam dignitatem venerari
ait Quesnellus . Et statim subjicit: Sed
quoniam omnibus Ecclesiae episcopis cum Romano
communis dignitas, Ipso etiam Leone hoc profitente,
absit ut quam in uno veneror, in caeteris calcari
velim. Ultro agnoscimus Romanum pontificem pro
legitimo ac, si cum singulis episcopis comparetur,
pro praecipuo controversiarum Ecclesiae judice: sed
 quis propterea ferat Flavianum, quem et sedis praerogativa,
et sanctimonia singularis, et fidei constantia
ad martyrium usque perseverans tantopere commendare
debuerant, cum rebelli imperito, et obscuro,
ac malae frugis monacho componi, committique exauctoratum
presbyterum cum suo ac tantae sedis episcopo,
judicem cum reo; et utrumque velut 330 de communi
dividundo altercantem coram Leone sisti, quasi
de incerto causae dimicaturum. Absit tanta a sacratissimo
episcoporum coetu injuria. Haec, et id genus
alia, comminiscitur, quae praecipue comprobari posse
confingit ex epistola ejusdem S. Leonis ad Anastasium
Thessalonicensem, quam ad marginem annotavit,
 cuique totam pravam interpretationem suam de ecclesiasticis
judiciis insistere, eaque fulciri impudenter
sibi blanditur. At nihil ea epistola efficacius pro
dictis Baronii et veritate firmanda reperiri posse,
sequentibus aperte demonstrabo.
3. Nam imprimis S. pontifex, analogice (ut aiunt)
de Ecclesiastico coetu disserens, similitudinem instituit
cum apostolo Paulo, eum ad naturale corpus
comparando. In quo connexio totius, unam sanitatem,
unam pulchritudinem facit: et haec connexio totius
corporis unanimitatem requirit, sed praecipue exigit
concordiam sacerdotum. Quibus, subjicit, etsi dignitas
sit communis (non dixit jurisdictio) non est tamen ordo
generalis. Quis enim negavit episcoporum dignitatem
in sacro ordinationis munere acceptam esse omnibus
episcopis communem, aut affirmavit unum vi sacrae
episcopalis unctionis in pascendis suis ovibus majorem
minoremve dignitatem obtinuisse? In hoc pascendi
munere et honore dignitas omnibus episcopis
communis est: nec propterea ordo est generalis; ita
 ut quilibet de quibuscumque causis judicare possit.
Nam eodem S. Leone auctore, inter episcopos ipsos
danda est potestatis discretio, quam Quesnellus ipse
cum dignitatis honore commisceri et confundere conatur.
Subdit enim apostolorum exemplum. Qui
quamvis in accepti muneris honore similes essent,
tamen eos inter potestatis seu jurisdictionis discretio
dabatur: atque cum omnes ad apostolatum munus
essent electi, unus vero solus caeteris praeeminebat.
Quoniam (ait) et inter beatissimos apostolos in similitudine
honoris fuit quaedam discretio potestatis. Et
cum omnium par esset electio, uni tamen datum est, ut
caeteris praeemineret. Auditne Quesnellus? Similes in
characteris et dignitatis honore quem gradus non admittere
satis est exploratum; dispares vero in potestatis
praerogativa, quia unus caeteris debet praesidere:
Qua ergo ratione, vel quibus Leonis verbis ductus,
jurium aequalitatem inter episcopos jactare potuit
Quesnellus? Non enim in jurisdictione exercenda, vel
 in judiciis ferendis omnes episcopi omnia sibi vindicare
possunt. Cum, auctore eodem Leone, divina
aeque ac ecclesiastica dispositione factum sit ut singuli
in singulis provinciis essent quorum inter fratres
prima haberetur sententia; et rursus quidam in majoribus
urbibus constituti sollicitudinem susciperent ampliorem,
per quos ad unam Petri sedem universalis
Ecclesiae cura conflueret, et nihil usquam a suo capite
dissideret. Si itaque toto huic contextui insistamus,
quid offendimus quod Baronii dictis repugnet? Non
instituti vetustas, qua stabilitum est ut inter se episcopi
et presbyteri altercantes de fidei rebus ad Romanum
pontificem provocent, tamquam ad legitimum
controversiarum judicem, ut ex sexcentis vetustioribus
exemplis, desumptis ex Dionysii Alexandrini,
Athanasii, Pelagii, Coelestii, Priscilliani, Dictinii historiis
probare possemus , quae in praesens praetermittimus
ne extra scenam agere videamur. Non ultima
illa verba ad quem tam actor quam reus sponte
currunt sua jura prosecuturi. Nam quamvis Flavianum
 episcopum inter et Eutychem presbyterum
maxima graduum conditionis et jurisdictionis discretio
daretur, atque unus esset legitimus actor et
ordinarius judex, alius vero imperitus rebellis et obscurus,
condemnatus monachus, ut rationabiliter
Quesnellus asseverat; tamen cum is non acquiesceret
latae in seipsum sententiae 331 et provocasset ad
unam Petri sedem, ne Leo Magnus praecipiti animo
de incognitis rebus judicaret, actorem Flavianum et
Eutychen reum audire debuit, atque etiam epistolis
interpellare, ut totam rerum gestarum seriem patefacerent.
At in hoc, quid injuriae aut contumeliae
praerogativis Constantinopolitanae sedis, et episcopo
 singularis sanctimoniae, qui in fidei constantia usque
ad martyrium perseveravit? Nullo prorsus convicio
nullaque turpitudine Flaviani fama et dignitas ex
summi pontificis agendi ratione violata fuit. Quinimmo,
cum ante rerum cognitionem, tum rebus
gestis cognitis debitum honorem eidem detulit, omnem
moderationem et reverentiam in eum exercuit.
Quemadmodum ipsius omnes epistolae ad eumdem
Flavianum directae dilucide patefaciunt. Si tandem
contendat episcoporum coetui injuriosum esse coram
apostolica sede sisti pro juris et facti quaestionibus
dirimendis, jam cura universalis Ecclesiae ad Petri
sedem confluere haud debet, jam cuilibet licitum erit
a suo capite dissidere, et de Ecclesiae unitate actum
erit, cujus compago firma esse non potest, nisi ad
inseparabilem soliditatem vinculum charitatis episcopos
astrinxerit.
4. Secundo, quisnam merito inficiari poterit, vel
audebit, sanctum Leonem causas cum episcopis agentem,
 quemadmodum suae, ita et aliarum episcopalium
sedium honori et juribus non prospexisse, aut non
consuluisse? Profecto etiamsi alia monumenta nobis
deessent, sola sufficeret laudata epistola ad Anastasium
Thessalonicensem, cui Quesnellus institit, ut
novas suas merces hauriret atque venderet. In ea
namque de aliis atque aliis episcoporum gradibus disserens,
de episcopis, videlicet, metropolitis et apostolicae
sedis vicariis, praecipit, mandat, ut Metropolitanorum
legitima jura perpetuo servarentur, nec jus
traditae antiquitus dignitatis a vicariis Thessalonicensibus,
quamvis apostolicae sedis legatis, violarentur.
Nec propterea metropolitarum jura violari posse arbitrabatur,
si in causis judicandis contingeret episcopos
in conciliis congregatos, dissidentes vel ob
rerum gravitatem, aut quaestionum difficultates non
convenire. Jussit enim tum eas ad apostolicae sedis
judicium deferri, reservata sibi suisque successoribus
facultate ultimam sententiam constituendi. Legitur
enim in perantiqua synopsi, can. 7: Ut bina per annum
 provincialia episcoporum concilia celebrentur, et si
res difficilis emerserit, nec fuerit Thessalonicensis episcopi
judicio terminata ad Romanum deferatur antistitem.
Nec propterea censuit hac reservatione facta
episcoporum metropolitarum aut suffraganeorum jura
turbari, aut infringi. Consultius quoque strictiorique
mandato et canone episcoporum honori et juribus
prospexit. Cum videlicet verebatur ne conciliorum
provincialium cogendorum colore, episcopi vim injuriamve
paterentur. Ad praecavendos igitur quoscumque
abusus injuriam aut ignominiam episcopis
inferentes, decimo cap. ejusdem epistolae decrevit ut
in evocandis provincialibus episcopis a Thessalonicensi
pontifice moderatio conservetur, ne sub hoc colore sacerdotalis
honor contumeliis addicatur. Atque tandem
decretalem suam epistolam eo ultimo capite claudit
ad quod provocavit Quesnellus, cujus ita perspicuus
est titulus, tam in editis quam in manuscriptis codicibus
antiquissimis, quos ipsi lustravimus, ut vix
 dubitare possimus de apostolicae sedis auctoritate in
recognoscendis causis, jampridem in provincialibus
synodis tractatis et definitis: et tunc maxime, quando
de fidei negotio agitur, et ob illud contentiones et
scandala suborirentur, quemadmodum in Eutychiana
causa evenisse omnibus exploratum est. Titulus
ergo illius capitis haec habet: ut si inter eos (episcopos
videlicet) de negotio fuerit oborta contentio,
cuncta Romano pontifici sub gestorum insinuatione
pandantur, ut ab eo quod Deo placuerit ordinetur. An
non haec omnia cohaerent cum iis quae Baronius de
veteri Ecclesiae instituto scripserat? Igitur tantum
abest ut hujus dicta infirmentur 332 ex iis quae S.
Leo habet in epistola ad Anastasium Thessalonicensem,
 quinimmo plus firmamenti et roboris assequuntur.
5. Nunc ad reliqua progrediamur. Atque interim
aliis praetermissis, quae de hac epistola dicere possemus,
quam non tantum ad Vaticana, aliaque mss.
exemplaria exegimus et castigavimus, sed etiam auctiorem
ornatioremque reddidimus circa illius octavi
canonis doctrinam, quam uberius et luculentius explicatam
offendimus in quodam Graeco archetypo
ejusdem Vaticanae bibliothecae. Porro de ejus canonis
Graeca interpretatione et paraphrasi verba faciemus
in una appendice quam eidem epistolae subjecimus.
Igitur nunc dumtaxat perquirendum erit an S. Leo
de Eutychiana causa et Orientalibus rebus perturbatis
judicium tulerit post accepta a Flaviano synodalia
gesta et litteras, an vero solummodo Constantinopolitano
episcopo graviter afflicto opem praesidiumque
exhibuerit atque tulerit. Postremum affirmare
Quesnellum oportuit, ne paululum etiam leviter
a praecedenti disserendi methodo abscederet. Nam
 postquam contra Baronium dixerat Flavianum coram
Leone non se stitisse tamquam actorem, sed judicem;
non damnandum traduxisse Eutychen, sed a se damnatum
produxisse; nec novum a Leone judicium petiisse,
sed latam a se sententiam cura pontificis Romani
collegis Occidentalibus notam fieri postulasse,
ut omnes communi fidei causa, communibusque curis,
communi opera et sollicitudine allaborarent, subjicit
in sequenti capite: Acceptis litteris Flaviani, Leo
opem operamque suam adversus Eutychen pollicetur;
perque illustrem virum Rhodanum epistolam mittit
. . . . . quam et secuta est alia ad Theodosium, in
qua Nicaenae fidei se inhaerere profitetur, Nestorii et
Eutychis dogmata condemnat, atque etiam postulat
synodum intra Italiam congregari.
6. Cum itaque duo ibidem a Quesnello proponantur,
et pro disserendi libidine resolvantur, nostrum
erit in praesentiarum unum ab altero secernere, ac
de utroque verba facere. Quoad primum attinet, affirmamus
 Flavianum utique tamquam actorem coram
S. P. Leone se stitisse; et traduxisse Eutychen tamquam
reum, in provinciali Constantinopolitana synodo
jam damnatum, solemniusque tamen et ultimo
peremptorio judicio ab apostolica ipsa sede damnandum.
Flaviani prior ad S. Leonem epistola id manifeste
prodit. Sive enim eam epistolam scripserit immediate
post Constantinopolitanam synodum, ut jam
praecedenti capite luculentissime probavimus, vel
dumtaxat postquam se plurimis querimoniis exagitatum
a Leone cognovit (ut irrationabiliter contendit
adversarius), semper innotescit ad apostolicam sedem
tamquam actorem convolasse, judicii jam a se
probati rationem redditurum approbationemque consecuturum.
Si autem hujusce a se probati judicii
rationem reddere nec voluisset, nec debuisset, quemadmodum
Quesnellus contendit , cur synodalia
transmisit acta? Cur justum judicavit de omnibus
contra nuper exortam haeresim peractis Leonem certiorem
 facere? Cur tandem commoveri rogat pontificis
animum, sicut sacerdotio competebat, ut decerneret
ratam habendam damnationem contra Eutychen
factam; idque propriis scriptis patefacere? Nisi quod
in mente alte repositum habebat ultimo hocce apostolicae
sedis judicio quod exoptabat, ut haeresis quae surrexit,
et turbae quae propter eam factae sunt facillime destruerentur,
Deo cooperante, per pontificias sanctissimas
litteras. Ex quibus animadversionibus et loquendi formulis
intelligitur non postulasse tantum Flavianum ut
latam a se sententiam cura pontificis Romani collegis
Occidentalibus notam fieret, sed solatium, et defensionem,
qua (ait ipse) debeatis consensu proprio ad tranquillitatem
333 et pacem cuncta perducere . Solo ergo
 Leone Flaviani et Constantinopolitani concilii judicium
approbante, ratum habente, et scripto roborante,
vel orta haeresis, vel excitatae turbae ad exitium
perduci poterant; et cuncta pace et tranquillitate
componi. Ibi nullus est de collegis Occidentalibus
sermo. Nulla mentio, ut eos communibus curis, communi
opera et sollicitudine allaborare compellat pro
communi fidei causa. Dumtaxat usus consueta salutationis
formula, epistolam claudit dicendo: Omnem,
quae vobiscum est, fraternitatem, ego et qui mecum
sunt salutamus. An ergo Flavianus Leonem interpellaverit
tamquam judicem, et Eutychen tamquam
damnatum, et non adhuc a Romano pontifice damnandum
traduxerit, videant qui nullo partium studio
moventur et adducuntur?
7. Aeque pariter labat et cadit illud quod idem
Quesnellus subjecit, videlicet: Acceptis litteris Flaviani,
Leo opem operamque suam adversus Eutychen
pollicetur. Nullum profecto verbum offendimus in ea
 epistola quam per Rhodanum transmisit, quod ejusmodi
phrasim redoleat, atque ita possit interpretari.
Brevissimam enim tum scripsit epistolam accepta
opportunitate ab itinere quod statim Constantinopolim
versus idem honorabilis vir Rhodanus aggrediebatur.
Nihil tamen eorum in ea praetermisit quae supremo
ac principaliori Ecclesiae judici conveniebant.
Nam certior jam factus ex Flaviani epistolis et
Actorum synodalium lectione, Eutychen aliter de
fide sentire quam convenit . . . , quem a traditione catholica
non decuerat deviare, sed in eadem quae tenetur ab
omnibus credulitate persistere. Interim longius scribere
distulit, sed plenius de eadem causa scripturum promittit:
ut (ait) fraternitatem tuam quid de tota causa
constitui debeat instruamus. Neque vero universale
magisterium dumtaxat ex laudatis verbis sibi vindicat
et tribuit, sed et in subsequentibus veras judicis
et vindicis partes se in posterum obiturum spondet,
subjiciens: Non enim patimur illum (Eutychen nimirum)
in suae persuasionis pravitate persistere, aut dilectionem
 tuam, quae zelo fidei pravo et stulto resistit errori,
diutina adversae partis impugnatione turbari .
Ad integram hanc sermonis pericopen animadvertat,
amabo, Quesnellus, et sincere fateatur an haec de collega
dumtaxat opem ferente operamque cum Occidentalibus
collegis impendente intelligi possint?
Causa autem etsi ad communem pertineret fidem,
tamen non in Occidente, sed Oriente versabatur.
Flavianus ipse non ab Occidentalibus, sed ab Orientalibus
impugnatione turbabatur. Si ergo summum
jus summamque potestatem jurisdictionemque in
Orientales non habuisset, qua ratione quove sensu
suum ministerium promisisset, ut et de Eutychiana
pravitate judicaret, et Flaviani magnum zelum a diutina
adversae partis impugnatione vindicaret?
8. Et quidem absque ulla contentione utrumque
munus, supremi judicis nempe et vindicis, sicut et
universalis magistri, Leonem in causa de qua agimus
exercuisse, colligitur ex celebri ipsius epistola quam
 dogmaticam appellant, post paucos dies ad eumdem
Flavianum scriptam. Praetereo quod in illius exordiis
dixerit nimis sero Flaviani epistolam cum synodalibus
Actis recepisse. Praetereo pariter quod totum de
incarnatione Domini Jesu Christi dogma divinitus
explicaverit, suggillaveritque Eutychen tamquam
stultum et insanum, qui nolebat intelligere, ut bene
ageret, qui et iniquitatem meditatus fuerat in cubili suo,
quae veri judicis et magistri partes Leonem sibi vindicasse
patefaciunt; tantummodo ultimo illius epistolae
capiti mihi insistere liceat, atque ex eo argumentari
334 an Quesnellus jure vel injuria ratiocinatus
fuerit in praecedentibus. Eutychianae enim
causae examen non detulit ad alios Occidentales episcopos,
 sed per ipsum synodalibus Actis lustratis,
aliqua reprehensione et reformatione digna reperiit,
ecclesiastici juris regulis minime consona, quae ab
Orientalibus in synodo congregatis debebant necessario
praecaveri, ne fides incarnationis de duabus
naturis in Christo post unionem existentibus collaberetur.
Ait namque: Cum autem ad interlocutionem
examinis vestri Eutyches responderit, dicens: Confiteor
ex duabus naturis fuisse Dominum nostrum ante adunationem,
post adunationem vero unam naturam confiteor .
Hocce enim assertum fidei dogmatibus prorsus
contrarium, cum Eutyches interloquendum protulisset,
haudquaquam impune et sine ecclesiastica censura
erat audiendum. Sed anathemate et exsecratione
confodiendum, tamquam aliquod apostolorum symbolo
repugnans. Quare S. pontifex summa admiratione
in Constantinopolitanos judices commotus eos
hisce verbis objurgat: Miror tam absurdam tamque
perversam ejus professionem nulla judicantium increpatione
reprehensam, et sermonem nimis insipientem
 nimisque blasphemum ita omissum, quasi nihil quod
offenderet esset auditum, etc. . An non igitur in iis
Actis S. Leo reperiit quo rationabilius posset Constantinopolitanos
judices reprehendere et exagitare,
quod minus regulariter sive canonice se gesserint in
Eutychianae causae examine et Synodalium Actorum
compilatione? An non judicat impiam blasphemam
esse illam Eutychetis assertionem, quam Flavianus
cum tota illa synodo nulla censura dignam censuit,
aut saltem censoria virgula notare praetermisit? Arbitrari
sane potuisset Eutyches ex synodali agendi
ratione, vel recte, vel tolerabiliter se esse locutum,
ut statim subjicit S. Leo, quia nulla vestra est sententia
confutatum. Cui malo volens S. pontifex mederi,
diligentiam Flaviani commonet, ut si per inspirationem
misericordiae Dei ad satisfactionem causa perducitur,
imprudentia hominis imperiti ab hac sensus sui
peste purgetur. Ecce conditiones decernit servandas,
quemadmodum Eutyches in communionem admittendus
 sit, quoties resipiscat. Qui quidem (ait), sicut
gestorum ordo patefecit, bene coeperat a sua persuasione
discedere, cum vestra sententia coarctatus profiteretur
se dicere quod ante non dixerat, et ei fidei
acquiescere cujus prius fuisset alienus.
9. Mandat tandem quod si aliquando Eutychetem
poeniteat talia contra catholicam fidem dixisse et
protulisse, veniendo ad satisfactionis plenitudinem,
omnia quae ab eo male sunt sensa viva voce et praesenti
subscriptione damnando, summa charitate esse complectendum,
et erga correctum misericordiam esse
adhibendam. Pro quarum rerum omnium felici exitu
et exsecutione quatuor legatos ad pontificias vices
agendas in Orientem cum fideli notario mittere asseverat,
confidentes (ait) ad Divinitatis auxilium, ut is
qui erraverat, damnata sensus sui pravitate salvetur.
Liceat ergo mihi in praesentis concertationis fine
Quesnellum et alium quemcumque rogare an collegae
in collegam haec agendi ratio esse possit? Constantinopolitana
 inprimis synodalia Acta tamquam irregulariter
facta Leo reprehendit. Secundo, haereticam
propositionem a Constantinopolitanis judicibus dissimulatam
nulloque anathemate proscriptam sua auctoritate
condemnat. Tertio, Eutycheti aliquando
forte poenitentiam agenti veniam dari jubet, modumque
statuit quo poenitens recipiatur. Quarto, ut omnia
ab eo praecepta fideliter exsecutioni demandarentur,
quatuor mittit e suo latere legatos, pontificias vices
agentes, qui una cum Dulcitio notario operam impendant
ut haeresis aboleatur, et excitatae turbae componantur.
Si id attendisset Quesnellus, aut non 335
dissimulasset, credimusne tantum studii adhibuisse
ut omnia susquedeque verteret, et invidia, odio, nimiaque
 rixandi libidine ductus, apostolicae sedis jura
ad exitium perducere quaesiisset? Veritatis cultores,
qualem se esse Quesnellus jactat, fraudis inimici
sunt. Et propterea nulla ratione praetermittere eum
oportebat, vel ad pravum sensum interpretari, quae
pro ecclesiastico universali regimine a majoribus accepimus:
eo vel maxime quod S. pontifex Leo, perpetuo
sibi concinens, quae postremo illius 24 epistolae
dixerat, latius etiam exponit in epistola ad Julianum
Coensem, ostendens necessarium fuisse ut ad reddendam
rationem professionis suae, crebris atque sollicitis
judicum interrogationibus urgeretur, nec tamquam
inane aliquid praeterflueret, quod nonnisi de haustu
venenatorum dogmatum apparebat effusum . Siquidem
cum judicia reperta fuerint, aut distrahendarum
controversiarum, aut puniendorum maleficiorum causa .
Si judices crebris non urgeant interrogationibus
reos, vel de criminibus postulatos, minime sufficienter
in veritatis cognitionem venire possunt, nec crimina
rite et canonice probari aut contestari, quemadmodum
 in fidei inquisitionibus necessarium esse
semper judicatum fuit. Igitur labat etiam et cadit
illud Quesnellianum assertum, quod in concilii Constantinopolitani
Actis nihil prorsus occurreret quod
rite et canonice non esset gestum. Cum unum offendamus
quod ab apostolica sede fuit proscriptum, et
intelligamus judices ipsos, et Flavianum ipsum merito
fuisse reprehensum, cujus causa novum erat instituendum
judicium, juxta regulas ab eodem S. Leone
in utraque epistola mox laudatis praescriptas. Jam
vero de Eutychetis appellatione sermonem instituamus.