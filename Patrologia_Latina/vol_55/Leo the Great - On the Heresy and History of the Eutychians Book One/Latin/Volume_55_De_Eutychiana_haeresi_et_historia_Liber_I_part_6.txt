CAPUT IV.
De Eutychis ad apostolicam sedem appellatione. Hanc
maxima injuria negavit Quesnellus, cujus multa argumenta
cum ex Flaviani et Leonis epistolis, tum ex
secundi Constantinopolitani concilii Actis eripiuntur
et dissolvuntur. Demum cl. Petri de Marca opinio ad
examen revocatur, et tamquam veritati minus consona
annotatur.  
1. Pro apostolicae sedis legitimis juribus vindicandis
multa hactenus expedivimus, spectata primum
Constantinopolitani episcopi Flaviani agendi ratione:
qui post in Eutychen damnationis depositionisque
sententiam, ad S. Leonem cum universa gestorum
synodalium serie suas epistolas misit, huncque de
omnibus quae contigerant facit certiorem. Intelleximus
quoque ejusmodi causam, utpote ex gravioribus
difficilioribusque, ob quam scandala et simultates judices
inter et Eutychianam factionem exortae fuerunt,
juxta veterem apostolicamque consuetudinem jure
Romani pontificis judicio reservari debuisse. Accessit
tandem Constantinopolitani concilii Acta ex omni
parte secundum regulas canonum non fuisse exarata;
cum videlicet judices, Eutychen inter loquendum
audientes admiserint, aut dissimulaverint saltem
unam blasphemiam, multarum haereseon fontem,
quam proscribere debuissent, et sub ecclesiasticis
 poenis haereticum compellere ad eam exsecrandam.
Cum igitur tria haec ad Romanorum pontificum judiciariam
potestatem probandam in praecedentibus
praestiterimus, superest in praesens ut de appellationibus
ad apostolicam 336 sedem verba faciamus;
occasione nimirum accepta a nostro adversario, qui
magnopere pugnat, omnia susquedeque vertendo,
quae in S. Leonis Magni Operibus occurrunt, pro iisdem
appellationibus asserendis .
2. Atque imprimis ut innumera praetermittam loca
in quibus affirmat Eutychen numquam ad apostolicam
appellasse sedem, oculos conjeci in ipsius septima
dissertatione, quam inscripsit: De causa Eutychis
archimandritae Constantinopolitani a Flaviano episcopo
 C. P. in synodo damnati; cui titulo sequentia tamquam
argumentum dissertationis continentia subjecit:
Ad epistolas S. Leonis papae 20 ad Flavianum eumdem,
et 21 ad Theodosium Augustum. In spem adducebar
voluisse Quesnellum speciatim has duas
epistolas percurrere, sibique objicere primo quae in
duabus illis epistolis de Eutychiana fatetur appellatione
S. pontifex Leo; deinde responsionibus diluere
quae sibi objecerat. Sed opinio me fefellit. Dissertationem
suam sane orditur affirmando plura a nonnullis
ex his epistolis assumi, ut hoc jus appellandi
ad sedem Romanam persuadeant; jura et praerogativas
hujus primae sedis non invidere asseverat:
atque ejus auctoritatem eminentiamque sacris canonibus
firmatam tueri et propugnare velle fatetur.
Verum, subjicit, ut immota et inconcussa manent
vera fundamenta, quibus apostolici primatus molem
incumbit, sic per se ruere necesse est infirma illa et
fucata argumenta quibus praepostero quorumdam
studio fulciri solet, quorum inanitatem quisquis retegere
 sataget, is profecto non minimam a sede apostolica
gratiam inierit. Cujus dissertationis exordium
claudit patefaciendo propositum sibi stabilitum,
nihil intactum dimittendi eorum, quae apud
Leonem luce indigent; et propterea necessitate se
(ait) adductum ementitam Eutychis appellationem
annotare .
3. Praemisso itaque tam splendido tamque specioso
verborum apparatu, sequentem infert consecutionem:
Hoc igitur censeo, nihil ex utraque hac Leonis
epistola haberi quo valide comprobetur Romanum
pontificem seorsim ac separatim ab aliis patriarchis
majorumque dioeceseon episcopis ab Eutyche fuisse
appellatum. Ab homine qui totus esset in fraudibus
et mendaciis fingendis nihil solemnius potuisset excogitari;
cum potissimum hic sensim persuadere
velit appellationes dumtaxat ad futurum generale
concilium apud Orientales obtinuisse ut novatores,
quasi pro aris et focis pugnantes, in apostolicae sedis
 contemptum ausi sunt affirmare. Ut autem veritatis
colore hocce prolatum mendacium deliniat, Eutychen
non ad solam apostolicam sedem appellasse, sed ad
synodos Romanam, Alexandrinam, Hierosolymitanam
et Thessalonicensem demonstrare primo contendit ex
epistolae Flaviani cap. 3, isthaec subjiciendo: Unde
veritas elucescit verborum Flaviani, quibus Leoni de
posthabita Eutychis ad sedem apostolicam appellatione
conquerenti ita respondit. Ecce Flaviani
verba: Eutyches libellos direxit vobis plenos omni fallacia
atque calliditate, dicens judicii tempore libellos se
dedisse appellationis, et nobis, et hic convenienti sancto
concilio appellasse vestram sanctitatem. Hoc ab eo
nequaquam factum est, sed etiam in hac parte mentitus
est, tamquam per fallaciam mendacii subrepere se sanctis
vestris auribus putans. At nihil firmamenti aut
virium Quesnelli falsitatem acquirere, ex praecedentibus
verbis mecum sanae mentis homines judicabunt.
Immo deducent jus appellandi ad apostolicam sedem,
 nulla ratione habita, ad alias patriarchales Alexandrinam,
Hierosolymitanam, et Thessalonicensem,
sanctum Flavianum revera probasse. Siquidem episcopus
Constantinopolitanus factum dumtaxat appellationis
negat, non vero jus quod veluti 337 legitimum
probat, neque in discrimen voluit adducere.
Praeterea Flaviani responsio Leoninae propositioni
omnino congruere debebat. Scripserat Leo Eutychen
ad sedem apostolicam provocasse; et Flavianus reponit
in hac parte Eutychen esse mentitum dicens
appellasse vestram sanctitatem. Ubi, quaeso, de aliis
patriarchalibus sedibus horumque episcopis sermo
est? Vel cum S. Leo semetipsum dumtaxat suamque
sedem nominasset, ad quam Eutyches mentiendo
judicii tempore se appellasse dixerat, cur Flavianus
 Leoni haud objicit id consuetudine non esse receptum,
seorsim, ac separatim ab aliis patriarchis ad
Romanum pontificem appellare, cum potius ad omnes
alios patriarchas suos provocationis libellos debuisset
dirigere? Igitur non tantum praecedentia verba Flaviani
juri appellationis non repugnant, sed illud
astruunt, eidem vim et robur adjiciunt. Reprobant
tamen, et tamquam rem incognitam silentio praetereunt,
consuetudinem illam quam de novo quidam
pseudoecclesiasticorum jurium interpretes confinxerunt,
de appellationibus videlicet ad generalem synodum
necessario habendis.
4. Et quidem rem magis perspicuam facit ipsa
Leonis epistola 20 quam tamquam praesentis dissertationis
argumentum Quesnellus proposuit, cuique
concinere habent, et quidem concinunt, Flaviani responsa.
Quid vero ex hac Epistola? Eutychen damnatum
a Constantinopolitana synodo ad omnes alias
patriarchales sedes provocasse? Figmentum apage!
 Queritur primo loco S. P. Leo quod Flavianus Rom.
sedi silere potuerit quae perturbationis strepitum et
scandala commoverunt, et non potius procurasse ut
primitus nos (ait) insinuatio tuae relationis instrueret.
Haec verba, ut diximus, indicant quemadmodum in
similibus contentionis causis, in quibus de fidei articulis
agebatur, Rom. pontifex erat instruendus simul
et consulendus, ne de rerum gestarum fide posset
ambigere. Addidit deinde statim: Accepimus enim
libellum Eutychis presbyteri, qui se queritur, accusante
Eusebio episcopo, immerito communione fuisse privatum,
maxime cum vocatum se adfuisse testetur, nec
suam praesentiam denegasset, adeo ut in ipso judicio
libellum appellationis suae se asserat obtulisse, nec tamen
fuisse susceptum. Hic loqui S. Leonem de appellatione
sibi facta, quam ordinarie ecclesiasticum
subeuntes judicium facere consueverant, nulli dubium
est. An vero illam fecerit, vel non fecerit, opportuno
tempore, cum videlicet proferebatur judicium,
id Leonem latebat. Necdum plene de rebus
 quae contigerant fuerat instructus. Sed opportuno
tempore Eutychen appellationem interposuisse eum
credere oportebat. Nam ait, Eutyches videns appellationem
suam non esse susceptam, compulsus est contestatorios
libellos in Constantinopolitana urbe proponere.
Quid enim contestatorii libelli nomine intelligebat?
Nisi publicum testimonium scripto consignatum,
quo profitebatur nullam et irritam esse judicii sententiam
in seipsum latam, et ab ea ad Romanum
pontificem provocasse. At, reponet Quesnellus, si appellationem
interposuisset, provocasset etiam ad omnes
alios patriarchas et majorum dioeceseon episcopos,
horumque concilia. Verum unde hausit hanc
novam doctrinam? In medium proferat abscondita
illa antiquitatis monumenta ex quibus eam desumpsit.
Nos insistentes Flaviani et Leonis testimoniis,
ad concilium Romanum non provocasse demonstramus.
Flavianus quidem negat factam appellationem
ad sanctitatem vestram judicii tempore, non negat jus;
neque addidit hunc provocasse vel provocare debuisse
 alios patriarchas, et insigniores episcopos, horumque
concilia; subdit solum: Sed in hac parte fefellit
velut pater mendacii, se auribus vestris subrepturum
arbitratus. Igitur nusquam a Flaviano in discrimen
revocatum est Eutychis jus interponendi
suam appellationem ad apostolicam sedem; sed id
ab Eutyche opportuno tempore factum fuisse negavit.
Praeterea si illa Quesnelli suppositio staret, jam
Eutychete ad apostolicam sedem appellante, 338
aliis patriarchis praetermissis, isti conclamassent,
sibi subreptum esse intelligentes jus cognoscendi similes
contentiosas causas, cum nihil efficacius ad
graves simultates excitandas quam aliorum jura contemnere,
violare et abolere. Conclamasse autem
unde colligitur? Contra vero, si Eutyches, ut mavult
 Quesnellus, ad omnes alios patriarchas et celeberrimarum
Ecclesiarum antistites provocasset, isti non
distulisent suum ferre judicium, et maxime Alexandrinus,
Antiochenus et Hierosolymitanus praesules,
qui vix, et ne vix quidem, retardassent sui muneris
partes obire, cum ageretur de eorum jure tuendo, ad
quos Eutyches provocaverat. Nullus tamen alius ex
majorum Ecclesiarum episcopis manum ad hoc negotium
apposuit, nullus scripsit ad Flavianum, nullus
in irritum mittere nisus est Constantinopolitani concilii
decretum, vel illud confirmare, quamvis interea
sex aut septem mensium spatium esset decursum
ab Eutychetis damnatione appellationeque ad
tempus usque quo S. Leo omnium gestarum rerum
cognitionem obtinuit. Ego sane arbitror non tamdiu
Orientis et Graecorum antistites, qui insignioribus
praeerant Ecclesiis, distulissent suo jure uti. Cum
igitur id non fecerint, argumento est nec ad eos provocasse
Eutychen, nec usum obtinuisse, ut condemnati
in provincialibus synodis ad concilia Ecclesiarum
 patriarchalium provocarent. Tamdem illa Eutychetis
appellatio ea ratione haberi debuit, qua tum
Flavianus, tum Leo Magnus interpretati sunt. Atqui
modus scribendi utriusque indicat appellationem factam
esse ad unum singularem episcopum, ad Romanum
videlicet, qui tamquam caput et firmamentum
totius Ecclesiae venerabatur, et a quo per fallacias
mendacii Eutyches, ut innuere videtur Flavianus, se
absolutionem, rebus incognitis, subrepturum esse
sperabat. Igitur nova illa judicandi forma a Quesnello
excogitata labat et ruit, quin habeat quemadmodum
consistere possit. Potissimum cum Liberatus
diaconus dumtaxat asseveret quod Eutyches, de
sua damnatione papae Leoni scribens, posuit edicta
Constantinopolim, et injuriam se fuisse passum contestatus
est .
5. Duo tamen sunt ex quibus ejusmodi machinam
consistere posse sibi arbitratus est Quesnellus. Alterum
est testimonium Constantini monachi, aliud
 est Eutychis epistola ad episcopum Alexandriae.
Quod ad primum attinet, neminem latere deberet
quisnam fuerit hic monachus Constantinus, qui non
tantum tamquam haereticus habitus et condemnatus
fuit, sed etiam volens in secunda synodo Constantinopolitana
Eutychis partes agere, sibi numquam
constabat in dictis; et colore perturbati animi negabat
quod affirmaverat, et ultro dabat quod pridem
negaverat; ita ut ejus testimonium nullum prorsus
pondus nullamque fidem habere debeat. Haereticum
fuisse Constantinum ultro concedit etiam Quesnellus,
excutiendo Joannem David  qui exagitaverat Petrum
de Marca, dicendo illius monachi testimonium
(quod in subsequentibus subjiciemus) esse hominis
haeretici, multis difficultatibus obnoxium, cui Florentius
ipse Patricius contradicit, immo quod ipsi
Constantinopolitani PP. reprobarunt. En Constantini
dictum: Eutyches, dum legeretur damnatio, appellavit
sanctum concilium sanctissimi episcopi Romani,
 Alexandrini, Hierosolymitani, et Thessalonicensis,
et haec in Actis non sunt inserta. Super hoc veluti
firmissimo lapide, quamvis ementito, Quesnellus
totum suum novum de appellationibus aedificium
construere conatus est. Verumtamen si universa
quae in secunda illa Constantinopolitana synodo
gesta et dicta sunt vel sedulo, non cursim,
lustrasset, vel omnino non dissimulasset, quanti
faciendum sit tale testimonium noscere potuisset.
Neque affirmasset, ex illius mendacio veri
aliquid posse elici. Nimis (ait) enim putidum mendacium
est, 339 quod veritatis specie non adumbratur:
ac proinde discimus non eam fuisse ad ea
usque tempora consuetudinem Orientalium, ut ad
unicum ex episcopis appellarent, sed eos omnes qui
judicii a quo provocabatur participes non fuerant;
 nec ad solum Pontificis Romani concilium, quod
totius Occidentis erat, sed et ad synodum aliorum
patriarcharum, qui in causa suspecti non erant. Et
revera eodem tempore quo scribebat Eutyches ad
S. Leonem se eum appellasse, scripsit etiam ad Dioscorum
Alexandrinum, ut oecumenicum concilium
convocaret, quo Flaviani judicium discuteretur, ut
docet nos Liberatus, cap. 12, ubi tamen corrigendus,
cum ait de ejusmodi concilio Eutychen non cogitasse
nisi absoluto conventu Constantinopolitano, in quo
synodi Flaviani Acta relecta sunt; infra enim ostendemus
ex hujus conventus Actis, jam tunc indictum
fuisse Ephesinum concilium. At aedificium supra
mendacium struere, idem esse ac fallere, et temerariam
fabulam pro vera historia vendere, quis non
intelligit? Consuetudinem Orientalium fuisse affirmat,
non ad unum ex episcopis appellare, sed ad
eos omnes qui judicii a quo provocabatur participes
non fuerant. At quaenam exempla commentitiae hujus
consuetudinis habet Quesnellus? Et ut Africanos
 nos praetermittamus, quos Quesnellus et Petrus de
Marca optime noverunt ad apostolicam sedem, sine
ulla prorsus contentione provocasse, quid dicet de
Athanasio, de Joanne Chrysostomo quid, qui ad sedem
apostolicam, et sub Julio papa, et sub Innocentio,
Leonis praedecessoribus, provocarunt. Horum causas
agendive rationes hic expendere nos supervacaneum
ducimus. Cum Quesnellus, ad fidem sibi vindicandam,
nec adduxerit, nec adducere potuerit, unum dumtaxat
ex Orientalibus exemplum, qui ad eos omnes
provocaverint qui judicii a quo provocaverant non
fuerant participes.
6. Athanasii igitur et Joannis Chrysostomi causis
interim praetermissis, de quibus postea sermonem
habituros esse spondemus, quid credit dicendum
esse de Eutychetis litteris ad Dioscorum, ut oecumenicum
concilium haberetur? Nova ipsius Quesnelli
fallacia. Noverat quidem Eutyches Flavianum inter
et Dioscorum simultates facile intercedere posse, cum
 ejus causae patrocinium esset assumptum a Chrysaphio,
Flaviani inimico, strictoque foedere cum Dioscoro
juncto. Propterea cum Dioscorus Alexandrinae
urbis esset antistes, non tantum ex canonibus Nicaenis
sibi post Romanum pontificem primatum vindicatum
volebat, sed etiam supra Constantinopolitanam
Ecclesiam summum jus exercere contendebat,
tamquam Orientis patriarcha primarius, nulla habita
ratione ad canonem tertium concilii Constantinopolitani
primi, quo statutum fuerat ut hujus urbis
episcopus post Romanum prima subsellia teneret.
Quem canonem non tantum Romana Ecclesia non
admisit, sed abolevit; ut suo loco dicemus, et praeterea
ipsi Alexandrini episcopi illum canonem tamquam
sibi injuriosum respuebant, tum quando concilia
haberi debebant, tum etiam quando de ordinationibus
aliorum episcoporum agebatur. Quid
mirum igitur, si Eutyches, sub colore Metropolitani
juris servandi, ad Dioscorum scripsit , maxime
 etiam sibi persuadens se in illius fidem conferre posse
Chrysaphii commendationibus? Nullibi inveniet tamen
scripsisse ad Juvenalem Hierosolymitanum vel ad
Anastasium Thessalonicensem, quod probare debuisset
Quesnellus, ne ementitum et prorsus nugatorium
diceremus novum illum appellationis modum, quem
sciolis dumtaxat et indoctis vendere quaerit. Deinde
aliud est aliquem interpellare veluti sequestrem et
mediatorem, aliud est ad aliquem servato juris ordine
appellare. Dabo ad Dioscorum scripsisse atque
ad eum etiam suae 340 professionis libellum misisse.
Quid inde? Nullibi tamen constat ad eum appellasse.
Sicuti non colligitur appellasse ad episcopum Ravennae,
quamvis ad S. Petrum Chrysologum illius Ecclesiae
praesulem scripsisset. Ultro dato vero quod etiam ad
Anastasium Thessalonicensem scripsisset, an is forte
 proprio jure Eutychis causam cognoscere potuisset?
Sedis enim apostolicae vices agebat, utpote illius vicarius.
At propterea nonnisi Romani pontificis personam
egisset, minime judicando; sed ad sanctum
Leonem scribendo, ut jam praecedenti capite satis
abunde demonstravimus. Progrediamur igitur ad alia.
7. Suggillat post haec Quesnellus Joannem David,
quasi suae causae oblitum, ut verba episcoporum,
quibus nullam a se appellationis vocem auditam esse
inter judicandum contestantur, pro se adduxerit, suo
seipsum jugulans gladio. Cum esset concilium, et interrogatio
proveniret (inquit Seleuchus episcopus)
nihil tale cognovimus dictum ab archimandrita
Eutyche de appellatione. A reverendissimis episcopis
dictum est, Et nos eadem confitemur, certe (subjicit
post haec verba Quesnellus) si vel ad unum antistitem
Romanum appellatum fuisset audientibus episcopis, id
isti cognovissent dictum, quod a se auditum pernegant.
Nec omnino reprobanda fuisset querimonia
Constantini monachi de omissa in Actis synodalibus
 appellationis mentione expostulantis. Immo querelae
suae astipulatorem habuisset Julianum Coensem episcopum,
qui tam synodo quam posteriori conventui
aderat. Ut autem novam hanc Quesnelli cavillationem
eriperemus, etsi testimonia S. Leonis in epistolis
ad Flavianum, Theodosium imperatorem, Julianum
Coensem habeamus, in quibus haec ad apostolicam
sedem appellatio indicata est; quibus
suffragatur et ipsius Eutychis libellus, cum fidei
professione quam Romano pontifici examinandam
dedit; tamen ut abundantius Quesnellianae fraudes
et nugae appareant, evolvenda censuimus ea Constantinopolitana
Acta, in quibus, instante Eutyche et
imperatore mandante, primi Constantinopolitani
concilii gesta relecta et examinata fuerunt.
8. Eutychis itaque personam egisse tum Constantinum
monachum, etiam Quesnello suffragante,
omnibus exploratum est. Atque imprimis cum ageretur
an ejusmodi Acta corrupta, falsata et interpolata
 essent, jam de generali habenda synodo, efflagitante
imperatore, statutum fuerat. Meliphthongus
enim episcopus postquam dixerat necessariam esse
praesentiam illius qui accusatur, praesertim quia
hujusmodi accusationes non sine periculo fiant, addidit:
Quonam igitur piissimus imperator . . . praecipue
quia universalem praecepit fieri synodum, et necesse est
majores causas in illud reservare concilium. Secundo,
hoc non obstante, ad examen chartarum deventum
est. Atque lecto supplici Eutychis libello, in quo affirmabat:
Gesta enim, quae sunt composita a reverendissimo
Flaviano adversum me legi hesterno die, et
reperi contraria his quae acta sunt contineri in chartis.
Tertio, Constantinus, haereticorum morem secutus,
Scripturas solas admittere palam fassus est, sed non
Patrum doctrinam et scripta, sequentem subjiciendo
rationem: Quoniam diversis modis locuti sunt Patres,
et omnia suscipio; in regula autem fidei non suscipio.
Cognoscens autem murmur excitatum, commotionemque
 factam esse inter episcopos caeterosque qui
coetui aderant, propter ejusmodi temerarium et
blasphemum assertum eum poenitere coepit, quia
forte in suam mentem revocaverat PP. scripta contra
Arianam, Nestorianam haeresim in Nicaena et Ephesina
synodis, tamquam fidei regulam suscepta fuisse.
Idcirco prave dicta corrigere cupiens, jussit illa
verba in regula fidei deleri, quia in perturbatione (ait)
nesciens sum locutus. Hominis hujus vafriciem atque
inconstantiam episcopi omnes notarunt. Quos inter
Eusebius, episcopus 341 Ancyranorum, dicendo:
Mihi similiter placet ut qui personam religiosi archimandritae
suscipit, omnia ei firma consistant, quae ex
ejus voce prolata sunt; et non in parte velle ea teneri,
in parte vero quae dicta sunt velle improbari. Tanta
ergo perturbatio in illo coetu orta est, ut, admirantibus
 simul et quasi altercantibus ad invicem episcopis,
sciscitaretur quid in hoc casu criminali esset
faciendum? Quia absente illo cujus causa agebatur.
qui hujus vices subire debebat, neque in sermone,
neque in responsis ad interrogata sibi constabat;
unde et duo alii, Andreas nimirum et Athanasius, admissi
sunt ad interloquendum, ut lectio gestorum
Constantinopolitanorum ad exitum perduceretur.
9. En ergo character agendique ratio illius Constantini
monachi, cujus falso testimonio institit Quesnellus,
ut veritatem illius appellationis de qua agimus
eliceret. Quarto in illo episcoporum coetu mentio
facta est de libello Eutychis ad S. Leonem, illiusque
querimonia et appellatione; sicuti et de Leonis epistola
ad Flavianum, quae coram omnibus lecta fuit;
nec unum verbum offendimus, de aliis Eutychetis
litteris, vel ad Dioscorum, vel ad Juvenalem Hierosolymorum
episcopum, vel ad Anastasium Thessalonicensem.
Si enim ad horum synodos provocasset,
ut confingit Quesnellus, credimusne solius Leonis
 Romani pontificis fuisse factam mentionem? Credimusne
quod in tanto Eutychianarum rerum discrimine
unus saltem ex episcopis, vel clericis, vel monachis,
qui pro tuendis juribus Orientalibus stabant,
dicere praetermisisset audiendum aut exspectandum
esse suffragium unius saltem ex praecipuis patriarchis,
aut episcopis Orientis, ad quorum concilia
Quesnellus comminiscendo, Eutychen juxta antiquam
consuetudinem provocasse asseverat? Et ne quis me
mentiri suspicetur, afferam verba Eleusini diaconi,
qui de S. Leonis litteris et Eutychis appellatione ita
locutus est: Quoniam vero ante paucos dies litterae
sanctissimi archiepiscopi Romanorum Leonis insinuatae
sunt nobis, continentes quia accusavit (legendum recusavit)
reverendissimus archimandrita Eutyches, et appellavit
in tempore examinationis vestram audientiam
per dationem libelli (et ideo post damnationem, eum
archimandritam renominarunt), quomodo nunc instans,
et dicens de fide esse libellum apud sanctissimum Romanorum
 episcopum, recusationem in synodo appellationem
nominavit? Clarissimus Stephanus Baluzius,
ad haec animadvertens, scite annotavit verba illa uncinis
interclusa, in Corbeiensi codice desiderari per
librarii errorem: Nam annotatio Rustici (ait ipse) quae
posita est in margine, non potest referri ad alium locum.
Sic autem habet: Falsitas evidens Eutychis. Et
notandum quia jam litterae papae Leonis, quas in absolutione
Eutychis usque tamen ad integriorem audientiam
scripsit, pervenerunt ad eos, et ideo illum archimandritam
renominarunt post damnationem. Si ergo, Rustico
auctore, litterae papae Leonis eam vim habuerunt, ut
latam a Constantinopolitana synodo in Eutychen sententiam
suspendere potuerint usque ad pleniorem
audientiam; si pariter harum litterarum vigore,
etiam post damnationem, Constantinopolitani PP.
Eutycheti nomen et archimandritae honorem exhibuerunt;
quid opus est tantopere laborare pro Romanae
sedis juribus propugnandis, et pro tuenda
Orientalium sacra et vetusta consuetudine, qua ad
 Romanos pontifices vel causas fidei deferebant, vel
graviores res ipsis discutiendas proponebant, quin
ab horum judicio, institutionibus atque mandatis resilirent?
Praeterea Eutyches ipse sufficere sibi persuadebat
recusasse sententiam in seipsum latam, ut
crederetur ab ea appellasse. Quemadmodum testabatur,
dicens fidei libellum esse apud sanctissimum
Romanum episcopum. Suffragatur D. cl. Petrus de
Marca, qui, loquens de Flaviani appellatione, generatim
haec verba pronuntiat, quae in quaestionem de
 qua 342 agimus mirifice quadrant. Quoniam vero
per illas tempestates recusatio fiebat etiam per modum
appellationis adhuc post sententiam definitivam,
non autem eo modo qui introductus dein fuit a Justiniano .
10. Quare notandum est Eutychem hic non dixisse
libellum suae fidei esse apud alios patriarchas vel
insigniores episcopos Orientis, sed apud Romanorum
episcopum. Igitur credidit dumtaxat sibi posse suffragari
quod ad unum S. pontificem Romanum scripsisset.
Neque tandem asseveravit Rusticus damnationis
sententiam in Eutychen latam suspensam remansisse
ob litteras aliorum episcoporum Orientalium.
Tantummodo Leonis litteras hanc energiam et
vim habuisse affirmavit. Quae quidem omnia, si ad
invicem et cum praecedentibus conferantur, prorsus
Quesnellianum illud aedificium evertunt. Non enim
ex ementito quodam facto colligitur fabulosa illa
consuetudo, pro qua hactenus nuperus iste scriptor
divinando, comminiscendove, omnia susquedeque
 vertendo nimis audacter decertavit.
11. Verumtamen etsi daremus Constantini monachi
mendacium nulla ratione posse excusari atque defendi,
quid inde? Jam alia nobis occurrerent quae
probant post recusatam ab Eutyche Constantinopolitanae
synodi sententiam, causam jam fuisse devolutam
ad supremum Romani pontificis tribunal; cum
certo ex duabus illis Leoninis epistolis habeamus,
S. pontificem jussisse ut sub gestorum relatione omnia
ad suam notitiam deferrentur, ut posset de bene cognitis
congrue judicare . Cui enim datum est causas
cognoscere, decernere et judicare, vera et non arbitraria
jurisdictio convenire debet. Potissimum si
agamus de fidei rebus, quarum cognitio, auctore
etiam clarissimo viro Petro de Marca, Romanae apostolicaeque
sedi fuit reservata. Quamvis ipse tamen,
nescio quo spiritu ductus, ex parte Quesnello praeluserit,
ut paulo post videbimus, asseverando, contra
cardinalem Perronium, appellationem illam Eutychetis
 probari non posse ex Leoninis epistolis; et
aliunde appellasse ad synodos Romanam, Alexandrinam,
Hierosolymitanam, Thessalonicensem, sed
clanculum, et in aurem Patricii Florentii, post judicium
factum et post solutam synodum; quae quidem
nec haerent hactenus dictis, nec secundae Constantinopolitanae
synodi gestis. Sed interim ad alia gradum
faciamus, animadvertentes Quesnello minime suffragari
posse quae in decursu laudatae dissertationis ad
duxit; ostendendo videlicet mentionem aliquam esse
factam ab Eutyche Alexandrini episcopi. Quare exscribenda
censuit verba Basilii episcopi, qui primum
memoria lapsus, deinde recordatus, testatus est:
Jam in veritate dico (inquit) adhuc ipso conventu sedente,
et proponente hoc sancta synodo, ut diceret iste
duas naturas inseparabiles et inconfusas in uno Domino,
idque post adunationem, scio quia dixit religiosus archimandrita
Eutyches: Si praeceperint mihi Patres
Romanus et Alexandrinus, dico hoc ipsum; hoc autem
non quasi appellans dixit, sed dicens: Non sum ausus
 dicere propter Patres. Ex his ergo similibusque verbis,
quorum aliqua aliquibus, alia aliis, partim una
vice effuderat, partim altera, nunc publice, nunc silenter,
aliquando ut appellans, aliquando tamen ut
suam explicaret mentem (ait Quesnellus), sumpsit
occasionem Eutyches imponendi tam S. Leoni per
litteras, quam Patribus Orientalibus in conventu
Constantinopolitano per Constantinum; inde appellationem
mentitus est. Sed jam 343 praesens quaestio
versari non potest an Alexandrini episcopi judicio Eutyches
 se submittere voluerit, cum jam, ut vidimus,
certa spe duceretur, hunc sibi habere posse propitium,
tum quod Flaviano infensus, tum quia primatus
praerogativae praetextu cum Flaviano contendebat,
tum denique Chrysaphii Eunuchi protectione fretus,
facile Dioscorum in suas partes traxisset . Cujus
quidem fides satis superque probata esse non poterat,
ut ex antecedenti et subsequenti ipsius agendi
ratione innotescit. Nec pariter nostra quaestio dumtaxat
in eo versatur an Eutyches S. Leoni mentitus
sit: nam ex monumentis quae habemus non sincere
colligimus an judicii tempore et adhuc in concilio
sedentibus Patribus palam et publice appellaverit.
Quamvis sententiam in eum latam recusasse certissimum
sit, et in archimandritae munere perstitisse
quoadusque nova inquisitio novumque judicium institueretur.
Si igitur latam in eum sententiam recusavit,
si pariter alium judicem per suum libellum interpellavit,
se huic sententiae submittendo, quid aliud
facere debuisset ut eum vere appellasse diceremus?
 12. Hinc haud facile moveri potuimus ex iis quae
in consequentibus scripsit Quesnellus ad exaggerandam
potius suam eruditionem, quam ad exagitandum
Joannem David, utpote Petro de Marca refragantem,
cujus partes, peregrinam satis et asperam viam ineundo,
se assumere confinxit, cum archiepiscopus
Parisiensis apostolicae sedi hoc jus denegare tam confidenter
ausus non sit, pro quo in praesentiarum verba
edimus. Idem enim cl. doctissimusque Parisiensis
Ecclesiae antistes Romanis pontificibus jus asseruit
in judicandis Orientalium causis ad fidem et etiam ad
disciplinae universalis rigorem pertinentibus: crediditque
hoc jus apostolicae deberi sedi, vel Sardicensium
canonum vigore, vel etiam Nicaenorum, in quibus stabilitum
fuerat ut in judiciis habendis antiqua consuetudo
servaretur. Satis honorifice quoque de Romanorum
pontificum primatu locutus est in universa
Ecclesia. Quodque ut suadeat provocat ad veterum
Patrum testimonia: Cypriani videlicet, Irenaei,
 Hieronymi et Augustini, ea ratione ductus, ut centrum
unitatis et capitis ratio in catholico coetu servetur.
Neque pariter negat hoc appellationum jus de quo agimus.
Immo Orientalium varia affert exempla, eorum
videlicet qui ejusmodi juris vigore ad apostolicam sedem
provocarunt, hujusque judicio semotis contentionum
partibus se submiserunt. Verumtamen de Eutychis
disserens appellatione, ait: Locum inter appellationes
ad episcopum Romanum non tribuo ei quae sub nomine
Eutychis archimandritae circumfertur, post damnationem
ejus a Flaviano episcopo peractam, etiamsi ea a
vulgo obtrudatur, quoties controversiae de causis religionis
agitantur. Nolim tamen negare quin Romanum
pontificem appellaverit. Sed tamen contendo non solum
Romanum pontificem provocasse. Hinc quasi molli
brachio eminentissimum cardinalem Perronium objurgat,
quod hanc appellationem probare posse crediderit
auctoritate epistolae S. Leonis ad Flavianum.
Contendit ex iisdem verbis non colligi appellationem
ad apostolicam sedem fuisse factam; sed libellum appellationis
 dedisse, atque fuisse compulsum ut contestarios
libellos in urbe Constantinopolitana proponeret.
At quis credet nos in difficilem incidisse nodum?
Non colligi ait doctissimus vir appellationem factam
fuisse ad sedem apostolicam? Et haec judicis partes
assumpsit; et Leo ipse sub gestorum synodalium insinuatione
de omnibus certior fieri voluit; et Flavianus
ipse, qui affirmavit Eutychen esse mentitum,
synodalia Acta transmisit? An recordatus est doctissimus
antistes veteres recusationem pro appellatione
accepisse? An non animadvertit ad Rustici annotationem,
qua fassus est, sententiam a Constantinopolitana
synodo in Eutychen latam suspensam fuisse
vigore litterarum 344 S. Leonis? Nec quidquam
conficit quod objiciat Eutychen appellasse alias sedes,
quia appellavit synodos Romanam, Alexandrinam,
 Hierosolymitanam et Thessalonicensem; sed clanculum,
et in aurem Patricii Florentii, post judicium factum
et post solutam synodum. At haec repugnant cum
iis quae testatus est Basilius episcopus, qui recogitans
ad ea quae jampridem a pluribus mensibus contigerant,
testatus est quod adhuc conventu sedente, et
forte cum sententiam in se latam recusavit, se totum
commisit ad judicium Romani et Alexandrini antistitis.
Certe Basilii testimonio pluris faciendum est
quam Constantini monachi, hominis sibi non constantis,
haeretici et versipellis, qui omnibus suae
artis nervis conabatur ostendere Acta illa Constantinopolitanae
synodi esse corrupta atque falsata. Verum
quare Alexandrinum episcopum etiam Eutyches nominaverit,
non est cur nos dicamus, ne jam dicta
iterum recoquamus.
13. Quia vero idem clarissimus vir Petrus de
Marca Constantini monachi testimonio firmius adhaeret,
ut ostendat Eutychis appellationem locum habere
non posse inter eas quae Romanae sedi asseruntur,
 duas statuit regulas, easque insignes appellat, quas
postmodum nimia exaggeratione Quesnellus amplificavit.
Prima (ait) causam fidei, cum communis sit
et generalis, judicandam esse a synodis universae
Ecclesiae praecipue vero a Romana, quae omnium
prima est; tum depositionem haeretici, quae sequitur
ex decisione fidei, definitivo decreto judicandam esse
ab omnibus, si nova sit haeresis, neque hactenus
damnata fuerit ab Ecclesia . Ex qua autem lege,
divina, ecclesiastica aut imperiali hanc hauriat regulam,
ne ex suspecta aliqua officina eam prodiisse
saltem suspicemur, prorsus ignoratur, atque hocce
arcanum auctor non indicavit. Nos quidem si ad Romanorum
pontificum agendi rationem attendamus,
quin etiam ab ejusdem auctoris dictis, Petri videlicet
de Marca, abscedamus, Nestorium ejusque haeresim
jure proscriptam fuisse, et haereseos auctorem episcopatu
privatum etiam antequam synodus generalis
cogeretur, persuasi sumus. Potissimum cum habeamus
 tantummodo Cyrillo commissum fuisse munus
ut pontificiam sententiam exsecutioni fideliter demandaret
eamque Ephesinae synodo proponeret,
decem dierum induciis Nestorio reservatis, in quibus
deliberaret an a pravo suo dogmate vellet abscedere,
illudque ejurare. Assertum explicatione non indiget,
cum ipse Petrus de Marca S. Coelestini papae epistolam
ad Cyrillum interpretatus sit dicendo: Et Coelestinus
dat in mandatis Cyrillo ut Romanae sedis auctoritate ascita
et vice, et loco, et potestate pontificia usus, sententiam
istam exsequatur, et illi Ecclesiae (Constantinopolitanae
nimirum) prospiciat. Leo Magnus autem immediatum
praedecessorem in pontificatu habuit Coelestinum. At
sub istius regimine laudata prima illa regula prorsus
Ecclesiae Patribus erat ignota, et tamen de episcopo
e gradu dejiciendo, de fidei causa omnibus communi
et generali agebatur. Et hoc non obstante, Rom.
pontifex Coelestinus decernit, statuit, judicat, inducias
ad resipiscendum concedit, non exspectato aliorum
patriarcharum judicio, vel suffragio; sed dumtaxat
 decretorum a se latorum exsecutionem Cyrillo
demandat. Igitur et Petri de Marca dictis insistendo,
haud video ex qua lege, canone aut imperiali constitutione
ejusmodi regula depromi possit. Prorsus itaque
credenda erit arbitraria, derivata a systemate et
voluntate pontificiae auctoritatis limitandae, et intra
angustos cancellos coercendae. De quo systemate
quidem plura diceremus, si nostri instituti propositum
id pateretur. Juvat interim vidisse egregiam non
esse hanc regulam, quemadmodum Marca decantat,
quia nullo jure nullave consuetudine firmatam esse
reperimus.
345 14. Hanc praerogativam forte altera regula
assequetur, quam idem auctor subjecit. Videlicet
appellationes factas ad patriarchas censeri etiam factas
ad eorum synodos, ut constat ex formula appellationis
 Eutychetis. Non appellavit autem ad synodos
Orientis, quod patriarcha Antiochenus subscripsisset
sententiae Flaviani, et quod plures metropolitani
dioeceseon Asianae, Ponticae, Thraciae adessent in
concilio Constantinopolitano. Ut tandem laudatus
praesul hisce dictis omnem vindicet fidem, ea deprompsisse
fatetur ex Actis illius Constantinopolitani
conventus, in quo Eutychetis procuratorem agens
Constantinus monachus contendebat Acta edita a
Flaviano esse corrupta atque etiam interpolata, cum
Eutyches ad alias laudatas synodos provocasset, nec
appellatio jam erat in Actis descripta.
15. Petri de Marca vestigiis ingressus Quesnellus
atque exaggerationibus usus, latius praecedentem
doctrinam magno verborum apparatu explicavit; subjecta
deinde Domni episcopi Antiocheni epistola,
quam synodicam appellat, ex libris Facundi Hermianensis
exscriptam. Haec autem Domni episcopi Antiocheni
agendi ratio, paucis cum explicari haud possit, in
sequentibus concertationibus ad trutinam revocabitur.
 Magna enim subsidia pro ejus historia ornanda
ex Vaticanis codicibus accepimus. Acta enim Chalcedonensis
concilii circa septimum saeculum descripta
celebrem illam continent Actionem, quam
Quesnellus, veluti fictitiam, rejiciendam esse judicavit.
Interim autem non inficiabor Domnum Antiochenum
strenue se opposuisse Eutychianis erroribus .
Contendam tamen ex appellationis formula
conjici Eutychen ad omnes patriarchas horumque
synodos non appellasse. Et ne verbis ludere videamur,
imprimis arbitror exquirendum esse a sapientissimo
archiepiscopo quam genuinam arbitretur
formulam ab Eutychete adhibitam. Si genuinam
vocat, quam Constantinus subjecit, ergo Constantinus
mentitus non est, ut Quesnellus cum caeteris
affirmavit; ergo omnes Patres qui in secundo Constantinopolitano
conventu sese illius procuratoris
dictis opposuerunt, injuriam veritati fecerunt. Alterutrum
enim dicendum est, aut mentitum esse Constantinum
 in hoc facto appellationis, vel PP. synodi
mentitos esse. At quis cum tanta episcopalis coetus
injuria et dedecore id affirmabit? Non quidem Quesnellus,
qui in omnibus episcoporum honori, dignitati
consulere voluisse protestatur. Non Petrus de
Marca, qui causas fidei ab universo episcoporum
coetu pertractandas esse in commune totius Ecclesiae
bonum et incolumitatem affirmavit. Non est igitur
insistendum formulae a Constantino monacho suggestae,
ne praepostere et audacter de episcoporum et
presbyterorum ordine horumque hierarchia judicemus.
Aliunde ergo genuina appellationis Eutychianae
formula potius desumenda erit, nec ex aliis momentis,
nisi vel ex Basilii verbis, secum de praeteritorum
veritate sedulo recogitantis; vel ex Eleusini
diaconi testimonio, quod sancti Leonis Magni dictis
cohaeret. Et quia in priori hac formula sermo est
etiam de Dioscoro Alexandrino, et in posteriori de
solo summo pontifice Leone habet mentionem,
 quemadmodum jam praecedentibus vidimus, idcirco
diutius in iis expendendis non immorabimur, ne
acta iterum agamus. Abunde enim de utraque formula
in praecedentibus disseruimus. Addendum praeterea
censeo vix intelligi posse quod idem de Marca
subjecit: Non appellavit autem, ait, ad synodos Orientis,
quod patriarcha Antiochenus subscripsisset sententiae
Flaviani, et quod plures metropolitani, etc. Quid autem?
Jam agebatur de generali habenda synodo, et
Orientales excludendos esse Eutyches contendebat?
Ergo a solis Occidentalibus cum Romano pontifice volebat
judicari? Et generale concilium, quod in communi
346 causa fidei necessarium esse Marca asseveravit,
quomodo ex solis Occidentalibus episcopis potuisset
componi? Arcanum profecto hocce systema continere
 mihi visum est. Et propterea ex aliis fontibus eruendam
esse genuinam Eutychianae appellationis formulam
mihi persuasum est, quemadmodum in subsequentibus
nos hisce capitibus aperte demonstrabimus.