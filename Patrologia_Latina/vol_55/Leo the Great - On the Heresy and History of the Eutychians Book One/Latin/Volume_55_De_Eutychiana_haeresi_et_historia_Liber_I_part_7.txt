CAPUT V.
Alia Quesnelli argumenta contra Eutychis appellationem
proponuntur, et solidius discutiuntur. Ejusdem
Eutychis epistola ad S. Leonem papam scripta ad
examen perducitur, atque tandem Christiani Lupi
sententia vindicatur et propugnatur. 
1. Eutychis appellationem ad apostolicam sedem
factam praecedenti nostra exercitatione pro viribus
propugnavimus, singula quoque rationum et sententiarum
momenta proponentes quibus ad statutum
nobis scopum pertingere posse credebamus. Verumtamen
cum omnes assumpti muneris partes unica ea
concertatione implere haud potuimus, tum propter
 ea quae doctissimus Petrus de Marca Parisiensis archiepiscopus
de Orientalium episcoporum causis et
juribus in celebri suo opere descripsit, tum propter
Acta secundi Constantinopolitani conventus, Eutychianae
haereseos causa habiti, quae plurimum conturbata
et confusa esse observavimus; idcirco, ne
lectores in nostris scriptis percurrendis nimis taedio
afficerentur, non omnia quae de hujusmodi negotio
dicenda occurrunt sub unico eodemque titulo expedienda
esse judicavimus. Cum igitur praeter ea quae
exposuimus, alia et alia Quesnelli argumenta observanda
et discutienda supersint, quae perspicue ex
praecedentibus Flaviani et S. Leonis litteris deduci
auctor ipse contendit, quaeque in specie saltem hactenus
a nobis dicta enervarent, propterea in nova
hac dissertatione diluenda reservare congruum
existimavimus. Neque vero in hujus concertationis
vestibulo lectorem admonendum censeo de nimio
Quesnelli studio in interpretandis, distorquendis et
 obtruncandis testimoniis quibus insistere nisus est,
ut suae causae praesidium pararet et lectoris fidem
aucuparetur. Sat enim evidenter id constabit in illius
argumentorum expositione.
2. Illud itaque primum sit Quesnelli argumentum,
quod ex Flaviani verbis sibi objectis proponit. Cum
videlicet testimonium Constantini monachi superius
expositum opposuit S. Flaviani verbis: In his (ait
Quesnellus) praeter unum Leonem, nullus alius
nominatur, ad quem Eutyches appellarit. Ita autem
subjicit: Non est operosum respondere Id enim non
aliam ob causam factum est, quam quod solum Leonem
alloqueretur, eumdemque solum nominaverat haeresiarcha,
cum ad eum scriberet, tamquam per fallaciam
mendacii subrepere se sanctis Leonis auribus
putans, ut scribit Flavianus ad S. Leonem; et quia
inter patriarchas metropolitanosque, ad quorum
concilium appellatum praedicabant, eminebat sine
controversia, idque jure multiplici, S. Leo, ut qui et
 primatum in Ecclesia tenebat, et totius ad quam
appellabatur synodi caput erat . Haec Quesnellus.
At quis non intelligit nimis lepidas esse has interpretationes,
honoris coloribus linitas atque depictas.
Sed adhuc progreditur Quesnellus dicendo: Licet
porro idem pontifex totam ad se causam pertraxisse
347 videatur, cum et de singulis instrui postulat,
et de Flaviani silentio conqueritur: Cum studere
(inquit) debuerit primitus nobis cuncta reserare, non
ita tamen est reipsa; similiter enim aliorum episcoporum
quilibet, ad cujus sententiam per appellationis
libellum provocaretur, et de negotio instrui postularet,
et de silentio querelas moveret. Merito ergo
ac potiori jure totius facti rationem et notitiam
volebat sibi Leo deferri, et quidem primitus utpote
 primati, cui de eo cum caeteris ac prae caeteris decernundum
erat, si appellationi locus dabatur.
3. At mendacia veritatis coloribus et umbris larvata
detegamus. Incassum imprimis, et omnino male,
Constantini monachi testimonium Flaviani verbis
Quesnellus opponi affirmaret, si utriusque loquendi
modus in eumdem prorsus finem tenderet. Constantinus,
ut Quesnellus etiam asseverat, haereticus et
mendacissimus homo, testatus est Eutychen alios
patriarchas, principalium Ecclesiarum metropolitas,
horumque synodos appellasse. Si id dare voluisset
Flavianus ut noster adversarius interpretari conatur,
cum ad S. Leonem rescripsit, quamvis hunc solum
nominet, quia eum solum alloquebatur, jam sequeretur
vel Flavianum in re non dissentiri a Constantini
testimonio, vel quamcumque appellationem ab Eutyche
factam negasse. Primum affirmare Quesnelli
religio non permittit. Nefas enim esset etiam leviter
suspicari Flavianum tantae sanctimoniae episcopum,
qui ob fidei catholicae defensionem martyr occubuit,
 Constantino monacho mentienti subscribere voluisse.
Alterum igitur erit concedendum, videlicet, Flavianum
negasse quamcumque appellationem veluti ab
Eutyche factam; non utcumque tamen factam, sed
judicii tempore. Nec enim negavit saltem dissoluto
conventu Eutychen Romanum pontificem Leonem
appellasse, cum jam de hac appellatione ipsius Leonis
litteris certior fieret. Flaviani verba, quaeso, perpendat
Quesnellus, videat an distorta ipsius et lepida
interpretatio ipsis convenire possit. Sed his ita gestis,
litterae nobis datae sunt vestrae sanctitatis . . . . . per quas
edocti sumus quia idem Eutyches libellos direxit vobis
plenos omni fallacia et calliditate, dicens judicii tempore
libellos se dedisse appellationis, et nobis, et hic
convenienti sancto concilio, et appellasse vestram sanctitatem .
Animadvertat haec verba, et appellasse vestram
sanctitatem. Igitur non alium appellasse scripsit
Eutyches quam S. Leonem. Negat id Flavianus immediate
subjiciendo: Quod nequaquam ab eo factum
 est. At quid est quod ab Eutyche factum fuisse negat
Flavianus, nisi quod haereticus archimandrita, judicii
tempore sibi et concilio dedisset appellationis libellos,
provocando ad S. Leonem. Non dicit deinde
appellasse vos, vestrumque concilium: Sed vestram
sanctitatem. Ulterius si haeresiarcha scribendo ad S.
Leonem hunc dumtaxat nominavit, ut etiam Quesnellus
asseverat, nulla prorsus mentione facta aliorum
patriarcharum et synodorum, quid est quod
contra Orientalium consuetudinem id factum fuisse
dicamus; confingendo patriarchas et metropolitas
celeberrimarum dioeceseon, horumque synodos etiam
fuisse appellandos? Si talis conficta consuetudo obtinuisset,
Flavianus quidem, debita servata reverentia
erga totius Ecclesiae caput, irregularem prorsus
vocasset hanc appellationem, atque rescripsisset
ad S. Leonem Orientalis Ecclesiae jura violata et
fracta fuisse, cum hujus appellationis prorsus inscii
essent patriarchae et metropolitae, quorum de similibus
causis judicium pronuntiare intererat. Hocce
 autem in hac parte Flaviani silentium subsequentibus
verbis confirmat eumdem Leonem tamquam solum
negotium acturum, et haereticum judicaturum
alloquendo. Sed etiam in hac parte mentitus est,
tamquam per fallaciam mendacii subrepere se sanctis
vestris auribus putans. Si scivisset aut credidisset ad
alios etiam suis epistolis per fallaciam mendacii 348
subripere tentasse, istis vocibus, sanctis vestris auribus,
has alias, vel aequivalentes, aliorumque episcoporum,
addidisset; immo addere debuisset, ut plenius,
quemadmodum Leo petebat, edoceretur. Scripserat
enim, et ideo quia dilectio tua de tanta causa nos videt
necessario esse sollicitos, quam plenissime et lucide
universa nobis quod ante facere debuit indicare festinet.
   Aurea enim sunt haec verba, auctoritatem imperiumque
indicantia. Nam plenissima et lucida omnium
gestarum rerum narratio vel expositio nequaquam
fuisset, si silentio occuluisset, vel Eutychen
contra Orientalis Ecclesiae jura provocasse ad Rom.
sedem; vel non dixisset provocasse ad synodos et
caeteros patriarchas, aut ad ea provocare debuisse.
Igitur ipsi prorsus ignota erat haec nova judiciorum
Ecclesiasticorum forma, de qua noster adversarius
verba facit.
4. Sed forte hujus responsionis vim praesensit
Quesnellus, qui, praecedentia sua dicta confirmaturus,
ait ex Leonis scribendi modo videri Leonem ad se
totam causam pertraxisse, cum de singulis instrui postulat,
et de Flaviani silentio queritur, quemadmodum
innuunt illa verba: Cum studere debuerit primitus
cuncta nobis reserare . Sed valde infirmam adversarius
subjicit responsionem contendendo nimirum
id fieri potuisse a quolibet episcoporum, ad cujus
sententiam appellaretur per libellum, etc. Itane PP.
 loquendi formulas distorques, Quesnelli, de una ad
aliam rem gradum faciendo? In quo igitur difficultas
versetur inspiciamus. Et primo inquiramus quo jure
quisquam alius episcoporum hujusmodi appellationum
libellos potuisset excipere atque postulare ut
de negotio instrueretur? Si hic sermo esset de arbitrario
judice per compromissum ab ambabus partitibus
ad quaestionem dirimendam assumpto, quilibet
sane episcopus, qui eligeretur, ne de rebus incognitis
judicium pronuntiaret, utique postulare debebat
edoceri. Sed in praesens de quo judice disputatur?
Non de alio quam de eo qui divinis et
ecclesiasticis legibus stabilitus fuit pro dirimendis
fidei controversiis, et pro recognoscendis aliorum
judiciis, an ista videlicet essent conformia regulis
juris, et an judices ordinarii, odio, aut invidia, vel
quacumque alia ducti passione vim oppressionemque
condemnato intulissent. Ea igitur ratione ad se
totam causam traxit Leo Magnus, quia Eutyches non
 acquiescendo sententiae latae ab ordinario suo episcopo,
et a Constantinopolitana synodo, superiorem
judicem et ultimum provocare debebat. Idcirco
S. pontifex in sua epistola utitur illis imperativis vocibus,
auctoritate simul et dignitate plenis: Et ideo
fraternitas tua per idoneam maximeque aptam personam
plenissima nobis relatione significet quid contra
antiquam fidem, novitatis emerserit; vel illis aliis:
Quoniam nos, qui sacerdotum Domini matura volumus
esse judicia, nihil possumus incognitis rebus in cujusquam
partis praejudicium definire, priusquam universa
quae gesta sunt veraciter audiamus.
5. Et quidem haec et similia alia Leonis verba,
non concilii, sed proprio nomine scripta, talem tantamque
vim et auctoritatem habebant, ut jam Flaviani
animum movissent saltem, si non coegissent,
ut se sisteret coram Leone vel per suos idoneos legatos,
vel per relationem authenticis scriptis factam,
de omnibus gestis rationem redditurum. Sed jam id
praestitisse Flavianum antequam hanc Leonis epistolam
acciperet,
 acciperet, in superioribus vidimus. Quare si
omnia simul conferamus, certum argumentum habebimus
ita ad se totam causam traxisse Leonem, ut
nequaquam cuique alii episcopo et judici licuisset
se hisce rebus immisceri, nisi de summi pontificis
sententia. In suam vero auctoritatem Leonem totum
negotium 349 definiendum refudisse, non obscure
ipsemet in laudata epistola indicavit. Nam ad praecludendam
viam omnibus difficultatibus excusationibusque
quae circa contumaciam obstinationemque
archimandritae Eutychis poterant afferri, sibi reservat
rem totam ad examen perducere, ita exigente
Ecclesiae moderatione, et Christianae pacis sollicitudine,
imperialibus etiam litteris ipsi insinuata: Ut
 (ait, amputatis dissensionibus, fides catholica inviotata
servetur, et his qui prava defendunt ab errore revocatis,
nostra auctoritate quorum fides probata fuerit muniantur .
Tria hic sua auctoritate se facturum esse
Leo spondet: tollere dissensiones ad inviolatam servandam
catholicam fidem; alterum, ab errore revocare
qui prava defendebant; tertium tandem, praesidium
et munimen iis afferre quorum fides esset probata.
Si igitur tria haec, sua, non aliorum, auctoritate
se praestaturum Leo spondet, non est cur ad distortam
interpretationem recurramus, alios hujus causae arbitros
et judices confingentes, et affirmemus Leonem
cum caeteris episcopis et prae caeteris tamquam primatem
judicium ferre debuisse an appellationi locus
daretur. Sed urget adhuc Quesnellus objiciendo illa
S. Leonis verba, epistola ad Flavianum: Quoniam
nos, qui sacerdotum Domini matura esse volumus judicia,
nihil possumus incognitis rebus in cujusquam
partis praejudicium definire, priusquam universa quae
gesta sunt veraciter audiamus. Ex quibus adversarius
 noster jucunde et quasi triumphum cantans ita ratiocinatur:
Haec verba sunt hominis non sibi jus
omne ferendae sententiae arrogantis, sed prudentis,
oculati, aequissimique judicis, qui suum causa incognita
temere nolit conferre suffragium. Sed quid solvendis
hujusmodi argumentis ex ipso Leone petitis
tempus terimus? Ait idem Quesnellus: Non
quaerimus in hac praesenti causa an Leo sibi praerogativam
illam vindicarit, sed utrum de facto Eutyches
appellavit, et utrum ad solum Romanum, pontificem .
O lepidum effugium! Causam cadere intelligit,
nihil ei prorsus suffragari cognoscit illas aequivocas
et inusitatas loquendi formulas, non omne jus ferendae
sententiae arrogantis, quae praesumptionem quamdam
praeseferunt, vel illam aliam, conferre suffragium,
quasi ut Leo indicaverit cogere velle et necessarium
fuisse concilium, ut oculati, prudentis aequissimique
judicis partes obiret. Illud enim conferre suffragium
ordinarie habet significare causam in coetu, synodo
 atque collegio tractandam. De quibus rebus altum
est apud Leonem silentium, nullumque ex iis quae
scripserat saltem leve indicium apparet.
6. Verum enim vero quia Quesnellus se malam causam
habere cognovit, et ad alia suum ratiocinium convertit,
ut pedetentim ejus vestigia sequamur, quid subjecerit
attendamus. Ait itaque: Quod si Eutyches ad
solum Romanum pontificem appellasset (ut actum
esse ab eo existimavit S. Leo ex callido mendacique
libello), non esset quod miraremur Eutychen Rom.
sedem appellantem a Rom. pontifice ultro esse susceptum,
praecipue cum de Nicaena fide agi videretur,
cui tam Eutyches ipse quam ejus accusator indivulse
profitebatur inhaerere; Romani enim praesidis, tamquam
capitis episcopalis coronae, hae sunt praecipue
partes, ut e prima cathedra tamquam e specula conservationi
canonum invigilet, fideique catholicae custodem
agat.
Pro apostolicae sedis viribus asserendis neminem
honorificentiora scribere potuisse ii affirmarent, qui
 ad sequentia Quesnelliana dicta haud attenderent.
Verumtamen cum Quesnellus in subsequenti paragrapho
aut suae dissertationis capite 8, Leoni aurem
accommodandam non esse affirmet nimis splendorem
et suae sedis jura prosequenti, idcirco subdole et
hyperbolice dumtaxat fuisse locutum, satis superque
est exploratum 350 Sic itaque ratiocinatur: Verum
non Eutycheti vaferrimo impostori fidem habeamus;
non Leoni ipsi, sanctissimo licet viro, aurem
accommodemus, sedis videlicet suae splendorem ac
jura prosequenti. Audiamus Flavianum novae Romae
episcopum, Christique martyrem fortissimum, quem
 Orientalium de appellationibus animus ac consuetudo,
totaque Eutychis agendi ratio latere non potuerunt.
Censuitne ille concilii sui de Eutyche sententiam
ad Leonem mittendam esse, ut si ab eo
comprobaretur maneret, si reprobaretur evanesceret?
Nihil certe tale apparet in utraque ejus epistola .
Haec ergo et id genus alia, quae iisdem aut
saltem aequivalentibus verbis descripsit aliis locis
ostendunt ultra suam fidem Quesnellum exaggerasse
ut sensim de antiquo Ecclesiae regimine judiciorumque
forma et ordine disserendo fabulas et commenta venderet.
Ecquis commentum aut injuriosam fabulam
non redolere credet sanctissimum pontificem Leonem
ultra justitiae et aequitatis leges in Eutychetis causa
nimis sibi esse blanditum, ea jura sibi vindicando
quae eidem non conveniebant? Hic est ille Leo summus
pontifex, quem universa Ecclesia in Chalcedonensi
synodo congregata, tamquam legitimum haeredem
et propugnatorem omnium jurium S. Petri
venerata est, qui doctrinam fidei ad salutem necessariam
 illibatam servavit, vocis beati Petri omnibus
constitutus interpres. Hic est magnus ille Leo quo PP.
illi inchoatore bonorum ad utilitatem utentes, Ecclesiae
filiis haereditatem sortemque veritatis ostendere potuerunt,
et existentes in communi corona gaudii, quasi in
imperialibus coenis deliciis spiritualibus epulantes, quas
per tuas litteras Christus praeparaverat invitatis .
Huic ergo summo pontifici, cui universa Ecclesia
aurem accommodavit, nos aurem non accommodabimus,
ea sola ducti suspicione, quod suae sedis splendorem
et jura prosequeretur, facta injuria sedi Constantinopolitanae
et Orientalium Ecclesiarum juribus et
praerogativis despectis atque abolitis? Solus Quesnellus
ita poterat ratiocinari, indebite deinde exaggerando
Constantinopolitani throni praerogativas et honorem.
Sed quaenam qualesve fuerint sedis hujus
praerogativae et jura inquiramus, ex quo Quesnellus
dicat: Audiamus Flavianum, novae Romae episcopum,
martyremque fortissimum, etc. Novae Romae
 utique Constantinopolitana urbs, imperatorum munificentia
et majestate, nomen adepta est, minime
honorem et praerogativas in iis quae pertinent ad religionem.
7. Nec enim illius episcopatus cathedra, vel ab
apostolis et a divo Petro, vel hujus discipulo fundata
fuit, quemadmodum de Antiochena, in qua apostolorum
princeps primus sedit; Alexandrina, in qua illius
discipulus Marcus constitutus est episcopus; et
Romana, quam usque ad martyrium, ipse Petrus sibi
servavit. Has enim Ecclesias apostolicas dictas fuisse,
patriarchatus honorem et praerogativas ab exordiis
suarum fundationum obtinuisse, servata ea graduum
distinctione quam sanctus Leo aliique PP. tradiderunt,
constat etiam ex canonibus Nicaenis. At Constantinopolitanus
episcopus, et patriarchatus honore
et praerogativis non fruebatur in suis exordiis, nec
Nicaeni concilii aevo. Illudque patriarchatus nomen
dumtaxat obtinuit post annum Domini quingentesimum
 imperatoris Justiniani opera, et Romanorum
pontificum permissione accedente.
8. Nec Quesnellum juvat provocare ad quintum canonem
concilii Constantinopolitani primi, sub Theodosio
seniore coacti, vel ad vigesimum octavum synodi Chalcedonensis,
in quibus primatus honor post Romanum
pontificem Constantinopolitano episcopo asseritur .
Nam, ut 351 vidimus in praecedenti cap., canon ille
Constantinopolitani concilii nullum prorsus robur obtinuit,
vel quoad primatus nomen, vel quoad praerogativas
et potestatem in ordinandis metropolitanis
episcopis provinciarum Ponticae, Asianae et Thraciae.
Nec quidquam conficit quod Chalcedonenses Patres
 illum canonem renovare et confirmare tentaverint.
Sibi imprimis PP. Chalcedonenses blandiebantur
quod S. pontifex regiae urbis episcopo novos titulos
et praerogativas lubenti animo communicare vellet,
hujus videlicet gloriam augendo, si antiquae Romae
privilegia impertiri non dedignaretur. Et quidem ea
ratione ducebantur, videlicet Constantinopolitanam
episcoporum sedem esse alteram velut partem vetustae
Romae, ideoque supra caeteras Ecclesias Orientis
erigi oportere. Quin deinde injuriam aliquam et vim
paterentur Alexandriae et Antiochiae patriarchae, qui
illum Constantinopolitanum episcopatum tamquam
veluti membrum et partem episcopatus antiquae Romae
habere consueverunt. Deinde animadvertebant
Nicaenos canones huic sanctioni repugnare; et propterea
non posse novae Romae episcopum pacifice iis
frui privilegiis et praerogativis, de quibus agebatur,
sine expresso apostolicae sedis decreto, et peremptorio
judicio, quo perpetuo omnia dissidia et contentiones,
praecipue Ephesiorum, abolerentur. Idcirco
 totum illud concilium, cum universo Orientalium
coetu coram Leone humillime per epistolas sistere
definierunt. Neque illius generalis concilii PP. S.
Leonem alloquentes ullam ex iis phrasibus usurparunt
quas adoptavit Quesnellus ad gloriam novae
Romae exaggerandam, et ad illius Ecclesiae jura magnificanda.
Petierunt quidem confirmationem omnium
gestorum, et praecipue laudati quinti canonis Constantinopolitani,
et dixerunt confidentes quia, lucente
apud vos apostolico radio, usque ad Constantinopolitanorum
Ecclesiam consuete gubernando: illum spargentes,
hunc saepius expanditis, eo quod absque invidia
consueveritis vestrorum bonorum participatione ditare
domesticos. Consuevit ergo ex hac PP. loquendi formula,
usque ad illa tempora Romanus pontifex apostolicum
radium ad Constantinopolitanorum Ecclesiam
extendere, hanc gubernando, quemadmodum
saepissime in rebus arduis dissidiorumque causis
factum fuerat. Idcirco arbitrabantur velle et posse
 bonorum, id est privilegiorum, participatione ditare
domesticos. Subdunt deinde huic sanctioni vehementer
restitisse pontificios legatos, eamdem in irritum
mittere conatos: volentes et hoc bonum a vestra providentia
inchoari, ut sicut fidei, sic bonae ordinationis
vobis deputetur effectus. Quid igitur? Non in Romanum
concilium, non in se ipsos Chalcedonenses PP.,
sed in Leonem catholicae fidei victoriam refundunt,
a quo pariter sperabant se fore consecuturos aliam
illam ecclesiastici regiminis ordinationem, ob quam
enixe eum exorabant. Rogamus (inter caetera subdunt)
igitur, et tuis decretis nostrum honora judicium,
et sicut nos capiti in bonis adjecimus consonantiam, sic
et summitas tua filiis quod decet adimpleat .
9. Jam vero ad cognoscendum an Quesnelli causa
ratiocinandique modus specie saltem stare possit,
quin funditus ruat, liceat mihi ex praecedentibus ita
disserere. Flavianus novae Romae episcopus, Christi
martyr fortissimus, de Orientalium appellationibus,
de synodorum provincialium judiciis potuitne aliter
 sentire quam senserunt omnium Ecclesiarum Orientis
Patres in generali synodo congregati? Mea quidem
sententia est et cujusque cordati hominis, qui
nodum in scirpo non quaerat, et nimia rixandi libidine
ductus larvatas nugas pro rebus veris vendere
non satagat, esse debet, non potuisse aliter Flavianum
de his omnibus rebus sentire, praeter id quod
Patres illi Chalcedonenses in tam celebri conventu
352 coacti confessi sunt: videlicet, Constantinopolitanum
episcopum, praecipue inter Orientales apostolicae
sedi fuisse subjectum, atque potissimum in
causis quibuscumque hujus judicium moderationemve
exquisivisse, exspectasse et obtinuisse. Quare
pro certo tenendum est talem tantumque episcopum
 Flavianum, sanctitate et maximis meritis ornatum,
Leoni summo pontifici, nullo praecedenti habito impulsu,
totam Eutychis causam aperuisse, ad eumdemque
omnia synodalia Acta misisse, debitam subjectionem
exercendo, ut lata in haereticum sententia,
si comprobaretur, maneret; si reprobaretur, evanesceret.
Id jam colligi ex utraque illa Flaviani epistola
quibus dumtaxat Quesnellus insistit, nos in duobus
praecedentibus capitibus probavimus. Atque cum in
praesens nos pudeat jam dicta iterum referre, et
quasi sensim extra appellationum jura ad vagandum
duci; ideo illa praetermittenda esse duximus, ad alia
gravissima momenta nostram orationem convertendo.
10. Atque ut de Constantinopolitanae Ecclesiae
illius aevi juribus disseramus, nobis persuasum esse
debet Flavianum non meliorem et sincerum habuisse
suae agendae causae interpretem quam Anatolium,
qui post illius necem ad eamdem sedem fuit assumptus,
Fateor et ego hunc pari sanctitate, moribus,
virtutibusque, ac erat Flavianus, non fuisse donatum.
 Tamen nemo ibit inficias nimio ambitu laborasse
pro suae Ecclesiae juribus, praerogativis ampliandis
augendisque, minime ea mederatione servata
quae necessaria erat, ne aliena sibi per praesumptionem
et arrogantiam usurparet. Quatem autem subjectionem
erga Romanam sedem servaverit, indicat
ipsemet in sua epistola ad Magnum Leonem post
Chalcedonense concilium scripta, Conqueritur imprimis
de Dioscoro Alexandrino, quem synodus auctorem
invenit tantae tempestatis excitatae contra
communem pacem. Oportebat (subjicit) scelestum illum
de medio tolli, qui universum orbem procellis ac tempestatibus
impleverat. Dioscorus porro non tantum fidei
rebus adversabatur, sed etiam strenue se opponebat
ambitui Constantinopolitanorum episcoporum,
sibi vindicando primatus jura in eam Ecclesiam quae
secunda habebatur juxta Nicaena statuta. Hinc ergo ab
Anatolio enarratis iis quae in concilio illo circa catholicam
fidem communi PP. consensione stabilita fuerant,
 ita de Constantinopolitanae sedis honore et praerogativis
firmandis et decernendis suum sermonem orditur.
Quoniam vero alias propositiones nos expedire oportuit,
ut tanta synodus abunde praestare videatur quae indigent,
tum correctione, tum confirmatione, cum in canonicis,
tum in aliis ecclesiasticis capitibus, curae fuit
iis qui universa regunt, et magnificentissimis et gloriosissimis
principibus, atque illustri ac celebri senatui,
et clero universo, et populo, ut aliquod honoris incrementum
sentiret sedes sanctissima quae est in hac regia
urbe Constantinopolitana . . . . . Ut autem facilius
hocce honoris incrementum eidem concederetur,
provocavit ad illum canonem Constantinopolitani
concilii primi sub Theodosio imperatore: in mentem
quoque Romani pontificis revocavit nomen Magni
Nectarii, Timothei Alexandrini, aliorumque, qui in
ea synodo suffragati fuerunt: protestatur idem Anatolius
eam causam in concilio fuisse pertractatam a
PP., ea ducti fiducia, ut a Romano pontifice approbaretur:
Confidentes fore ut ratum habeat honorem
 sedis Constantinopolitanae, ut pote quae jam ante apostolici
vestri throni curam et concordiam habet, et per
omnia communem opem quibuscumque rebus indigebat
communicavit. In inferioribus vero, de praecipua cura
quam Rom. sedes erga Constantinopolitanam Ecclesiam
exercuit agens, inter alia multa quae ipse
episcopus Anatolius Leoni censuit suggerendum,
ut hujus animus lubenter moveretur 353 ad confirmandum
ratumque habendum canonem illum, ad
honorem et praerogativas suae sedis pertinentem,
haec habet, quae, dubio procul, illorum temporum
doctrinam circa Ecclesiarum Orientis regimen perspicue
patefaciunt; quaeque, ut ita dicam, apprime
opponuntur novis doctrinis, et Quesnellianas
 fallacias prorsus evertunt. Et nos (ait) quidquid
approbationis et stabilitatis consequi possumus, ut et
hoc a vobis, sanctissimi, fiat obsecramus. Animadvertat,
quaeso, lector, ad alia quae immediate sequuntur.
Nam sedes Constantinopolitana patrem habet apostolicum
vestrum thronum, praecipuo quodam modo
vobiscum se conjungens, ut ob vestram curam erga
ipsam omnibus persuasum sit vos antea sincere meditatos
esse, et etiam nunc de ea eamdem mentem ac curam sine
intermissione habere, et ecclesiastico statui utilia omnino
fore, ut dignemini scripto confirmare quae consecuta
sunt in sanctissima atque oecumenica synodo, et
ipsam jam dictam constitutionem de sede Constantinopolitana
ad vestram sanctitatem mittere curavimus, ut
cognoscere possitis votis vestris omnia divinitus fuisse
disposita. Tandem supplex S. Leonem exorat, ut singulis
propositionibus congruam faciat responsionem
misso hac de causa Luciano episcopo tamquam legato,
qui omnia exponeret, et famulatum serviendo
exhiberet, qui erat vir perfectus, et ipsis imperatoribus
 antea charus, quem prius Leo ipse ad synodum
miserat. Obsecramusque ut congruentem responsionem
unaquaeque propositio accipiat, cum vobis omnia Deo
dilectissimus episcopus Lucianus exponat, qui et ipse
praesens sanctae synodo, et prudenter quae poterat proferens
pro studio nostrae fidei, electus est a nobis ut
famulatui erga vos feliciter inserviret, vir perfectus existens,
et augustissimis et Christianissimis nostris imperatoribus
jam antea charus, quem vestra bonitate
fruentem gaudentemque ad nos mittere dignati estis.
11. Et ne quis dubitare possit haec omnia novam
Quesnelli doctrinam fallaciamque haud evertere, animadvertat,
quaeso, cur quove sensu haec simul stare
queant? Negat Quesnellus Flavianum misisse ad S.
Leonem sui concilii contra Eutychen sententiam,
ut comprobaretur; aut evanesceret, si reprobaretur:
negat misisse ad eum Actorum seriem, ut necessariae
relationis debitum persolveret; contendit decretoriam
fuisse concilii Constantinopolitani sententiam,
 cui Flavianus praefuerat, nec operosa inquisitione
opus fuisse. Affirmat quoque Eutychen versipellem
ad alias sedes, praesertimque Romanam, brevi mendaces
querelas relaturum, pontificumque aures occuparet .
Ac praeterea cum rumor disseminaretur
imperatorem de cogenda universali synodo cogitare,
in qua totum negotium ad examen revocaretur,
aequum erat ut Flavianus primariam sedem et
hujus concilii PP. certiores faceret, et Constantinopolitana
Acta Romano pontifice curante caeteris etiam
Occidentalis tractus episcopis innotescerent. At dum
talia negat, et jam recensita affirmat, prorsus labaret
corrueretque illud Chalcedonensium PP. testimonium,
quo fassi sunt apostolicae sedis radium usque
ad Constantinopolitanam Ecclesiam consuete gubernando,
saepius sparsum et extensum fuisse, et tamquam
domesticos bonorum participatione Constantinopolitanos
ditare consuevisse. Secundo minime staret
Chalcedonenses PP. Romanum rogasse pontificem
ut suis decretis eorum honoraret judicium . Nam
 si jam, ut Quesnellus vult, alicujus metropolitani
concilii Acta Romani pontificis confirmatione non
indigent, multo minus ejusmodi confirmatione indiguissent
generalis synodi gesta, utpote totius Ecclesiae
auctoritate sancita. Tertio commentum redoleret
quod ad dissensiones tollendas, quae ob ingeniorum
mobilitatem temporumque circumstantias in Constantinopolitana
354 Ecclesia antea exortae erant,
vel ob Ephesiorum tumultum, vel ob metropolitanorum
trium illarum provinciarum, Asianae videlicet,
Ponticae et Thraciae ordinationes, Romani pontifices
omne jus auctoritatemque exercuissent, ut Constantinopolitani
praesules specialiter fierent participes
privilegiorum sedis apostolicae, quos tamquam filios
patri subjectos respicientes, summo studio complectebantur,
 etiam in iis quae ad ecclesiastici regiminis
administrationem pertinebant. Quarto tandem qua
ratione Anatolius fateri potuisset Constantinopolitanam
Ecclesiam non generali quadam solum oeconomia
Romanae Ecclesiae fuisse addictam, sed praecipuo
quodam modo eidem conjungi ob Romanorum pontificum
curam erga ipsam, quamque praeteritis temporibus
sine intermissione exercuerunt, ecclesiastico
statui utilia omnia disponentes? Quatuor haec, inquam,
quae nostro cerebro non confinximus, sed ex genuinis
hausimus fontibus, quomodo possent cum illis supposititiis
juribus et privilegiis cohaerere, quorum
vindicem Quesnellus contendit fuisse Flavianum, ne
Eutychis causa deferretur, recognosceretur judicareturque
a Romano pontifice?
12. Neque obstat quod Flavianus nisus fuerit persuadere
Rom. pontifici Eutychen secundum canonum
regulas jam fuisse judicatum, novumque rerum examen
judiciumque, ad quod cognita Eutychis appellatione
se accingebat, esse superfluum, ut affirmat ipse
 Quesnellus. Nam imprimis Flavianus S. Leonis examen
judiciumque esse superfluum nullibi indicavit.
Immo hoc exquisivit, arbitratus dumtaxat generale
concilium fore superfluum, ne dissidia et contentiones
partium succrescerent. Petiit quoque ut pontificiis
scriptis lata in Eutychen sententia confirmaretur,
sine qua confirmatione certe Orientalium episcoporum
judicium nullum habuisset effectum, ipso Eutyche
reclamante, et interpositis ea de re in publicis
Constantinopolitanae urbis locis contestatoriis libellis,
quibus protestabatur per injuriam et adversariorum
malitiam, vel invidiam, communione et monasterii
praefectura fuisse privatum. Quare minime est
audiendus Quesnellus, qui, ut praesidium aliquod suae
perditae causae pararet, ad distortas quasdam interpretationes
habuit recursum, fidenter et quasi ludendo,
Flaviani verba ita interpretando: Flavianus
postulat Leonis non judicium, sed solatium; non
sententiam, sed litteras; defensionem, non confirmationem;
 propria scripta, non synodalia decreta, quia,
intorto semel in Eutychen anathemate per episcopale
judicium, finita causa erat, nisi universale concilium
hujus cognitionem ad se vellet pertrahere, vel ad Occidentale
ultro deferretur: quod removendum in hac
occasione rectissime censebat Constantinopolitanus
antistes; ne ubique (inquit) sanctissimae turbarentur
Ecclesiae propter unius inquieti ac seditiosi monachi
errorem ac malitiam. Non ergo audiendus est. Siquidem
in appendice suae epistolae, prout haec circumfertur,
Flavianus postulat ut Rom. pontifex propriam
faciat communem fidei causam; simulque rogat
eum decernere in damnationem adversus eum
regulariter factam, et per propria scripta dignare. An
haec quae postulat Flavianus sine gestorum praecedentium
examine, et incognita Eutychis mala fide
atque nequitia, Romanus pontifex agere potuisset?
An decrevisset damnationem in Eutychen regulariter
esse factam, quin judicis partes assumeret, et cognosceret
authentica synodalia Acta praecedentis latae
 sententiae, posthabitis atque neglectis rei condemnati
defensionibus? Quid plura? sine praecedenti harum
omnium rerum examine, scripto, non verbis tantum,
potuisset ordinario judici afferre solatium, decernendo
jam in habita inquisitione canonicas leges adimpletas
fuisse, Flavianumque ipsum justitiae apices
servasse declarare, quin ratum et firmum haberet
quidquid contra Eutychen pronuntiatum fuerat? si
haec loquendi formulae non innuunt Flavianum postulasse
a Leone examen, judicium, decretum, haud
scio quasnam magis proprias magisque aptas voces
excogitare debuisset ut firmior 355 maneret lata
sententia. Et certe magnum solatium est, magnamque
defensionem inferiores judices habent, cum eorum
judicia ad superiora tribunalia deferuntur, atque
 ab horum judicibus approbantur. Unde non mirum
est quod Flavianus maxime animo perturbatus, et
injuria quidem, per Eutychianas turbas, fateatur
Rom. pontificis judicium sibi allaturum solatium et
defensionem. Neque necessarium erat synodale decretum,
cum R. P. ex propriis scriptis haec omnia
praestare potuisset, et propterea haec sola sibi posse
sufficere Flavianus asseveravit.
13. Sed jam Quesnello dolet versionem prioris
epistolae Flaviani ad S. Leonem parum accuratam
videri: Quam (ait) si ad Graecum textum, qui
temporum injuria excidit, emendare licuisset, aliquid
forte clarius invenissemus, quod opinioni nostrae
suffragaretur. Non obstante consueta hac cantilena,
de falsatis antiquis codicibus, et de versionibus male
digestis, jam ex antiquioribus haereticis mutuata,
hisce verbis caput illud suae dissertationis fidenter
claudit: Ex hac tamen versione, quamvis ab Occidentali
et Romano forte viro facta, lectori sincero
nec nodum in scirpo quaerenti ad eruendam veritatem
 satis superque lucis apparet. Sed lepida fabulatio.
Post omnem adhibitam ratiocinandi artem in
interpretandis distorquendisque Flaviani dictis, quae
paulo ante tamquam sole clariora exaggeravit, ecce
jam intelligens apud doctos viros suam causam cadere
posse, effugium simul atque praesidium sibi
comparandum censuit, illius epistolae vetustum interpretem
taxando et objurgando. Nihil tamen clarius,
si illius epistolae Graecus textus exstaret, invenisset
Quesnellus, quae suis studiis indulgeret, cum jam
Chalcedonensium PP. et Anatolii agendi ratio loquendique
modus illorum temporum doctrinam,
ecclesiasticarum rerum administrationem quam Orientales
servaverunt patefaciant. Nos hic interim lectorem
admonendum censuimus laudatam Anatolii epistolam
hactenus ab eruditis fuisse desideratam. Nos
enim omnium primi anno D. 1738 ex Vaticanis Graecis
manuscriptis codicibus eruimus, et exscripsimus;
quam deinde summa qua pollet eruditione et benignitate
 Latinam reddidit clarissimus dominus Franciscus
Mariani, Vaticanae bibliothecae scriptor, Graecarum
litterarum interpres; eamque integram Graece et
Latine. Deo opitulante, publicis typis adornabimus.
14. Quia vero multis modis secum meditatus fuerat
Quesnellus ea omnia in medium proferre quae
suis falsis opinionibus aliquo modo patrocinari posse
arbitrabatur, hinc ortum est quod, suppresso nomine,
cujusdam eximiae eruditionis viri opinionem
recenseat, qui scripsit: Lectis scilicet Constantinopolitanae
synodi gestis adversus Eutychen, omnia
sic a S. Leone fuisse probata et confirmata, ut ab
indicenda synodo generali abstineri debere censuerit,
tam Flavianus quam S. Leo. Haec loquendi phrasis,
Quesnello cum displiceret, subjunxit: Pace optimi
viri dixerim, longissime a vero abest. Et, arrepta
occasione, leniter describit S. Leonem contra
Flavianum iratum, propterea quod Eutychen severiori
sententia, ut putabat, perculerat, qui statutis
Nicaenae synodi inhaerere videbatur. At Leonis iracundia
 dicat, amabo, Quesnellus unde trahebat originem ,
nisi ex eo quod ad pontificias manus
nondum pervenerant, sicuti oportebat, et Flaviani
litterae, et synodalia gesta, quemadmodum ecclesiasticae
administrationis vel moderationis ordo, ut
ait ipse S. Leo, exigebat, ut ipsi luculentius observavimus;
de qua re iterum agere supervacaneum
modo est. Sed adhuc addidit Quesnellus: De confirmatione
igitur gestorum a se habitorum adversus
Eutychen, ne per somnium quidem cogitabat Flavianus.
Itane? et praecedentes illae voces, et Flaviani
phrases, quas superius annotavimus, innuunt forte
Flavianum non cogitasse per somnium de gestorum
confirmatione, quam expresse postulabat? Egregie
lectori 356 imponere studuit; sed veritas mendacia
fugat et evertit. Hinc vero si consuetam scribendi
 methodum prosequi vellemus, pedetentim omnia
annotando quae Quesnellus scripsit ad Eutychis appellationem
abolendam, jam extra scenam vagari
cogeremur. Alia et alia enim, quae sibi favere adversarius
credidit, in sua miscuit dissertatione, quae vix
ad praesentem pertinent quaestionem. Veluti illa de
cogenda vel non cogenda generali synodo; quam
auctoritatem non ab apostolica divi Petri sede pendere,
sed ab imperatore, et ab omnium episcoporum
consensu, quem prius exquirendum esse confingit.
Vel illa alia de Actis synodorum Orientalium confectis
a provinciarum metropolitis, vel dioecesanis, quae
non transmittebantur in Occidentem examinanda,
sed tunc tantummodo esse illuc transmissa, cum vel
particularis controversia aut accusatio in publicam
fidei causam evaserat; vel cum quis in synodo damnatus
ad caeteros episcopos provocabat; vel cum, haereticis
imperatoris gratia abutentibus, primariae sedis
episcopum, qui apud principem ageret, conveniri,
ejusque sollicitudinem adversus pervicacium haereticorum
 malas artes arcendi parerat. Cujus rei aliqua
sibi suppeditata esse testimonia credit ex concilii
Chalcedonensis Actis. Quare cum Christiano Lupo
congressionem instituendo ait: Quis credat Romam
esse directa Acta synodorum Antiochenae, et Berytensis,
non multo ante Constantinopolitanam habitarum
in causa Ibae? Quis alterius Antiochenae, in
causa Athanasii Parrensis? Quis sexcentarum aliarum
gesta ad Occidentales partes delata ad illud usque
tempus dixerit? At potius contra morem egisset
Flavianus, si de illis mittendis cogitasset, antequam
Eutychis pervicacia, contestariorum libellorum publicatio,
litterae ad Leonem missae, imperatoriae
potestatis metus, concilii a Theodosio convocandi
rumor, vel indictio, et alia hujusmodi necessitatem
Flaviano imposuissent primariam sedem de causa
jam communi facta instruendi. Haec sunt quae ut
fucum faceret Quesnellus, digessit in causa appellationis
ad apostolicam sedem habitae. Quorum alia
 cum ad subsequentem concilii generalis indictionem
convocationemque pertineant; alia vero ad causas
cum in Ephesina tum Chalcedonensi oecumenicis
synodis pertractatas et definitas referri debeant;
alia denique quae ad Eutychis et Flaviani negotium
spectant, cum a nobis abunde discussa et enucleata
fuerint, idcirco ne historicarum rerum filum abrumpamus,
alibi de iisdem opportunius verba facere
differimus. Interim autem speciatim de Eutychiano
appellationis libello quem e Leoninarum Operum
collectione eliminandum censuit Quesnellus, sermonem
peculiariter aggredimur.