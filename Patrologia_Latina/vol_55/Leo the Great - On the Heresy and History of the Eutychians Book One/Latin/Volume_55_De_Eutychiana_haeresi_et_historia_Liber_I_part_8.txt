CAPUT VI.
De Eutychis epistola, et libellis ad S. Leonem Magnum
scriptis. Christiani Lupi de iisdem sententia a Quesnelli
notis criticis vindicatur; et postremo hujus
agendi scribendive rationem nonnisi fallacias et nugas
praeseferre ostenditur. 
 1. Scriptorem de ecclesiasticis rebus Quesnello
audaciorem nullum esse aeque opinor, neque cui
magis animo desiderium insederit Christiani regiminis
formam et ordinem pervertendi. Id hactenus passim
in nostris Exercitationibus, et potissimum in
praecedentibus hujus Eutychianae historiae capitibus,
abunde demonstratum fuisse ii judicabunt qui nullo
partium studio adducti easdem lustrare non contempserunt.
Interim autem postquam duo integra de
Eutychis ad apostolicam sedem appellatione 357
capita scripsimus, tertium adhuc superaddendum
esse existimavimus, in quo Quesnello objiciantur
ejusdem Eutychetis epistola, fidei professio, et libelli
quos in suae causae munimen atque praesidium ad
summum pontificem magnum Leonem direxit, quae
monumenta omnia comprimere, et violenta interpretatione
 explicare, noster adversarius multis modis
conatus est. Quod ut facilius praestare posset, quatuor
libellorum genera distinguenda esse sibi persuadet,
quos libellos Eutyches a suo episcopo damnatus
vel obtulit, vel obtulisse se mentitus est.
Primus fuit appellationis libellus de quo diximus.
Secundus contestatorius, de quo S. Leo epistola 20
ad Flavianum, cap. 1, scilicet, post appellationem
interpositam litterae dandae sunt ab eo a quo appellatum
est ad eum qui de appellatione cogniturus est,
quas litteras dimissorias sive apostolicas vocant . . . . . .
Si autem non accipiat, contestetur, etc. Tertius
libellus fuit querimoniae; ad sedem enim apostolicam
per libellos doloris sui querimoniam misit, inquit Leo
noster epistola 21 ad Theodosium Augustum. Libellus
porro querelae, subjicit idem Quesnellus, seu
querimoniae, recte et proprie oblatus dicitur a presbytero
adversus episcopum, seu patrem suum. Ad
quam conjecturam confirmandam jurisconsultorum
illud axioma exscribit: De paternis injuriis conquerentem
 filium audiri justum est et usitatum, cum ipsum
accusantem vix quisquam ferat. Quartum libellum,
supplicem videlicet, obtulit Eutyches adversus Flaviani
sententiam. Immo plures, quos videre est act.
1 Chalcedonensis concilii .
2. Hac itaque libellorum distinctione praemissa, sic
praeterea ratiocinatur Quesnellus: Quatuor hujusmodi
libelli imprimis distinguendi sunt, ne cujusque
vis et energia alteri tribuatur, unde et totum hoc
negotium consequenter obscuretur. Fuit igitur primus
libellus appellationis ad concilium; secundus
contestatorius ad CP. populum; tertius querimonialis
seu querelae ad S. Leonem; quartus libellus supplex
ad imperatorem. Primus commentitius erat,
nec revera datus; alii tres revera oblati. Quorum
omnium libellorum mentionem fecit S. Flavianus in
epist. 1 ad sanctum Leonem. Hisce autem verbis suam
clausit Quesnellus dissertationem. Si ergo staret lepida
haec aeque ingeniosa libellorum distinctio ab
 adversario nostro excogitata, jam ex parte prorsus
caderent quae hactenus de Eutychetis appellatione
conscripsimus. Solam apud apostolicam sedem
querimoniam Eutychen fecisse, non appellationem
diceremus. Verum adversarium rogo undenam illam
distinctionem hauserit, ne commentitiam et ad fucum
faciendum excogitatam fuisse arbitremur? In
codicibus plane, et legum digestis non offendimus
quatuor illa libellorum genera esse distincta, ut
unus dumtaxat totam illam vim et energiam habere
non possit. Immo Contestatorius, quem jurisperiti
evocatorium appellant, appellationem, querimoniam,
et supplicationem continere ii nobiscum affirmabunt,
qui, a praecedenti Quesnellianarum nugarum apparatu
minime decepti, rerum veritatem scrutari non
gravabuntur. Narrat imprimis Socrates quemadmodum
in Tyrii synodo, Meletianorum factione agente,
una cum Eusebianis, nullo naturali vel ecclesiastico
ordine servato, tamquam multorum facinorum reus
 damnatus fuerit magnus Athanasius. Hinc Athanasius
et episcopi Aegyptii contestatorio libello, qui hodie
(ut cl. Petrus de Marca  annotavit in foro evocatorius
diceretur, a Dionysio comite, qui a Constantino
ad synodum missus fuerat ut esset gerendarum
rerum animadversor, et custos conservandae
aequabilitatis, postulant ne calumniis consarcinatis det
locum, ne per insidias et falsa crimina hostium qui
in illo concilio judices sedebant injuriam paterentur.
Verba libelli Dionysio oblati haec sunt : Cum multarum
videremus 358 calumniarum consarcinationem,
ex consarcinationibus insidias Eusebii, Narcisi, Flacilli,
Theognii, Maris, Theodori, et Patrophyli adversum
 nos, quos quia principio detrectantes rejicere non
licuit, necessario ad protestationem devenimus, praesertim
cum animadvertamus multa, ad gratiam Meletianorum,
multa rursus ad insidias catholicae Ecclesiae
sub nostris criminibus agitari, necessario ob id quoque
hunc libellum tibi porrigimus cum multis obsecrationibus,
ut, Dei metu in animo servato, qui imperium augustissimi
et pientissimi imperatoris Constantini tuetur,
cognitionem causarum nostrarum imperatori reserves.
Aequum est enim, te ab imperatore missum negotium
hoc integrum retinere . Nemo est qui negare audeat
hocce contestatorium libellum in se continere
omnem vim et energiam quam in quatuor libellorum
generibus sparsam atque divisam esse Quesnellus
comminiscitur. An non in eo conqueruntur Athanasius
et episcopi Aegyptii falsitatibus et criminum
consarcinatione ab hostium calumniis esse appetitos,
ob insidias Eusebii, Narcisi et aliorum? Nonne testati
sunt solemni protestatione in ea synodo catholicae
Ecclesiae insidias fuisse molitas, sub praetextu falsorum
 criminum ipsis objectorum, de quibus inquisitionem
facere confingebant? Nonne tandem obsecrationibus
petebant ut, Dei metu servato, causarum
cognitio imperatori Constantino reservata esset? Agebatur
enim de criminibus falsis, quae si vera fuissent,
jam et civilem rerum administrationem, et imperiale
regimen, offendissent. Et propterea nihil
mirum si in iis tantarum angustiarum circumstantiis
provocabant ad imperatorem ut novi judices constituerentur,
qui, neque odio, malitia improbitatibusque
adducti, eorum causam examinandam assumerent.
Non est igitur verum quatuor libellorum genera in
similibus causis esse distinguenda, ne cujusque vis
et energia alteri tribuatur, unde et totum negotium
obscuretur. Perspicue enim appellationis negotium
ex unico tantum libelli genere innotescit, si illud in
se habeat quidquid necessarium est ad veram appellationem
constituendam et obtinendam.
3. Et quidem hujus generis esse libellos et epistolam
 quibus Eutyches ad S. Leonem provocavit, quae
statim dicturi sumus patefacient. Tria enim capita
epistola illa seu libellus in se continet. Alterum duo
querimoniarum habet genera. Primum, quod ab Eusebio
Dorylaei sibi infenso fuerit de laesa fide accusatus;
secundum, quod Constantinopolitanae synodi
Acta injuria contra eum fuerint exarata. Unde, S.
pontificis testimonio invocato supra sensum suarum
propositionum atque verborum, subjicit: Sed pessimus
diabolus fascinavit tale studium nostrum et propositum,
a quibus vires ejus destrui oportuit. His simulans
omnem domesticam sibi vim, contra me movit Eusebium
episcopum oppidi Dorylaeensis libellum dantem
sancto episcopo Constantinopolitanae Ecclesiae Flaviano,
et, quibusdam aliis inventis in eadem urbe . . . . . . . , haereticum
me compellavit, non veritate ad accusationem
motus. Postmodum pari ratione conqueritur quod,
Constantinopolitanis PP. exhibita sua fidei professione,
libello scripto exarata, atque propria subscriptione
signata, Flavianus neque libellum susceperit, neque
 ut legeretur jussit. Addidit praeterea se in ea synodo
dixisse atque rogasse exspectandum esse apostolicae
sedis judicium: Rogabam ut innotescerent ista sanctitati
vestrae, et quod vobis videretur judicaretis, profitens
omnibus modis secuturum quae probassetis. De qua
recusatione graviorem faciens querimoniam subjicit
statim: Sed nullo eorum quae a me dicebantur audito,
abrupta synodo publicaverunt dejectionis sententiam,
quam adversus me ante cognitionem parabant. Vim et
dejectionem aliorum monasteriorum archimandritis intentatam,
ut illius condemnationi subscriberent narrat .
Quae ejus studium adduxerunt 359 ut plebi
 satisfaceret, publice suae fidei confessione proposita.
Haec, inquam, sunt quae ad Eutychis querimonias
spectant, quasque totum primum illius libelli caput
continet. Post has doloris querelas, idem Eutyches ad
suam appellationem gradum facit, et, recusato priori
judicio in Constantinopolitana synodo habito, ita
summum pontificem interpellat, suum sermonem
ab iis verbis ordiendo: Ad vos igitur, religionis defensores,
et hujusmodi factiones exsecrantes confugio.
Et expressius petens aboleri et in irritum mitti quae
hactenus in ea Constantinopolitana synodo gesta, et
definita fuerant, a Romano pontifice judicium novamque
sententiam proferri exorat. Hinc ergo ad sequentia
ejus verba attendat Quesnellus, et dicat an provocaverit
Eutyches ad Romanum pontificem necne?
Et obsecro (ait) ut nullo mihi praejudicio facto ex his
quae per insidias contra me gesta sunt, quae visa vobis
fuerit super fidem proferre, sententiam, et nullam deinceps
permittere a factiosis contra me calumniam procedere,
et non excuti et eximi de numero orthodoxorum, etc.
 4. Ne praeterea Eutychis appellationem summus pontifex
flocci faceret, quasi ut non iis esset necessariis conditionibus
a canonibus praescriptis suffulta, suis epistolis
utrumque libellum adjunxit. Eum videlicet qui ab
accusatore suo Eusebio Dorylaeensi synodo fuerat oblatus,
et qui ab eo gestus fuerat, non tamen a Flaviano et
synodo susceptus et suae fidei professionem, necnon ea
quae supra duabus nataris a sanctis PP. decreta sunt.
Quam quidem fidei professionem laudatae epistolae
seu libello immediate subjecit, ut compertum habuimus
ex ms. Vatic. cod. a sexcentis circiter annis
exarato, in quo, absolutis duobus primis capitibus,
sequentem offendimus notam: Item Eutychis verba.
Summarie dumtaxat quid habeat illa fidei professio
hic indicamus, cum in ea nostra concertatio non versertur.
Aliunde eam ex Cassinensi cod. publicis typis
clariss. Christianus Lupus adornavit, quam tamen
Quesnellus a sua appendice censuit expungendam.
Eutyches igitur in ea fidei professione edenda se totum
 insistere fatetur Nicaeni atque Ephesini conciliorum
sanctionibus, in quibus de Verbi divinitate
et incarnatione actum fuerat. Sancti Cyrilli episcopi
Alexandrini, utriusque Gregorii, Attici, Proculi,
omniumque orthodoxorum doctrinam atque sententias
honorare profitetur, eosque tamquam sanctos et
magistros suos habere asseverat. Tandem anathema
dicit Nestorio, Apollinario, et omnibus haereticis
usque ad Simonem, et caeteris qui dicunt carnem Domini
nostri Jesu Christi e coelo descendisse. Ipse enim
qui est Verbum Dei descendit e coelis sine carne, etc.
5. Cum clarissimo tamen Christiano Lupo congressionem
instituendam esse censuit noster adversarius .
Et propterea in altera Operum sancti Leonis
Magni editione quamdam conscripsit appendicem,
cui hunc titulum apposuit: Appendix ad dissertationem
de appellatorio Eutychis libello, quem ex Cassinensi
codice edidit Christianus Lupus, an revera sit
appellationis libellus. Hanc enim epistolam tamquam
appellationis libellum probare non poterat, ne palinodiam
 cantare videretur. Idcirco primo Christianum
Lupum carpit, quod eum in suam de appellationibus
lucubrationem transcripserit. Deinde praecedentibus
dictis insistendo, libelli nomen posse habere inficiatur,
suffragante sibi maxime arbitratus ipsa scripti
epigraphe, et ipso scriptore reluctante. Ipse enim
Eutyches (ait) diserte distinguit inter libellos et
 epistolam hanc suam. Subjunxi (inquit) his litteris
meis utrumque libellum, et eum qui ab accusatore meo
oblatus est synodo, et qui a me gestus quidem, non
tamen susceptus. Lapsus ergo Christiani Lupi, aut
oscitantia (Quesnello auctore), in eo stare videtur,
ut epistolam Eutychis libellum appellaverit, ipsius
scripti epigraphe refragante. 360 Quid inde tamen?
an non epistolae cuilibet, et hujus generis potissimum,
libelli nuncupatio convenire potest? Ego sane ne
grammaticorum scriptorum leges in Quesnelli mentem
revocem, ea exempla adducere praetermitto,
quae ex Cicerone ipso laudari possent. quorum aliqua
dumtaxat annotare haud piguit . Verumtamen
inficiari non possum huic epistolae, etiam epigraphe
nostra refragante, omnes libelli characteres
atque notiones convenire. Non unius imprimis, sed
plurium rerum simul congestarum continet narrationem,
quarum ratione commentarioli cujusdam appellationem
merito habere potest, in qua nullatenus
a libello differre ii judicabunt, qui hujus vocis significationem
 ex Latinis scriptoribus didicerunt. Non
obstat quod Eutyches huic alia scripta subjecerit,
quae libellos appellavit. Haec enim scripta ad absentes
missa non fuere, sed in solemni episcopali coetu
dumtaxat exhibebantur; idcirco non epistolae simul
et libellorum nuncupationem ab Eutyche obtinuisse
credendum est. Prior illa nostri adversarii annotatio,
non tantum ex mox recensitis extenuatur, verum
etiam ipsius testimonio prorsus evanescit. Fatetur
enim S. Leonem libelli nomen usurpasse, nec tamen
appellationem dixisse, sed doloris et querimoniae.
Cum autem (subjicit) libellum appellationis commemorat,
eum intelligit quem Eutyches porrexisse
fatebatur in judicio, ut appellationum solemnia poscebant,
ut ait S. Leo. At falso sibi suffragatorem
vindicat S. Leonem. Nam licet inficias non eam sanctum
pontificem ad Theodosium scribentem dixisse:
Quamvis enim praedictus presbyter ad sedem apostolicam
per libellum doloris sui querimoniam miserit ,
 nullibi tamen in ejusdem Operibus illa postrema
verba usurpata offendimus: In judicio, ut appellationum
solemnia poscebant. Ea enim ex sua sententia
confinxit Quesnellus, ut suis conjecturis robur tribueret.
Et in epistola ad Flavianum, in qua de appellationis
libello in judicio oblato disserit, dumtaxat habet:
Adeo ut in ipso judicio libellum appellationis
suae se asserat obtulisse, nec tamen fuisse susceptam.
Haec annotare compellimur propter dicta in praecedentibus.
Ad solemnitatem enim appellationis, Eutycheti
sufficere poterat publica sententiae in eum latae
recusatio, adhuc PP. concilii sedentibus facta, ut
constat ex Rustico diacono et ipso Petro de Marca a
nobis laudatis, maxime cum talem recusationem contestatoriis
libellis solemniter confirmaverit.
6. Nihil tamen canonicae appellationis has Eutychetis
litteras habere Quesnellus contendit. Atque
ad ea loca provocat quae Christianus Lupus pro sua
adduxit sententia, dicendo voluisse Eutychen primo
 eo dicto: Invoco autem vestram sanctitatem in testimonium
cordis mei, et rationes sensuum meorum
atque verborum, lectorem (ait Quesnellus) quem alloquebatur
compellere, ut judicet quid erroris in hac
sincera suae fidei professione contineatur; ac forte
alludit ad illud Apostoli II ad Corinth. I, 23: Ego
autem testem Deum invoco in animam meam. Hinc
postmodum occasionem arripit taxandi hujus epistolae
 versionem, tamquam rudem maleque digestam:
et propterea alia interpretatione narrationem
361 illam distinxit, quam suis studiis favere arbitratus
est. At quid enim in hisce litteris magis clarum
et expressum desiderari potest, ut inde colligamus
canonicam praeseferre appellationem? Roman. pontifi
esse similium controversiarum legitimum judicem,
et earum potissimum quae in clero et Constantinopolitana
Ecclesia oriebantur, celebrioribus et certissimis
testimoniis, cum PP. Chalcedonensium, tum
ipsius Constantinopolitani episcopi Anatolii, et ipsius
Flaviani etiam, evidentissime probatum est. Potissimum
quoque, quia Eutyches, non tantum in illius
epistolae exordiis tamquam solum testem compellavit
Romanum pontificem, sed totam rerum contra eum
gestarum seriem patefacit. Non solum queritur de
injuria sibi per odium et circumventionem illata, sed
apostolicae sedi judicio se submittere profitetur, omnibus
modis secuturum quae ab eadem probarentur. Neque
 obstat Eutychen scripsisse: Rogabam ut innotescerent
ista sanctitati vestrae, et quod vobis videretur
judicaretis; quibus verbis insistens Quesnellus ait:
Rogantis haec verba sunt, non appellantis ac pro jure
suo judicium postulantis. Nam Eutyches describit
ibidem suum agendi modum, quem cum Constantinopolitanis
PP. servaverat, ut aut damnationis sententiam
evaderet, aut saltem suae causae judicium
suspenderetur, quoadusque, apostolica sede consulta,
quid haec judicaret innotesceret. Tum enim Eutyches,
ne per fastum et superbiam procedere videretur;
supplicationibus usus fuit, non appellatione, quia
adhuc sedentibus in concilio PP. ejusque causam discutientibus
nondum sententia in eum lata fuerat.
Allegaverat tamen tamquam sibi infensum accusatorem
Eusebium, videlicet Dorylaei episcopum, et de
factione contra cum per calumniam procedente suspectum.
Quae agendi ratio innuebat quod si contra
hanc canonicam protestationem PP. procedere voluissent,
ipsum jam ad aliud judicium fore provocaturum.
 Male ergo et subdole forte Quesnellus confundere
satagit Eutychis supplicationes ad Constantinopolitanos
PP. ante latam sententiam factas, cum
appellatione post latam sententiam interposita. Hinc
ergo cadit totum ejus ratiocinium, quo pro suo modulo
explicare volens Eutychis rogantis verba, ea
committere voluit cum aliis quae in secundo Flaviani
conventu a Basilio episcopo dicta sunt, videlicet:
Si praeceperint mihi Patres Romanus et Alexandrinus,
dico hoc ipsum; hoc autem non quasi appellans dixit;
sed dicens: Non sum ausus dicere propter Patres. Postremum
hoc Eutychis factum esse referendum ad ea
quae haereticus post latam sententiam dixit, jam ipsi
in praecedenti cap. 5 observavimus. Unde ea committi
posse cum illis rogantis vocibus quis credet?
7. Non igitur frustra Lupus huic epistolae sensa et
verba ad appellationem trahere conatur, etiam si Eutyches
in altera parte Leonem summum pontificem
in plurali numero alloquatur, scribendo: Ad vos igitur
 religionis defensores et hujusmodi factiones exsecrantes
confugio . . . . . et obsecro nullo mihi praejudicio
facto ex his quae per insidias contra me gesta sunt, quae
visa vobis fuerit supra fidem proferre sententiam. Nam
imprimis duo ibi paucis petit. Praesidium videlicet
contra factiosos calumniatores, qui insidias ei struxerant;
deinde judicium, seu sententiam in fidei quaestione.
Et quid aliud petere solent quotquot canonicam
appellationem interponere consueverunt, nisi praesidium
ad calumniantium insidias evertendas, et sententiam
circa ea de quibus quaestio acta est? Etiam
accedit Eutychen canonice latam in concilio sententiam
recusasse, et recusationem publicis contestatoriis
libellis confirmasse. Sed illa verba veram appellationem
praeseferre clarius ostendunt alia quae
 laudatis immediate subdidit, quaeque Quesnellus prorsus
annotare praetermisit. Et nullam deinceps permittere
a factiosis contra me calumniam procedere, et non
excuti, et eximi de numero orthodoxorum, etc. An non
plenum integrumque ejus causae judicium ei reservari
intendit ad quem scribit et provocat? 362 Quare
inepte et insulse ludere Quesnellus mihi videtur, qui
Lupum quasi lippum alloquens, ait: Vides, mi
Lupe, quod videre non vis; ut Eutyches ad religionis
defensores confugiat, non ut judices appellet; ut obsecretur
nullum sibi ex Flaviani sententia creari
praejudicium, non irritum clamet ex appellationis
voce judicium; ut denique de fide potius sententiam
proferri postulet, quam de sua depositione et excommunicatione,
de qua tamen si appellasset primitus
agendum ipsi erat. Puerilis plane annotatio est haec.
Quasi quod petens nullum sibi afferri praejudicium
ex lata sententia, idem haud sit ac clamare et postulare
ut in irritum mittatur; et qui petit non excuti et
eximi de numero orthodoxorum, non postulet sententiam
 etiam proferri de sua depositione et excommunicatione.
Utramque autem sententiam postulasse Eutychen
Quesnellus vidisset, si integrum eum locum
videre non neglexisset; ac propterea irrisio Lupo
facta, optime in auctorem quadrare dubium esse non
potest; maxime cum ex concilio CP. secundo habeamus
sententiam in Eutychen latam suspensam
fuisse, et munera, honorem, atque archimandritae
praerogativas et nomen eidem fuisse concessas, vigore
litterarum papae Leonis, quae concilii Patribus lectae
fuerant . Jam vero pro refellendo Christiano Lupo
haec sufficere posse sibi blanditus est idem Paschasius
Quesnellus. Nihilominus ex abundantia juris addendum
censuit: Scriptum hoc integrum, si ad S.
Leonem papam missum est (ait), non ad eumdem
unum missum fuisse, nec pro eo uno confectum; sed
esse epistolam encyclicam ad omnes primarios sedium
episcopos, quorum auctoritatem adversus Flaviani
judicium movere et sibi propitiam reddere avebat
 Eutyches. Nam etiam cum appellationem haeresiarchae
mentiti sunt, qui pro ipso agebant apud
Ephesum, non unum pontificem Romanum nominarunt .
Lepida aeque ac fabulosa divinatio! Pro
cujus confirmatione in medium iterum affert Constantini
monachi et haeretici testimonium, et illud
aliud Basilii episcopi, de quibus jam in superioribus
actum est. At nugas agere Quesnellum sequentibus
demonstrabo. Ecquis imprimis affirmabit eam epistolam
encyclicam dici posse, cujus epigraphes unius
singularis personae nomen praefert? Encyclica enim
illa dicitur quae pluribus inscribitur; ut sexcentis
exemplis ex historia ecclesiastica desumptis, et ex
veterum monumentis apud Labbeum videre est. At
epistola de qua agimus papae Leonis dumtaxat nomen
exhibet. Et quamvis vel ob interpretis indiligentiam
supinitatemque, vel ex animi alienatione et
malitia eos titulos honoris in ipsa non offendamus,
quae in aliorum scriptis occurrunt; tamen nulla ratione
affirmare possumus, vel ad Dioscorum Alexandrinum,
 vel ad alios primarum sedium episcopos simile
hujus epistolae exemplar transmissum fuisse,
cum mss. codices Cassinensis et Vaticanus non aliam
habeant epigraphem quam eam quae eidem cl. Christianus
Lupus mss. codicum auctoritate ductus apposuit.
Quid? Si ad alios episcopos eamdem epistolam
Eutyches misisset, an Dioscorus vir factiosus,
cujus nefaria gesta omnibus nota sunt, in latrocinali
synodo praetermisisset eam publice legere, eamque
Flaviano et legatis sedis apostolicae, quibus negotium
facessebat, objicere distulisset? Certe ne videretur
per injuriam et nefas susquedeque omnia vertere
et sibi aliorum jura, et pontificis Romani praesertim
usurpare, hanc epistolam seu libellum ostendisset,
 jubendo simul ut in synodi Actis per notarios describeretur.
Haec enim sola potuisset eum ab omni invidia
purgare, et cunctis patefacere non alia ratione
primas partes sibi in ea synodo deberi et praesidis officio
fungi, quia, provocante Eutyche, a Constantinopolitani
363 concilii sententia atque judicio suam sedem
appellaverat . Non igitur encyclica haec epistola
dicenda est, quae solius Romani pontificis nomen
exhibet, quamque ad alios primarum sedium episcopos
directam fuisse, nec unum in antiquorum monumentis
vestigium atque mentio apparet. Caeteras
quoque conjecturas a Quesnello pro hac parte confictas
refellere supervacaneum foret, cum ex sese
viribus cadant. Nam praeterquam quod ipse fatetur,
Constantinum monachum, et Basilium episcopum,
qui apud Ephesum pro Eutyche agebant, esse mentitos,
jam non est cur ipsi aures nostras accommodare
debeamus.
9. Quod tandem subjicit, Encyclicam videlicet
 esse epistolam, ipsa tota clamat, in qua ne apex quidem
de apostolica sede, vel de pontifice Romano,
cujus praerogativas ac splendorem praedicare non
omisisset, vir tunc temporis conciliandis sibi omnium
quibus indigebat animis intentissimus. Iis igitur
solis verbis usus est, quae omnium primarum sedium
episcopis conveniunt. Cui enim illorum non congruunt
istae: Invoco vestram sanctitatem . . . . . . ut innotescerent
ista sanctitati vestrae . . . . . . Ad vos igitur, religionis
defensores, et hujusmodi factiones exsecrantes
confugio . Quare noster adversarius sibi nimium
blandiens suam appendicem hisce clausit verbis.
Certe haec sola posteriora verba: Ad vos, religionis
defensores, etc., meridiano sole patefaciunt non
ad unum, sed ad plures missum fuisse hoc qualecumque
scriptum. At quidem ex mea sententia non majus
robur Quesnelli conjecturae ex istis, quae ejus appendicem
claudunt, obtinere potuerunt. Nam quamvis,
ut diximus, in illa epigraphe honoris nomina desiderentur,
id forte amanuensis vitio dare oportet, cum
 aliunde ex illis vocibus, ad papam urbis Romae Leonem,
id omne habeamus, unum dumtaxat nominari,
cui juxta primatus ecclesiastici jura de fidei negotiis
et de presbyterorum depositione spectabat judicare.
Fateor deinde nullam expressam apostolicae sedis
mentionem haberi, omisisse quoque illius splendorem
et praerogativas praedicare. Quid tamen? Ergo
scriptum hoc, qualecumque sit, ad plures fuit missum?
Figmentum apage! Non consuevit imprimis
Eutyches in suis conscribendis epistolis atque libellis
se exercere in praedicandis splendore et praerogativis
eorum ad quos provocabat. Dumtaxat suarum rerum
negotiorumque rationem exponebat, quin vacaret in
conciliandis sibi animis eorum quibus indigebat. Si
nostro adversario, qui apostolicae sedis jura infirmis
conjecturis everte e et abolere nisus est, grave non
fuisset duo Eutychis scripta lustrare, ambo ad imperatorem
Theodosium et Valentinianum directa, procul
dubio nimia divinatione non fuisset deceptus.
10. In iis namque imperatorum praerogativas, vel
 illorum supremum dominatum, non praedicavit, non
fuit intentus in conciliandis sibi eorum animis. Causam
a Flaviano contra ipsum actam paucis dumtaxat
exposuit, addens: Supplico igitur serenitati vestrae
consuetae orthodoxae fidei patrocinanti et meae parvitatis
opinioni praecipere beatissimos episcopos, etc.
Et tandem claudens suam supplicationem, hac formula
brevi nullas praerogativarum laudes continente
usus est: Ut hoc consecutus (examen videlicet gestorum
 sub Flaviano) more solito laudans gratias agam
Domino, et Deo omnium Christo, et vestrae semper pietati .
Non absimilia habet in altera 364 epistola
ad eosdem imperatores scripta, ut videre est in concilii
Chalcedonensis Actis. Non ergo ea styli ubertate
in scribendo Eutyches utebatur, qua ejus luxuries
depasceretur in praedicandis laudibus et praerogativis
eorum ad quos scribebat, etiamsi eorum ope et praesidio
indigeret. Imperiali autem praesidio et patrocinio
indiguisse negabit forte Quesnellus? Tandem, ipso
nostro adversario auctore, Eutyches eum ad quem
scribit interpellavit tamquam fidei defensorem et malarum
factionum exsecratorem, humillime petendo
ne quidquam praejudicii eidem afferrent quae per insidias
contra eum gesta fuerant; nec permitteret eum
excuti et eximi de numero orthodoxorum.
Ecquis alius umquam potuisset haec omnia jure
implere, et supplicantis votis indulgere, nisi summus
pontifex, cum jam ageretur de negotio in provinciali
synodo ordinarie absoluto, et de sententia jam lata;
 cujus Acta nonnisi ab unico, et supremo judice poterant
infirmari, aut rescindi, vel reprobari, aut rata
haberi? Si aliquod hac de re certum testimonium
desideramus, consulere juvabit unum S. Petrum
Chrysologum, quem cum Eutyches per epistolas interpellasset,
ut vindicem suae causae se haberet,
sine ambagibus et ulla prolatatione eidem respondit:
In omnibus autem hortamur te, frater honorabilis, ut
his quae a beatissimo papa Romanae civitatis scripta
sunt obedienter attendas, quoniam beatus Petrus, qui
in propria sede vivit et praesidet, praestat quaerentibus
fidei veritatem. Nos enim pro studio pacis et fidei
extra consensum Romanae civitatis episcopi causas
fidei audire non possumus . Videat Quesnellus!
Solus B. Petrus, qui in propria sede vivit et praesidet,
praestat quaerentibus fidei veritatem. Nec quisquam
alius episcopus proprio jure extra consensum
Romani episcopi causas fidei audire potest.
Solida necne vel infirma sint quae hactenus in
 tribus hisce de Eutychis appellatione capitibus conscripsimus,
solus lector qui nullo partium studio
ducatur sincere poterit judicare. Unum tandem pro
coronide addendum censuimus, videlicet, quod in
propugnandis legitimis apostolicae sedis juribus, et
vindicandis Baronii et Christiani Lupi sententiis,
nostris non indulsimus conjecturis. Ea dumtaxat in
medium proponere in votis habuimus, quae ex veteribus
monumentis hauriri possunt, quibus insistere
plurimum semper allaboravimus.