365 CAPUT VII.
De Ephesina synodo Eutychianae haereseos causa coacta.
S. Leonis apud imperatorem agendi ratio pro concilio
in Italia cogendo. Cujus S. P. studium a suspicionibus
et notis criticis Quesnelli vindicatur. Synodo
Ephesinae praefuit Dioscorus Alexandrinus episcopus
de mandato imperatoris Theodosii injuria sibi hoc
jus arrogantis. Quemadmodum et quando apostolicae
sedis legati ex Urbe discesserint, de quibus disserens
idem Paschasius Quesnellus in errorem lapsus est.  
1. Non mihi licuisset apostolicae sedis jura circa
Eutychis appellationem solum ad veterum monumentorum
fidem tractare et exponere, nisi etiam cum
adversariis varias congressiones instituissem, qui
aliter ecclesiastici regiminis formam et rationem interpretantur,
vim omnem et studium adhibentes in
distorquendis vel sancti Leonis Magni testimoniis,
 vel aliorum scriptis, quae nos ad plenam atque sinceram
rerum omnium cognitionem poterant conducere.
Modo vero gravius aliquod nos praestare oportet, et
historiae filum minime abrumpere volentes, quae ad
alteram Ephesinam synodum spectant, quaeque Eutychianae
haereseos maximum incrementum praebuerunt,
summa cum fidei catholicae jactura, et Orientalium
Ecclesiarum exitio, et sacerdotalis dignitatis
dedecore, et S. pontificis Leonis luctu, et gemitibus
describere jamjam aggredimur . In qua historia contexenda,
etsi quamplurimi praestantissimi viri suam
operam locaverint, tamen cum non omnes eodem
veritatis spiritu ducerentur, inde factum est, ut aliter
et aliter de apostolicae sedis juribus ratiocinati
fuerint; vel ex ea synodo, in latrocinium Dioscori
Alexandrini aliorumque furore et impetu conversa,
argumenta desumant ad imperatorum auctoritatem
magis et magis amplificandam, Romanorum vero pontificum
jurisdictionem intra angustos limites restringendam.
Fateor quidem meum animum maximis angustiis
 et moerore urgeri propter lugubrem hanc tragoediam,
quae proditionibus, necibus, squalore, exsiliis,
coutumeliis, afflictionibusque Ecclesiam ipsam et
fere totum orbem replevit. In mentem revocans quemadmodum
sacerdotum corda veteres aemulationes pervertere
possint, et privata odia desaevire; cum videlicet,
abruptis Christianae religionis vinculis, ambitio sola,
fastus et praesumptiones tyrannico modo dominatum
omne per fas et nefas, quacumque moderatione pietatis
abjecta, sibi vindicare contendunt. Quibus quidem
malis in quacumque republica gliscentibus valde difficile
mederi potest, quando videlicet scandalorum et
aemulationum auctores magnorum principum clientela
fruuntur, eamque magis atque magis fovent
eorumdem principum ministri, qui pios et clementissimos
rerum moderatores nefariis artibus circumveniunt,
et voluntatis luxuriem et impetum sequentes,
praejudicatis opinionibus eorum animum imbibunt,
ut tandem, falsis suggestionibus decepti, id decernant
 ac statuant quod divinis humanisque legibus
repugnat. Hisce autem gravissimis calamitatibus
Orientalis Ecclesia vexata et quasi omnino oppressa
fuit, cum Chrysaphius, clementissimi imperatoris
Theodosii pietate abutens, vilem, superbum haereticumque
hominem Eutychen defensurus, 366 causam
de qua agebatur non Rom. pontificis judicio, aut
universalis concilii examine, sed Dioscori episcopi
Alexandrini arbitrio et potestate voluit commissam.
Is enim, Chrysaphius nimirum, impotens odii adversus
Flavianum, Theodosii voluntatem moverat, quando
Constantinopolitana synodus fuerat absoluta, ut,
praetextu debiti obsequii Romano pontifici exhibendi,
et praesidii ecclesiasticis rebus praestandi, valde sollicite
pro pace ad S. Leonem scriberet. An vero priori
illa epistola congregari generale concilium petierit,
non est exploratum. Immo facile in eam opinionem
descendere licet, altum de ea habenda tum servasse
silentium. Siquidem etsi Theodosii litterae temporis
 injuria deperditae fuerint, tamen cum S. Leonis ad
eum responsa supersint, eam imperialem petitionem
haudquaquam invenimus indicatam. Maxime cum S.
P. Theodosium certiorem se sperare, post admonitionem
per epistolas Flaviano factam, ipsum omnia ad
nostram notitiam relaturum, ut, in lucem ductis his
quae adhuc videntur occulta, quod evangelicae et apostolicae
doctrinae convenit judicetur. Igitur probabile et
certum est Theodosium nihil de nova cogenda synodo
 ad Leonem scripsisse. Alias de hujus tanti momenti
re verba fecisset, nec sibi reservasset judicare
postquam quae ei occulta tum erant, in lucem ducerentur.
2. Verumtamen inficias ire haud possum, tum
temporis, aut paulo post, rumorem Constantinopoli
sparsum fuisse de simili cogenda synodo; eamque
Theodosio imperatori Chrysaphii aliorumque pravorum
ministrorum consilio, et Dioscori machinationibus,
fuisse insinuatam. Nam, ut vidimus, Flavianus
iterum scribere coactus ad S. Leonem, qui priores
litteras non acceperat, removeri petit concilium, quod
fieri divulgatur . Et quamvis haec epistola temporaria
nota careat, tamen conjicere possumus mense
Aprilis in Oriente de celebrando concilio rumorem
fuisse sparsum. Sed nihil adhuc Leoni de hac imperatoris
deliberatione innotuisse in mense Junio subsequenti
mihi persuasum est. Nam octavo vel nono
kal. (ut habent Vat. codd.) hujus mensis ad eumdem
rescribens imperatorem, apostolico repletus vigore
 eum fidenter alloquitur, ut pro integritate catholicae
fidei fiat sollicitus, et hoc (ait) indefessis precibus divinam
misericordiam posco, ut corde vestro id quod est
veritatis inspiret, neque falli vos in aliquo humanarum
aemulationum fraude patiatur . Intellexerat ergo S.
Leo jam Theodosii animum fraudibus humanarum
aemulationum a veritate fuisse quoquo modo abalienatum,
et improborum suggestionibus fuisse circumventum.
Ad quas eludendas sapientissime decrevit
petere et imperatori insinuare ut juberet intra Italiam
haberi episcopale concilium, quo omnia scandala quae
in perturbationem totius Ecclesiae sunt commota resecarentur .
Hic fateri cogor me haudquaquam latere,
quosdam nostri aevi theologos Romanae curiae infensos,
iis Leonis verbis insistere, ut intra Italiam haberi
jubeatis episcopale concilium, ut inde colligant jus
conciliorum indicendorum, non ad Romanum pontificem,
sed ad imperatorem pertinere . Verum cum
ejusmodi argumenta passim refellant catholici doctores,
 et aliquid in alio nostro opere dixerimus, praesentis
otii non erit hanc excutere controversiam.
Idcirco praecedentem rerum historicarum narrationem
confirmamus alia Leonis epistola ad Flavianum
scripta . In ea quippe S. episcopum monet de acceptis
ejus litteris cum synodalibus Actis contra Eutychen
exaratis. Spondet sollicitudinem suam, 367
nulla ratione pati volens aut Eutychen in suae persuasionis
pravitate persistere, aut Flavianum ipsum, qui
zelo fidei pravo et stulto resistebat errori, diutina adversae
partis impugnatione turbari. In hac tamen nec
unum verbum exprimit de concilio vel intra Italiam,
vel apud Ephesum habendo. Quod forte mente non
adhuc revolvebat, quodque concilium postmodum
vix quatuor elapsis diebus imperatori Theodosio, ut
vidimus, indicavit.
3. Quesnellus tamen ad laudatam Leonis epistolam
Theodosio conscriptam animadvertens, suspicatur
jam sancto pontifici innotuisse imperatoris deliberationem
 de concilio apud Ephesum habendo. Propterea
sequentem annotationem ad epistolae calcem affigere
statuit: VIII kal. Jun., cum ex epistola 27 ad Pulcheriam
disertis verbis testetur Leo accepisse tertio idus
Maias litteras synodi a Theodosio convocatae indices,
mirum cur de eadem synodo nullam apud principem
mentionem faciat. Forte dissimulandum censuit pontifex,
ut liberius synodum intra Italiam congregandam
postulare a Theodosio posset, vel dicendum in alterutra
 epistola mendosum esse numerum diei, aut
mensis . Baronius quoque in hunc nodum offendens,
postquam animadvertit imperatorem scripsisse
litteras ad Romanum pontificem post absolutam synodum
secundam Constantinopolitanam, quinto idus
Aprilis, de habenda synodo Ephesi (eas accepit S.
Leo, ut ipse testatur in epistola ad Pulcheriam, tertio
idus Maias), secum recogitat intra unius mensis spatium
litteras ex Urbe Constantinopolim fuisse delatas.
Verum nec lumen exhibet, nec aliquod momentum
nobis suppeditat idem doctissimus card. Baronius ad
eripiendam difficultatem rationabiliter postmodum a
Quesnello excitatam. Cum interim ergo utroque illo
Quesnelli ratiocinandi consectario magis minusve
urgeremur, malumus fateri mendosum numerum
mensis aut diei in alterutram irrepsisse epistolam,
quam simulationis reum S. pontificem facere aut
suspicari. Nullam sane simulationem cum episcopo
Flaviano adhibuisse nos credere oportet; sed in
epistola ad eum scripta duodecimo kal. Junias nec
 unum verbum habet (ut vidimus) de acceptis a Theodosio
litteris Ephesini concilii indicibus. Immo si
tota illa epistola semel iterumque sedulo lustretur,
colligitur Romanum pontificem nec per somnium cogitasse
imperatorem de tali cogenda synodo fore
deliberaturum. In ea namque loquitur tamquam supremus
omnium illarum controversiarum arbiter: de
laesa fide Eutychis, cujus doctrinam a traditione deviantem
declarat; opportunam instructionem Flaviano
spondet, ut quid de tota causa constitui debeat
edoceatur; atque denique testatur haudquaquam pati
Eutychis obstinationem, et sanctum episcopum tantis
gravissimis perturbationibus vexari. Si ergo die tertia
iduum Maiarum jam praeteritarum litteras Ephesini
concilii indices a Theodosio recepisset, haec omnia
cohaerere non possent; et Leo ipse non tantum
simulationem adhibuisset, sed mendaciis uteretur,
quibus deceptus Flavianus, praestolabatur Romani
pontificis praesidium, quod eidem hisce litteris pollicebatur.
 4. Restat ergo errorem irrepsisse in alterutram
earum epistolarum, et loco iduum Maiarum, Juniarum
legendum sit in epistola illa quam scripsit ad Pulcheriam .
Conjecturae robur tribuunt verba quae
sequuntur, videlicet: Major pars reliqui sit temporis
absumenda ut profectio sacerdotum qui negotio sufficiant
valeat ordinari. Infirma enim Leonis querimonia
videretur, si a die acceptarum litterarum, quibus
Ephesina synodus indicebatur, adhuc fere tres integri
menses decurrere debuissent, cum concilium nisi
kalendis Augusti, aut ejusdem mensis idibus esset
inchoandum. Quis enim affirmabit reliquam trium
horum mensium partem 368 non fuisse sufficientem
ut ex Italia episcopi Ephesum proficiscerentur?
Maxime cum navigiorum subsidio in iis mensibus
tranquille soleat navigari, et unius mensis spatio
totum iter possit absolvi, ut supra Baronius annotavit.
5. Nobis tamen plenius non arridet haec consularis
 nota, etiamsi dicamus forte legendum: tertio idus
Junias. Nam si ad alias S. pontificis epistolas, vel ad
Julianum episcopum Coensem, vel ad Theodosium
et Flavianum directas attendamus, plane intelligimus
jam idibus ejusdem mensis destinatos fuisse sedis
apostolicae legatos, qui indictae synodo interessent.
Et quamvis de ea habenda expressam non habeat
mentionem nisi in epistola ad Theodosium, scribendo:
Quoniam tamen pietas vestra, quae in honorem
Dei religiosissime catholicam diligit veritatem apud
 Ephesum constituit synodale judicium ; tamen difficile
ad credendum adduci possum trium dierum intervallum
dumtaxat Leoni sufficere potuisse, ut ex
Urbe tres apostolicos legatos cum Dulcitio notario
expediret. Verumtamen cum monumenta quae exstant
omnes dubitationes quae hinc inde concipi possunt
non diluant, diutius in iisdem expediendis non esset
immorandum, si ex gestarum rerum serie adhuc
unum argumentum non haberemus minime S. Leonem
recipere potuisse Theodosii litteras concilii
Ephesini indices tertio iduum Maiarum. Quidquid
vero sit de quocumque errore qui in diei aut mensis
temporariam notam irrepere potuit, illud unum certissimum
est, S. Leonem nec dissimulasse, nec mentitum
fuisse, in litteris tum ad Flavianum tum ad
Theodosium directis. Id evidenter ex sequenti temporum
supputatione constare, nos arbitramur.
6. Atque imprimis supponimus S. pontificem Leonem,
ab imperatore de perturbatis Constantinopolitanae
Ecclesiae rebus admonitum, primas litteras cum
 Flaviano cum Theodosio dedisse duodecimo kalendas
Martii, quae erat sexta decima Februarii. Flavianum
pariter supponimus has litteras sibi datas recepisse
die vigesima quinta Aprilis, quando videlicet secunda
synodus Constantinopolitana agebatur, in qua prioris
synodi Acta, Eutychete postulante et imperatore
mandante, recognita et relecta fuere praeside Thalassio
episcopo et Florentio patricio . Idus Maii
jam occurrisse die decima quinta hujus, omnibus
exploratum est. Igitur tertio idus incidere oportebat
in diem duodecimam. Quare cum a die vigesima
quinta mensis Aprilis ad duodecimam usque mensis
Maii non intercesserint nisi viginti duo dies, inde sequitur
litteras concilii Ephesini indices non potuisse
Leonem a Theodosio recipere tertio idus Maias, praesertim
cum minime verisimile sit quod eadem die
vigesima quinta Aprilis; in qua recognita et relecta
fuerunt Flaviani gesta contra Eutychen, praesidente
Thalassio et Florentio patricio, deliberatum fuerit
 ab imperatore de Ephesina synodo habenda. Cum
prius debuerit edoceri de iis quae contigerant; tum
etiam Chrysaphii et Dioscori aliorumque nebulonum
machinationibus et consiliis necessarium tempus dandum
erat; sicuti exspectare quoadusque imperialia
decreta expedirentur. Si ergo nos crederemus haec
omnia citissime, duorum videlicet aut trium dierum
spatio fuisse absoluta, et principis animum seductum
deliberasse concilium illud apud Ephesum haberi,
quid inde? An ad Leonem epistolae Ephesini concilii
indices pertingere potuerunt die duodecima Maii?
Figmentum est. 369 Non enim quindecim, aut decem
et octo dierum spatio e Constantinopolitana urbe
epistolae deferri poterant, ut ex subsequenti rerum
narratione constabit. Falso itaque ratiocinatus est
Quesnellus, in suspicionem cadens quod S. Leo has
litteras concilii indices dissimulaverit, praetextu concilii
intra Italiam cogendi.
7. Jam vero ad Theodosii jussionem gradum faciamus,
qua sancitum voluit generale apud Ephesum
 cogi concilium, ex qua narratione magis magisque
exploratum erit quidquid in superioribus explicavimus.
Postquam ergo (scribit Liberatus diaconus) nihil
probatum est notariis de falsitate gestorum, Eutyches
petit Dioscorum Alexandrinum episcopum, ut quaereret
quae de illo acta sunt, et causam examinaret. Agebat
apud principem universalem fieri synodum, ut probaretur
judicium Flaviani. Scripsit ergo Dioscorus Theodosio
imperatori, quia aliam fieri synodum generalem
oportebat, et ut fieret persuasit Eutyches. Annuit imperator.
 Et dirigens sacram Dioscoro in Alexandriam .
Porro si ad hoc plurium epistolarum commercium,
quod inter Eutychen et Dioscorum, et Dioscorum
inter et imperatorem, contigit attendamus, quod
nonnisi post diem vigesimam quintam Aprilis inchoatum
est, credere debemus litteras indices concilii
generalis Ephesini fuisse protractas usque ad
ultimam saltem diem ejusdem mensis, nisi velimus
affirmare dumtaxat fuisse signatas die tertia iduum
Juniarum, ut Leo ipse Pulcheriam alloquendo forte
indicare voluit. In quo casu injuria temporis et amanuensium
indiligentia lacuna aliqua in textum irrepsisset,
quam tamen plurium mss. codd. subsidio
supplere hactenus non potuimus.
8. Conjectura haec majorem etiam vim assequitur
ex Nicephori verbis. Qui artes a Crysaphio adhibitas
ad imperialem animum circumveniendum recensens,
hujus nefarias molitiones his verbis describit: Porro
ubi illa Acta et decreta legitima esse auctoritate sua
comprobaverunt, Chrysophius eunuchus, qui idem
 cum Eutychete sentiebat, cum contumeliam ferre nequiret,
iram suam adversus Flavianum maxime auxit, et
Dioscoro Alexandrino, impio illi, indicavit se illi in
rebus quae placitae erant gratificaturum omnibus, si
Eutychetem periclitantem defenderet, Flavianum autem
et Eusebium Dorylaeum oppugnaret . Demum
temporariam illam notam errorem continere, Leonem
autem minime dissimulasse postulando ut intra
Italiam concilium haberetur, perspicue demonstratur
ex Theodosii epistolis concilii Ephesini indicibus,
vel ad Dioscorum, vel ad Barsumam aliosque Orientales
directis. Priorem enim ad Dioscorum scriptam
imperator signavit tertio kal. Maias; alteram idibus
Maii; tertiam vero, quae est data ad Barsumam,
conscriptam offendimus pridie idus Maii. Non ergo
verisimile est S. Leonem Romae degentem potuisse
accipere ex Constantinopoli litteras imperiales concilii
Ephesini indices tertio idus Maias, si jam tum
imperator vix deliberaverat de habendo concilio, et
 pridie idus illius mensis totus erat occupatus in evocandis
ad synodum principibus fautoribus Eutychianae
factionis. Igitur potius inferendum esset S. Leonem,
currente Junio mense, immo quasi labente,
accepisse a Theodosio litteras concilii indices, tertio
idus Maias signatas, idque significare verba illa in
epistola ad Pulcheriam annotata, quibus Quesnellus
insistit.
9. Quod cupiebat, tandem Chrysaphius assecutus
est. Nam, auctore Liberato, imperator sacram Dioscoro
dirigendo praecepit, ut decem metropolitanos
episcopos quos voluisset ipse eligeret, et veniret
Ephesum, et, congregato concilio, Eutychetis causam
discuteret. Jussit quoque Barsumam virum perditum
archimandritam interesse, et vices agere
omnium monachorum Orientales episcopos accusantium.
Theodoretum vero 370 Cyri episcopum adesse
concilio interdixit, et in sua civitate permanere jussit.
Jam enim Ibam Edessenum episcopum, ne synodo
 adesset per illum filium suum, quem dixi, Chrysaphium,
in multas mansiones Eutyches relegaret exsilio.
Haec autem quae narrat hic Liberatus diaconus apprime
iis respondent quae in imperiali rescripto de
cogenda Ephesina synodo leguntur, ut videre est
apud Baronium, et in conciliorum collectione . At
Baronius merito animadvertit temporariam hujus
imperialis litterae notam fuisse corruptam, et loco
tertio kalendas Aprilis Zenone et Posthumiano viris
clarissimis consulibus, esse restituendum tertio kal.
Maias, Asterio et Protogene consulibus. Quod nos annotare
 notare oportuit in confirmationem eorum quae superius
descripsimus. Isthaec omnia autem ad opprimendos
sanctissimos viros Flavianum, et Eusebium
Dorylaeum, et alios viros doctrina et moribus insignes
sibi sufficere posse Chrysaphius et Eutyches
non crediderunt, nisi mandato imperatoris arbitrum
omnium gerendarum rerum Dioscorum constitutum
habuissent. Propterea litteras ab imperatore extorserunt,
ut Dioscorus tamquam omnium factiosorum
caput concilio praesideret, sibi illud jus imperator
arrogans et usurpans quod hactenus nullus ex imperatoribus
facere ausus fuerat. Ad illud tamen sibi
assumendum improbi ministri Theodosium impulerant
pietatis colore, ut nimirum concilio Theodoretus
non adesset, praesumpsit (ait imperator) proferre contraria
iis quae scripsit de fide sanctae memoriae Cyrillus
. . . . Hac de causa (subjicit) necessarium duximus
his sacris litteris ad tuam reverentiam datis manifestum
facere tuae beatitudini, et universae S. synodo, quod
 nos, regulas Patrum sequentes, non solum propter
Theodoretum, sed alios omnes qui ad congregatam S.
synodum pertinent, auctoritatem et primatum tuae praebemus
beatitudini . Hisce autem sacrilegiis in arroganda
sibi ecclesiastica jura irretitus Theodosius,
praesidium et auctoritatem exhibebat ut impune
omnes malos, dolos et turpes machinationes Eutychiani
exercerent; et Nestorianae haereseos pretextu
Theodoretus ab eo coetu explodebatur; Ibas exsul
vivere cogebatur; et econtra qui Eutycheti studiosissimi
erant synodo interesse et praeesse jubebantur.
Quid plura? Ad gravius catholicorum exitium
patrandum, ab insidiatoribus Theodosius deceptus,
novas litteras Dioscoro dedit, in quibus tamquam
virum in fide probatissimum, et vitae puritate ornatum,
praedicat Barsumam, quem tenere locum omnium
Orientalium archimandritarum jubet. Eadem die
tandem, idibus Maii videlicet, scribit ad eumdem
Barsumam, hujus labores in profligandis Nestorianis
horumque haeresi eximiis laudibus celebrando ornat,
 justum ducens ut in synodo apud Ephesum habenda
(ut diximus) omnium archimandritarum Orientalium
locum teneret. Sic ergo rebus dispositis secum Eutychiani
recogitantes eam haudquaquam oecumenicam
posse dici synodum, ad quam supremum Ecclesiae
caput non esset vocatum, et in quam R. P. non influeret,
cum jam intellexissent praeterea ex praecedentibus
epistolis S. Leonem Eutychen damnasse,
eumdemque solemniori judicio condemnaturum, si
generali synodo interesset, imperatoris animum moverunt
ut de futura synodo sero admoneretur, ea
ducti persuasione, quod temporis brevitas praepediret
ut is nec per se, nec per suos legatos conventui
interesset. Cum itaque nec ecclesiastica consuetudo
ex canonibus derivata, nec afflicta tempora ex cladibus
ingruentibus ob Hunnorum vastationem, nec
denique suus in patriam et cives amor eidem permitterent
ut, relicta apostolica sede, quasi suo privata
patre atque pastore, Romam desereret, Ephesum
 profecturus; idcirco cum imperatore Theodosio
et Pulcheria excusatum abire 371 censuit hisce
verbis: Nam illud quod pietas ipsius (imperatoris videlicet)
etiam me credidit interesse concilio, etiamsi
secundum aliquod exigeretur exemplum, nunc tamen
nequaquam posset impleri, quia rerum praesentium nimis
incerta conditio a tantae urbis populis me abesse
non sineret; et in desperationem quamdam animi tumultuantium
mitterentur, si pro occasione causae ecclesiasticae
viderer patriam et sedem apostolicam velle deserere .
Quia vero S. pontifici maxime ecclesiasticae
 Orientis res cordi erant, cum civium incolumitati
et apostolicae sedis utilitati prospiciendum
censuit, haudquaquam suas partes obire praetermisit,
ut quae in indicta Ephesina synodo agenda erant secundum
divina et ecclesiastica jura procederent.
Propterea eamdem alloquens Pulcheriam, immediate
subjecit: Quia igitur ad publicam hanc utilitatem
pertinuisse cognoscitis, ut, salva clementiae vestrae
venia, charitati meae et precibus civium non negarem,
in his fratribus meis quos vice mea misi, me quoque
adesse cum caeteris qui adfuerint aestimate; quibus, secundum
causam satis mihi ex gestorum serie et ipsius
de quo agitur professione patefactam, evidenter et plene
quid servandum esset ostendi .
10. Ex quo sane agendi modo S. pontifex sibi
blandiebatur cuncta in ea synodo ad felicem exitum
per suos legatos esse perducenda; cum prius eos
necessario commonitorio de cunctis rebus agendis
definiendisve edocuerit, evidenter et plene quid servandum
esset patefaciendo. Sed jam de horum legatorum
 missione horumque necesaria instructione pro
omnibus quae agenda erant etiam mentionem facit
in epistola ad imperatorem, eadem die conscripta.
In qua pariter strictius paucis causas sive motiva illa
tria exposuit, quibus praepeditus detinebatur, ne
Ephesinae synodo per se interesset; tamen eum certiorem
facit ex gestorum serie satis superque compertum
habuisse imperite atque imprudenter Eutychen
errasse, et debuisse a sua, quae merito reprobatur, persuasione
discedere. Quare cum ipse imperator constituisset
apud Ephesum habendum esse synodale judicium,
ut imperito seni ea in qua nimis caligat veritas
innotescat: Fratres meos Julium episcopum, et Renatum
presbyterum, et filium meum Hilarum diaconum
misi, qui ad vicem praesentiae meae pro negotii qualitate
sufficerent; claudit tamen hanc epistolam indicando
se ad Flavianum episcopum talia scripta misisse, ex
quibus indubitanter apparet, quid catholica Ecclesia
universaliter de sacramento Dominicae incarnationis
 credat et doceat. Innuere volens neque Eutycheti,
neque cuicumque alteri, licitum fuisse, sine aperta
haereseos et contumaciae nota resilire ab iis quae a
S. Petri cathedra, verae fidei columna et firmamento,
sequenda proponebantur.
11. Interim autem apostolicae sedis legati, de omnibus
quae jam in Eutychiano negotio contigerant
instructi, et de singulis in Ephesina synodo agendis
scriptum commonitorium a summo pontifice accipientes,
incunctanter itineri se committunt. Cunctorum
enim Eutychianorum artes 372 S. Leonem
eludere necessum erat. Qui praetextu malorum in
Orientem ob novam haeresim gliscentium, imperatoris
animum induxerunt ad brevissimum tempus
praestituendum, quo episcopi apud Ephesum convenirent.
Celerrime igitur suum iter eos aggredi oportebat,
ad Dioscori caeterorumque voluntatem frustrandam,
qui in votis habebant ut concilium generale
ageretur sine Romano pontifice, qui per seipsum
 immediate vel per suos legatos eidem praesideret.
Hinc ergo minime Quesnello subscribere possumus,
qui in dissertatione de Vita et Rebus a magno Leone
gestis, tum in notis ad epistolam 32, cuidam corruptae
lectioni ex Grim. cod. mutuatae insistendo, contendit
nondum ex Urbe profectos esse apostolicae
sedis legatos duodecimo kalendas Julii, ad synodum
Ephesinam ituros. Epistolam enim de qua agimus S.
Leo scripserat ad Flavianum. In qua ait: Quamvis
 evidenter appareat rem de qua agitur nequaquam synodali
indigere tractatu, tamen, frater charissime, subsecutos
esse significo quos in hac re placuit destinare.
12. Quesnellus ergo, illa voce subsecutos expuncta,
aliam, subsecuturos, videlicet, in textum intulit, codicis
Grimanei lectionem secutus; et ad marginem
hanc mantissam descripsit: At nondum profectos esse
legatos constat ex hac et epistola 34. Verum jam
tum duodecimo kalendas Julii legatos ex Urbe profectos
fuisse, et in Grimaneum codicem errorem
irrepsisse, ex multis conjicere possumus, atque potissimum
ex epistola praecedenti ad Julianum episcopum
Coensem directa, in qua scribens de praefatis
legatis ait, quos ex latere meo vice mea misi. Epistola
porro haec a S. pontifice fuit signata idibus Junii,
quae erat dies decima tertia hujus mensis. Si
ergo sanctus pontifex tum miserat suos legatos, non
est cur, despecta auctoritate aliorum omnium manuscriptorum
et praecedentium editorum, conjectari
velimus aut possimus, duodecimo kal. Junii nondum
 esse profectos, idque minime inferendum esse
contendamus ex una dumtaxat voce amanuensis lapsum
non obscure praeseferente et indicante, cum
omnia tum mss. tum edita exemplaria, subsecutos,
non subsecuturos, exhibeant. Accedit quod si tamdiu
iter aggredi protraxissent, cum concilium kal. Augusti
esset inchoandum, jam vix tempus illis superfuisset
Ephesum praestituta die attigendi. Et propterea
studium illud a S. Leone adhibitum pro frustrandis
malis Eutychianorum artibus minus prudens fuisset,
cum ob talem tantamque temporis prolatationem ei discrimini
se exposuisset, ut, annitentibus qui Eutychianae
causae patrocinabantur, concilium inchoaretur
et ad exitum perduceretur, minime exspectatis apostolicae
sedis legatis. Nec quidquam in Quesnelli favorem
concludere potest epistola illa 34, ad quam provocat,
quamque illis vocibus Leo Magnus orditur: Profectis
jam nostris quos ad vos in fidei causa direximus,
decimo kal. Augusti ab eodem summo pontifice signata.
 Nihil, inquam, in Quesnelli favorem concludit. Nam
in ea non praescribitur tempus quo ab Urbe pontificii
legati abscesserunt; et verba illa commode conciliari
possunt cum praecedenti, in qua pontificios legatos
subsecutos esse significabat. Iterum autem atque tertio
potuisse S. pontificem reddere certiorem Flavianum de
legatorum profectione quid impedit? Non ita facile enim
erat epistolarum commercium, nec ita expeditum et
tutum, ut certo sibi persuadere posset quod, nullo
interposito impedimento quod epistolarum et perlatorum
cursum retardaret, ejus epistolae ex urbe
Roma citissime Constantinopolim deferrentur. Quod
ultro quidem dat ipse Quesnellus in dissertatione de
Vita et Rebus a magno Leone gestis, affirmans S.
pontificis animum quandoque fluctuasse, ut litterae
quas ad imperatorem aliosque Orientalium miserat
fideliter redderentur. Sed ne abscedamus ab ea agendi
ratione quam cum Flaviano ipso idem S. Leo
servavit, hic animadvertere juvabit, pluribus in epistolis,
diversis quidem temporibus scriptis, ipsum
 certiorem reddidisse de acceptis synodalibus 373
gestis contra Eutychen Constantinopoli exaratis .
Id testatur in epist. 32, quae scripta est duodecime
kal. Julii. Rursus epistola 24, qua idibus Junii praecedentis
haec synodalia Acta recepisse testatur. Tandem
duodecimo kal. Junias, epist. 22, fatetur jam ad
ipsius manus pervenisse Flaviani epistolas, quibus
certior reddebatur de causa quam dolebat apud vos
 pravo errore commotam. Non enim plenius de hoc
novo errore recenter exorto se instructum potuisset
fateri, nisi synodalia gesta una cum litteris accepisset.
Quapropter maxime laudari debet S. P. studium,
qui in rerum gravissimarum causis pluries de eodem
negotio expressam facit mentionem. Ut videlicet si
quandoque suarum epistolarum latores vel infirmitatibus
detinerentur, vel, inopinato aliquo casu essent
praepediti, aggressum iter interrumpere cogerentur,
illi saltem ad quos scripta dirigebat, aliis et aliis
epistolis, perlatoribus et nuntiis fierent certiores de
rebus quae per litterarum commercium tum tractabantur.
Si quae in hoc cap. tandem occurrunt quae
diligenter explicata non fuerunt, luculentius ex sequentibus
magis magisque constabunt.