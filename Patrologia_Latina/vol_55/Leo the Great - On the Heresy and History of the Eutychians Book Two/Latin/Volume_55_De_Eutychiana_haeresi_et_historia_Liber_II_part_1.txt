PROLOQUIUM.  
448 Inter praecipuas causas quibus oppido fit ut
quamplurimi in sincerae veritatis odium Chalcedonensibus
Actis et Leoninis scriptis abutantur ad apostolicae
sedis jura abolenda aut saltem elevanda, ea certe
censenda est quae proficiscitur vel ex quadam maligna
veterum monumentorum interpretatione, aut ex
parum accurata diligentia in iisdem evolvendis, lustrandis
simulque conferendis. Si enim, omnium
partium studio seposito, cum theologi, tum antiquarum
rerum tractatores, causas de quibus nos agere
deliberamus disputare voluissent, atque judicium
interponere, quemadmodum aevi res postulabant,
obscuris quibusdam factis maximum lumen attulissent,
 neque nobis aliisque scriptoribus tantopere
fuisset laborandum in detegendis refellendisque iis
commentis quae ipsi ad veritatem abscondendam
opprimendamque excogitarunt, ad aliorum animos
praejudiciis falsisque opinionibus imbibendos et depravandos.
Itaque cum in praecedentibus Exercitationibus
quamplurima e tenebris educere conatus
fuerim quae ad Eutychianae haeresis auctorem, vindices
propugnatoresque pertinebant, cum praeterea
de ecclesiasticis judiciis in Eutychetis condemnationem
ipsius aliorumque appellationes abundantius
egerim, perspicue explicando suprema apostolicae
sedis jura, et consuetudinem in Orientalium etiam
causis judicandis retractandisve, atque id genus alia
plurima; jam mihi lustranda et recensenda superesse
 intelligo quae tandem contra eamdem Eutychianam
factionem in Chalcedonensi synodo ex Leonis sententia
gesta sunt; quaeque idem S. pontifex in reliquo
suae vitae cursu pro Christianae reipublicae bono
fideliter adimplevit. Fateor quidem in praecedentibus
conscribendis Exercitationibus longum quandoque
habuisse sermonem, a quo nostri aevi viri abhorrere
solent, leviori potius rerum cortice delectari assueti,
quam in sincera earumdem veritatum inquisitione
exerceri. Sed ad hanc necessitatem prolixioris quandoque
sermonis habendi multae causae me compulerunt.
Quarum altera ex usu illarum institutionum
oriebatur quas multorum annorum spatio in scholis
theologiae exponere fui assuetus, in quibus expendendis
brevis et stricta oratio adhiberi haud potest,
ne auditores minus sufficienter edoceantur. Propterea
hanc consuetudinem longa industria comparatam
valde difficile superare potui. Altera vero nostris
adversariis adjudicanda est, qui cum obscuras quasdam
multisque cavillis circuminvolutas quaestiones
 excitassent, quibus pro praesenti scribendi proposito
449 me occurrere oportuit, paucis eorum argumenta
eripere atque refellere prorsus impossibile
fuisset, cum multoties ad genuinos fontes horumque
interpretes provocare mihi opus fuit, ut male congesta
et constructa eorum aedificia atque systemata
demonstrarem. Verumtamen in postrema harum
Exercitationum parte omnino brevitatem prosequi
nitar; nonnulla annotationum subsidio indicando,
sive supplendo; alia in synopsim, vix ulla instituta
cum adversariis congressione, redigendo; alia tandem
quae pro quaestionum amplitudine et difficultatibus
dicenda superessent, et a quibusdam optimae
fidei et eruditionis viris jam illustrata fuerunt, quasi
intacta relinquere deliberavi, ad eos scriptores qui
nos praecesserunt nostros lectores remittendo.