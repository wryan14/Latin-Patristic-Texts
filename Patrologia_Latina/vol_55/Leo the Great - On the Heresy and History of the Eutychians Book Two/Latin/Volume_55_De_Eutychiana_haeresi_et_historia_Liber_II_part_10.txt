519 CAPUT IX.
S. Leo Magnus multis modis Anatolii ambitum compressit.
Theologorum quaestiones ex S. P. scriptis
definitae. Paschasii Quesnelli effugia describuntur,
et decretum de servandis provincialium primatuum
privilegiis explicatur. Aetii et Andreae Constantinopolitanorum
causa proponitur. Julianus episcopus
Coensis apostolicae sedis vicarius instituitur, cujus
munera atque praerogativas Paschasius Quesnellus
injuria elevare nisus est. 
1. Frustratos omnino mansisse Anatolii Constantinopolitani
 conatus, quibus sibi blandiebatur efficacissima
praesidia ex saeculi potestatibus nactum esse,
quae suo prodessent ambitui, abunde jam in praecedentibus
explicavimus. Cujus quidem rei ipse non
tantum ex imperatoris Marciani, Pulcheriae augustae
et Juliani episcopi Coensis relationibus certior factus
fuit; sed ex ipsius santi pontificis epistolis, qui acri
aliquo stylo ad eum rescripsit, ut ipsius ambitum
refrenaret atque comprimeret. Debuit enim tunc
Anatolius apprime cognoscere S. Leonis animi robur
et fortitudinem, qui nulla ratione movebatur ad eas
ecclesiasticas leges infringendas et abrogandas, quae
justitiae et aequitati maxime erant conformes, quasque
Patres, Spiritus sancti ducti afflatu, in totius Ecclesiae
bonum apud Nicaeam salubriter condiderunt.
Primo itaque S. pontifex in Anatolii mentem revocat
illud ecclesiastici monitum XXVIII: Post concupiscentias
tuas non eas, et a voluntate tua avertere, quae
verba grave objurgationis genus praeseferunt. Deinde
molli brachio sensim eum aggreditur, ex una parte
 praecedentia facinora, in quae lapsus fuerat, eidem
objiciendo, et ex altera parte commemorat lenitatem
et indulgentiam cum eo adhibitam, qua toleravit suae
ordinationis defectus, et culpam quam incurrerat
Antiocheni episcopi ordinationem injuria sibi vindicando.
Has autem culpas se tolerasse ait studio fidei
reparandae, et amore concordiae. Non ita tamen novam
culpam patienter sustinere posse asseverat, qua
sanctissimas Nicaenorum canonum constitutiones conabatur
infringere, arrepta occasione ex temporis opportunitate
quo secundi honoris privilegium sedes
Alexandrina perdiderit, et Antiochena Ecclesia proprietatem
tertiae dignitatis amiserit; ut his locis juri tuo
subditis, omnes metropolitani episcopi proprio honore
priventur. Hinc ergo Anatolium tamquam novi schismatis
reum vellicat; quod videlicet propitio tempore
exspectato, quo Alexandrina sedes esset vacua pastore,
ob Dioscori depositionem, et quando Antiochenum
episcopum sibi habebat conjunctum, ob
 sacram ordinationem illi recenter collatam, prorsus
inaudita atque insolita tentasset, synodum dumtaxat
ad haeresim exstinguendam et ad confirmationem
fidei catholicae congregatam in ambitus occasionem
trahendo. Quare ad praeripiendas eas excusationes
quas adducebat, contendendo duplo numerosiorem
fuisse Chalcedonensium synodum Nicaena, illam huic
neque comparandam, neque praeferendam esse asseverat,
cum tanto divinitus privilegio Nicaena sit synodus
consecrata, ut sive per pauciores, sive per plures
ecclesiastica judicia celebrentur, omni penitus auctoritate
sit vacuum quidquid fuerit ab illorum constitutione
diversum. Non dissimulat praeterea indicare
quemadmodum illam Chalcedonensium PP. multitudinem
quadam conniventia, blanditiis atque officiis
sibi comparatam, in suam sententiam impulerit, quae
argumento erant PP. artibus fuisse seductos ad
520 assentiendum nimis pravis et improbis conatibus
ejusdem Anatolii. Unde S. pontifex ait: In
totius Ecclesiae perturbationem superba haec tendit elatio,
 quae ita abuti voluit concilio synodali, ut fratres
in fidei tantummodo negotio convocatos, et definitione
ejus causae quae erat curanda perfunctos, ad consentiendum
sibi, aut depravando traduceret, aut terrendo
compelleret. Interim autem cum haec omnia Anatolio
objiciebat, ut tamquam omni prorsus vigore vacuum
illum canonem esse proscriberet, utpote profectum
ab illis qui auctoritate carebant, atque ab illis qui,
aut seducti malis artibus, aut minis deterriti, perfecta
libertate minime pollebant, nobis indicare voluit
episcopos etiam in generalibus synodis congregatos
non alias posse causas tractare et definire, nisi
eas quas apostolica Petri sedes discutiendas proposuerat.
Hac quippe ducti ratione, pontificii legati
protestationibus reclamationibusque usi sunt, ut se
praecaverent ab eo canone conscribendo, qui apostolicae
sedis commonitorio et institutionibus prorsus
repugnabat. De quorum protestationibus, cum ipso
 Anatolius in epistola ad S. pontificem conqueri voluisset,
querimoniam repulit respondendo: In quo
quidem multum illos mihi haec scribendo commendas;
sed temetipsum, quod eis parere nolueris, dum illicita
moliris, accusas, superflue non concedenda et insalubriter
tibi contraria concupiscens. quae nullum umquam
nostrum poterunt obtinere consensum.
2. Jam vero his paululum insistere mihi opus est,
ut vetustam illorum temporum doctrinam assequamur,
atque intelligamus an pontificiis legatis primus
dumtaxat honoris locus in generalibus synodis concederetur,
vel jurisdictionis; et an synodis jure
aliquid liceat statuere, reclamantibus protestantibusque
Romanorum pontificum legatis; et denique an
generalis ipsa synodus supra Romanum pontificem
polleat potestate. At tres istas quaestiones, quae aliquando
theologorum ingenia torquere consueverunt,
ob quorumdam novas doctrinas, perperam in vulgus
sparsas, liquido hic a S. Leone esse definitas, quis
non videt? Illis namque non honoris titulo dumtaxat
 aliis episcopis praeesse datur, quibus caeteri episcopi
parere tenentur; cum nemini jurisdictione privato
parere teneamur, nec quidquam jure validum et ratum
esse potest, cui protestationibus reclamationibus
ipsi pontificii legati se opponant. Immo tanto magis
evidentissime explicatur Romanos pontifices supra
concilia generalia auctoritate pollere, quanto fortius,
cum Anatolius, tum Chalcedonenses Patres adhaerere
et insistere contendebant decreto alterius generalis
synodi ante sexaginta annos conscripto, cui Orientales
ipsi in Theodosii augusti senioris gratiam et magni
Nectarii honorem fuerant suffragati pro Constantinopolitanae
sedis honore, privilegiis et praerogativis
adaugendis. Canonem porro hunc, tum etiam omni
effectu caruisse, quia Leonis praedecessores illum
haud approbarunt, nec pro firmitate obtinenda Constantinopolitani
PP. ad apostolicam sedem illum
transmiserunt, S. P. asseverat. Persuasioni enim tuae
(scribit S. Leo) in nullo penitus suffragatur quorumdam
 episcoporum ante sexaginta annos (ut jactas) facta
conscriptio, numquam a praedecessoribus tuis ad apostolicae
sedis transmissa notitiam, cui ab initio sui
caducae dudumque collapsae sera nunc et inutilia subjicere
fulcimenta voluisti, eliciendo a fratribus speciem
consensionis quam tibi in suam injuriam verecundia
fatigata praeberet. Laborarunt omnes scriptores inquirentes
cur canon iste de quo agitur jam a sexaginta
annis in Constantinopolitano concilio conscriptus,
omni effectu caruisset; atque in diversas
abierunt opiniones, aliter et aliter ratiocinantes,
potissimum cum noster S. pontifex affirmet: Numquam
a praedecessoribus tuis ad apostolicae sedis transmissa
notitiam, et aliunde innotescat Constantinopolitanum
primum concilium ab apostolica sede fuisse
receptum. Inter caeteros autem qui hanc quaestionem
excitavit, fuit Paschasius Quesnellus, sed paucis
521 eam dirimire potuisset, si S. P. loquendi modum
attendisset . Ait enim conscriptum canonem
 ab initio sui cecidisse, dudumque esse collapsum;
ut nimirum indicaret primarios Orientis episcopos,
quorum jura violabantur, huic sanctioni seu descriptioni
suffragari noluisse. Immo forte arbitrari possemus
reclamationibus protestatos fuisse, quin aliquando
darent suum assensum, quem tandem
diuturnis gravissimisque stimulis Anatolii fatigati in
Chalcedonensi synodo, cum suarum sedium injuria
praebuerunt.
3. Hanc quidem, et non aliam, arbitror esse genuinam
verborum S. Leonis interpretationem, quae
omnes nodos in quos praecedentes scriptores inciderunt,
facile solvere poterit. Etenim Romanos pontifices
notitiam non habuisse Constantinopolitani generalis
concilii primi, affirmari haud potest, cum adhuc
supersit illorum centum quinquaginta PP. synodica
epistola, scripta ad Damasum papam, Ambrosium
 Mediolanensem, Brittonem Trevirensem, aliosque
Occidentales episcopos, in qua dumtaxat mentionem
faciunt de haeresibus in ea synodo damnatis; sed nec
unum habent verbum de illo tertio canone, quem in
gratiam et honorem archiepiscoporum Constantinopolitanorum
conscripserant. Quis ergo aestimabit hujus
canonis decretum apostolicae sedi aliisque Occidentalibus
episcopis, quibus laudata synodica erat
inscripta, reticere voluisse, aut potuisse, si unanimi
consensione, sine protestationum reclamationumque
strepitu illum conscripsissent? Igitur si, auctore
Leone, ab initio sui tamquam caducum atque collapsum
canonem illum habuerunt, etiam apud Orientales,
omni prorsus affectu caruit; nec Alexandrini
et Antiocheni passi fuerunt suarum Ecclesiarum jura
infringere, atque violari, neque tum speciem consensionis
praebuerunt. Haec autem nostra interpretatio
prorsus evertit Quesnelli aliter ratiocinantis opinionem,
qui sibi maluit imaginari ne verbum quidem
fecisse in laudata synodica de canone jurium et privilegiorum
 Constantinopolitanae sedis, quem sciebant
Occidentalibus minime placiturum: Vel persuasi,
episcopis Orientalibus de Orientalium Ecclesiarum
ordinatione aliquid decernentibus, Occidentalium
consensum nequaquam necessarium esse, sufficere
porro (subjicit) si quod de fidei symbolo adversus
haereticos in illorum notitiam venire curarent; quia
cum fidei causa omnibus non modo episcopis, sed et
catholicis laicis sit communis, et propria sit oecumenici
concilii materies, omnibus quoque innotescere
necesse est quae ad eam spectant, omniumque imprimis
episcoporum capiti, cujus est praecipue ex apostolicae
sedis specula fidei custodiae ac sinceritati invigilare.
At quot quibusque fallaciis referta sit hujusmodi
Quesnelli ratiocinatio, nemo est qui non intelligat.
Quas singillatim refellere in praesens supervacaneum
ducimus; cum passim in hisce nostris scriptis probaverimus
synodorum etiam generalium decreta quaecumque
viribus esse vacua, si consensu apostolicae
 sedis non approbentur et confirmentur; solam apostolicam
sedem super antiquos canones ab Ecclesia
conditos posse dispensare; eamdem tandem apostolicam
sedem in iis etiam quae ad disciplinam et ecclesiasticum
regimen spectant, specialem habere
curam et diligentiam Ecclesiarum omnium Orientis,
ut ex sexcentis exemplis in nostris hisce Exercitationibus
expressis, atque pariter ex aliis subjiciendis
evidentissime fit manifestum.
4. Siquidem animadvertens S. Leo Anatolium
praeter secundum locum sibi cum injuria Alexandrini
et Antiocheni episcoporum usurpatum, jura quoque
convellere voluisse provincialium primatuum, et metropolitanos
antistites, privilegiis antiquitus institutis
fraudasse, cum universalis Ecclesiae perturbatione,
in integrum hanc disciplinae et regiminis ecclesiastici
partem restitui et custodiri mandat, imperando:
Non 522 convellantur provincialium jura primatuum,
nec privilegiis antiquitus institutis metropolitani fraudentur
 antistites. Nihil Alexandrinae sedi ejus quam
per sanctum Marcum evangelistam beati Petri discipulum
meruit pereat dignitatis; nec, Dioscoro impietatis
suae pertinacia corruente, splendor tantae Ecclesiae tenebris
obscuretur alienis. Et disserens statim de Antiochenae
sedis juribus, praecipit: Antiochena quoque
Ecclesia, in qua primum, praedicante beato apostolo
Petro, Christianum nomen exortum est, in paternae
constitutionis ordine perseveret, et in tertio gradu collocata
numquam se fiat inferior. Conferat nunc, quaeso,
lector haec quae ex Leone descripsimus cum iis
quae Quesnellus confinxit, et judicet an Orientalium
synodalia decreta ad illarum Ecclesiarum disciplinam
et regimen pertinentia RR. pontificum approbationi,
irritationi atque judicio subessent. Videat qualis et
quanta Quesnelli fabulationibus fides adhibenda sit.
Potissimum cum is inconstantia laborans fateri fuerit
 coactus provincialium jura primatuum prorsus remansisse
abolita. Nisi fortiter incoeptis obstitisset S.
Leo, quo id saltem assecutus est, ut ulterius non
tenderet effrenis illius episcopi ambitio .
5. Sed jam hujus Romanorum pontificum auctoritatis
in Ecclesiarum Orientis disciplinam et administrationem
alia evidentissima argumenta nobis suppeditata
sunt ex nostri S. P. Leonis epistolis, anno
sequenti, in causa Aetii et Andreae Constantinopolitanae
Ecclesiae diaconorum conscriptis. Ipse Anatolius
itaque novitatibus nimis studebat, nedum aliorum
jura sibi usurpando, sed et probatissimos orthodoxos
viros e suis muneribus dejiciendo. Aetium enim Constantinopolitanae
Ecclesiae archidiaconum honoris colore
degradavit, et dispensationem totius causae et curae
ecclesiasticae in Andream Eutychianistam transtulit.
Aetium enim fuisse unum ex illis Constantinopolitanis
clericis qui constanter adversum Nestorianos et Eutychianos
decertaverant, et S. Flaviano semper adhaeserunt,
idem S. Leo testatus est in epistola ad Marcianum
 et Pulcheriam. Praeterea ipsius Aetii pietas in
fidei negotiis, et industria in rebus agendis, jam dudum
universo orbi innotuit, ex muneribus non tantum
archidiaconi, sed et primicerii notariorum urbis
Constantinopolitanae, quibus functus fuerat, ut Chalcedonensis
concilii Acta testantur. Hunc ergo honoris
specie presbyterum ordinavit; et non inveniens (ait
S. P.) quod argueret in fide, quod reprobaret in moribus,
eum ad sacra mysteria peragenda in coemeterio longe
ab urbe constituto deputavit, ut quamdam exsilii poenam
subiret. Hunc ergo imperiali pietati commendavit
S. Leo, ne ulterius noxiis ingravari possit insidiis,
quem Dominus ut comperi, ait, sub vestra defensione
constituit. Irregularem praeterea prorsus fuisse Andreae
ordinationem, non tantum ob Eutychianam haeresim,
cui adhaeserat, sed et ob falsas accusationes
contra S. Flavianum constructas, nemo poterat inficiari.
Propterea licitum non erat Anatolio illum ad
altiores gradus promovere, atque caeteris catholicis
 clericis praeponere. Quare Marcianum imperatorem
S. P. obsecrat, ut Anatolium a professione sua dissonum,
et nimis, ut ait, testimonii vestri ac favoris vestri
oblitum, increpare dignemini. Cesset (subjicit) catholicos
insectari; cesset eos qui sanctae memoriae Flaviano
placuere conterere, et eorum societatem (intellige Eutychianorum)
quos improbavit eligere . Denique ne
videretur in reliquis quae tractu temporis contingere
poterant Orientalium rerum curam dimittere, quasi
ad ipsum non spectasset vigilis partes obire, cum in
fidei causis, tum aliis ad tranquillitatem et ad Ecclesiarum
disciplinam pertinentibus, apostolicae sedis
vicarium Julianum episcopum instituit, quem in
affectu imperatoris Marciani et Pulcheriae augustae
haberi desiderat, cujus obsequiis praesentiae
523 meae vobis imago reddatur. Nam de fidei
ejus sinceritate confidens vicem ipsi meam contra temporis
nostri haereticos delegavi; atque, propter Ecclesiarum
pacisque custodiam, ut a comitatu vestro non
abesset exegi. Sibi omnino concinit S. pontifex in subsequentibus
 duabus epistolis eadem die conscriptis,
quarum unam ad Pulcheriam augustam, altam vero
ad Julianum Coensem direxit. In hac postrema duo
dumtaxat superaddidit, quorum in praecedentibus
nullam facit mentionem; alterum ad Aegyptios et
Palaestinos monachos tumultuantes pertinebat, quos
an Eutychianae impietati famularentur ignorabat:
An implacabiliter dolerent episcopum suum in eam impietatem
potuisse traduci, qua ab incarnationis Dominicae
veritate descivisse cognoverant. In re autem tanti
momenti (ait) cupio me plenius edoceri, ut etiam talium
correctioni congrue studeatur. Addit quoque De Ecclesiae
Alexandrinae pace quid ad vos veris nuntiis perferatur
desiderare, ad cujus episcopum Proterium recenter
ordinatum, istiusque ordinatores, seu clericos,
 qualia scripta direxerim, missis exemplaribus, Julianum
ipsum scire voluit. Alterum quod huic epistolae
ad Julianum superaddendum censuit, pertinebat ad
epistolam de Domini incarnatione jam pridem a quatuor
annis ad Flavianum scriptam, et ad gesta synodalia
Chalcedonensis concilii. Suspicione enim ducebatur
S. pontifex ipsi traditam non fuisse laudatam
epistolam, quam per Basilium diaconum miserat, et
aliunde cum synodalia gesta propter linguae diversitatem
parum clara reperiisset, ideo eidem injunxit:
Ut in unum codicem universa facias congregari, in
Latinum scilicet sermonem absolutissima interpretatione
translata; ut in nulla parte actionum dubitare possimus,
neque ullo modo esse possit ambiguum, quod ad
plenam intelligentiam te fuerit studente perductum.
6. Quesnellus, in altero tomo Operum S. Leonis,
scite annotavit ab hoc munere, Juliano episcopo
Coensi tum imposito, nuntiorum pontificiorum originem
et consuetudinem derivari, quod aliqui forte
ultro concedere non repugnabunt. Sed cum addat
 hos, non male viros eruditos secutus, se comparare
cum patriarcharum Orientalium apocrisiariis, inter
utrosque tamen variis discriminibus servatis, omnino
ei assentiri non possumus. 1o (Ait), apocrisiarios ad
comitatum imperatoris Orientalis a patriarchis fuisse
destinatos, cum Byzantium imperii sedes translata
fuit, vicarios autem paulo post, vel paulo ante Chalcedonensem
synodum fuisse institutos; 2o apocrisiarios
patriarcharum non pro causa fidei, sed pro specialibus
Ecclesiae vel dioecesis negotiis in comitatu
moratos esse, nuntios vero Romanos pro rebus fidei
curandis ibidem residere jussos; 3o illos plerumque
ex diaconorum vel presbyterorum ordine assumptos
fuisse ad hujusmodi munus, hos interdum etiam ex
episcopali, pro dignitate scilicet apostolicae sedis, ut
in Juliano apparet. Addit praeterea idem Quesnellus:
In hujus ergo vicarii institutione Orientalium patriarcharum
morem aemulatus est Leo, in multis tamen
ab eisdem se pro sua praerogativa discernens,
 et certis incrementis et accessionibus munus hoc
complens et adornans. Quod penitus inspicere otiosum,
opinor, non erit, neque ab hoc loco alienum.
7. Quesnelliana haec tamen doctrina, etsi quamdam
veritatis speciem praeseferre videatur, in multis
quidem vacillat; nec praesentem S. P. Leonis agendi
rationem indicat, nec pontificia munera Juliano
Coensi demandata explicata sunt quemadmodum
oporteret. Vacillat imprimis, immo prorsus cadit quoad
apostolicorum nuntiorum originem. Si enim apostolicae
sedis vicarios cum apostolicis nuntiis confundamus,
jam utrorumque originem altius esse repetendam
ostendunt Romanorum pontificum epistolae,
Damasi papae videlicet, Syricii, Innocentii primi,
Zosimi, atque Coelestini. Quaestionem hanc de apostolicae
sedis vicariis, horum antiqua institutione et
potestate, magno eruditionis apparatu pertractavit
cl. D. Franciscus Antonius de Simeonibus, et secutus
Holstenii Rom. collectionem, 524 jam ante Damasum
papam, hoc vicarii munere apud Illyricos
 functum fuisse Acholium, deinde Anysium, probat
ex epistola Innocentii papae primi ad Rufum. Sed eo
tempore apocrisiarii nomen et officium a veteribus
indicata fuisse, undenam Quesnellus deducit? Vacillat
deinde praecedens doctrina, si vicarios apostolicos
cum apocrisiariis conferamus. Quid enim significare
habuit vox illa apocrisiarius apud mediae aetatis scriptores,
nisi quemcumque legatum, seu ministrum
missum a pontifice, vel ab episcopis, ut habetur in
Constitut., novell. 123? Contra vero vicarii apostolici
nomen et officium, cum alterius personae vices agere
importet, quibus hoc munus a Romanis pontificibus
erat demandatum, intererat, praeesse illarum regionum
Ecclesiis, quae ab urbe Roma longe aberant,
atque subito malis omnibus quae oriebantur obviam
 ire. Hanc pontificiorum vicariorum ideam ex multis
ecclesiasticis monumentis colligimus, quae singula
referre supervacaneum ducimus. Sed ne dumtaxat
insistere videamur Leonis agendi rationi, de qua
Quesnellus perperam affirmavit S. pontificem nostrum
Orientalium patriarcharum instituta aemulatum fuisse,
subjicere non piget S. Innocentii papae primi verba
ad Rufum, suum in Illyrico vicarium: Divinitus ergo
haec procurrens gratia, ita longis intervallis disterminatis
a me Ecclesiis distat consulendum, ut prudentiae
gravitatique tuae committendam curam causasque, si
quae exoriantur per Achaiae, Thessaliae . . . . . . Ecclesias,
Christo Domino annuente, censeam. Vere enim ejus
sacratissimis monitis lectissime sinceritatis tuae providentiae
et virtuti hanc injungimus sollicitudinem. Neque
verum est vicarios apostolicos dumtaxat pro fidei
rebus a RR. PP. fuisse institutos; sed etiam pro aliquantis
culpis non levibus, quae ad ad nos, ait Coelestinus
papa, cum simus longius, non ita ut sunt acta interposito
temporis spatio perferuntur, quas omnes, intercessione
 fratris et coepiscopi nostri Rufi, cujus experientiam
comprobatam esse in causis omnibus et vitae
actibus liquet, volumus resecari . Hisce autem verbis
veram et legitimam potestatem pro pontificiis
partibus agendis hujusmodi vicariis fuisse delegatam,
nemo sanae mentis inficiabitur; quam quidem obtinuisse
apocrisiarios, ex nullo certo testimonio evinci
potest. Quaenam tandem officia implenda Juliano
Coensi episcopo sanctus pontifex Leo Magnus demandasset,
jam ipsi in priori hujus historiae libro,
cap. 13, pag. 444, indicavimus; magisque demonstrabimus
ex iis quae in sequenti capite dicturi sumus.