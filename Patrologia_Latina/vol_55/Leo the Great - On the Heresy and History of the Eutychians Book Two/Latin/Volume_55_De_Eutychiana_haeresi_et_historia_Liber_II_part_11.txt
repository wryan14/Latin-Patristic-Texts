525 CAPUT X.
Anatolii C. P. ambitus atque agendi ratio Eutychianis
favens novas turbas excitat in Orientem. Sanctus
pontifex Leo admonitus a Marciano et Leone imperatoribus,
se jam synodum confirmasse in fidei
rebus asseverat. Negat Paschasius Quesnellus, cujus
argumenta evertuntur. Tandem sanctus pontifex novis
epistolis synodi confirmatoriis suam voluntatem
omnibus patefacit, atque etiam Anatolii dolosas artes
exagitat.  
1. Anatolii Constantinopolitani episcopi ambitus,
hujusque subdola agendi ratio Eutychianorum sacrilegam
audaciam jam in Chalcedonensi concilio et S.
pontificis sanctionibus compressam redivivere fecisset,
nisi imperator Marcianus et Julianus episcopus
Coensis, apostolicae sedis legatus, novas turbas et
molimina iterum in Oriente excitata, magna cum
sollicitudine, S. pontifici Leoni patefecissent. Non
una tamen fuit harum turbarum et motuum causa,
sed plures. Quarum altera oriebatur ex pontificiorum
legatorum protestatione, qua strenue se opposuerunt
conatibus Anatolii quaerentis aliarum sedium
Orientis privilegia sibi usurpare; altera fuit rumor
undequaque per Orientem sparsus, non fuisse a S.
Leone receptam Chalcedonensem synodum, cum
 jam innotuisset irritum et vigore vacuum declaratum
fuisse vigesimum illius octavum canonem, pristino
juri restitutos fuisse metropolitanos provinciarum
primates. Ex istius ergo canonis abolitione plerique
suspicabantur et contendebant aeque omnia
synodalia gesta fuisse infirmata, ut nec vim obtinerent
in iis quae ad fidei sanctiones pertinebant. Tertia
denique causa fuit Anatolii agendi ratio, qui cum
aegre admodum tulisset S. pontificis objurgationes
atque gravem repulsam, quibus et patrata crimina ei
exprobrabat, et ipsius ambitum comprimebat, ira
actus, et verecundia adductus, publicum dedecus
praecavere studuit, eas S. Leonis litteras occulendo,
in quibus is fatebatur toto corde complecti ea synodalia
 gesta quae in Chalcedonensi civitate ob confirmationem
fidei celebrata erant ; in totum vero reprobare
quidquid adversus Nicaenos canones improbus
ambitus concupiverat, cum imminutione jurium primarum
Ecclesiarum. Verumtamen laudatae S. pontificis
objurgationes atque repulsae ipsum Anatolium
de spe desiderati honoris non deturbarunt. Quinimmo
S. pontifex scribens ad Julianum Coensem
ait: Illud etiam nosse te volumus, Anatolium episcopum
post coercitionem nostram in suae praesumptionis
adeo temeritate persistere, ut Illyricianos episcopos, ut
sibi subscriberent, conveniret . Hic novus ausus ita
sancti pontificis animum commovit, ut jam deliberasset
in posterum minime dare suas epistolas ad
eumdem Anatolium, quamvis (ait) ipse hoc peteres
fieri, quia eum corrigi nolle perspeximus.
2. Majorem tamen animi commotionem S. Leonem
passum fuisse arbitror, cum, novis acceptis a
Marciano imperatore epistolis, intellexit universum
Orientem esse turbatum, et in admirationem raptum,
 quod illuc non pervenerint pontificia rescripta super
Chalcedonensia gesta, quorum 526 defectu omnium
corda nutantia haerebant an illius concilii gesta
ab apostolica sede confirmata fuissent. Vehementer
(ait imperator) admiramur quod, synodo in Chalcedone
celebrata, et litteris venerabilium episcoporum ad
pietatem tuam missis, per quas omnium rerum in synodo
gestarum seriem exposuerunt, neutiquam illae a
sanctitate tua emissae, quae tamen in sacris Ecclesiis
lectae in singulorum notitiam pervenire debebant. Antiquum
morem igitur tum fuisse, consuetudine quidem
receptum, ut apostolicae sedis litterae certa suppeditarent
argumenta celebratas synodos confirmatas et
indubiae fidei habendas, quin quispiam in dubium eas
revocaret, hic Marcianus augustus perspicue indicavit.
Qui pariter designare voluit synodalia decreta
dumtaxat coactivam vim obtinuisse, atque obtinere
posse, postquam ejusmodi litterae synodorum comprobativae
in sacris Ecclesiis lectae in singulorum notitiam
 pervenerunt. Firma enim erat eorum temporum
regula, ab omnibus catholicis aeque ac haereticis usu
et consensione recepta, oecumenica concilia Romanorum
pontificum anctoritate decerni ac confirmari
debere. Unde (subjicit Marcianus) aliquibus, qui Eutychis
falsam opinationem et pravitatem etiam dum
persequuntur, magnus est injectus scrupulus utrum
beatitudo tua, quae synodum decrevit, confirmaverit.
Quorum quidem verborum vim et significationem
Quesnellum fugisse, aut studiose dissimulasse, credendum
est. Qui passim in divi Leonis Operibus adornandis
imperatoribus facultatem cogendorum conciliorum
adjudicat, atque contendit synodalia decreta
vim et robur ex sese obtinere quacumque apost. sedis
confirmatione seclusa, ut paulo post dicemus.
Aliter igitur ratiocinatum esse Marcianum imperatorem,
quis non videt? Ita enim necessariam esse
duxit hanc apostolicae sedis confirmationem, ut sine
hac, infirma et viribus vacua ipsa synodalia gesta
crediderit; et propterea in solemne et authenticum
 pontificiae voluntatis et judicii testimonium statim
subjicit. Idcirco pietas tua emittere litteras dignetur,
queis omnes et Ecclesiae et populi cognoscant Acta synodi
a tua beatitudine approbari. Aeque pariter imperator
Marcianus Romano pontifici jus asseruit abolendi
et in irritum mittendi synodorum generalium
canones atque sanctiones. Etenim cum ex praecedentibus
litteris a sancto Leone acceptis cognovisset
prorsus reprobare ea Chalcedonensia gesta, quae
Anatolii ambitui patrocinabantur, et aliarum Ecclesiarum
jurium jacturam respiciebant, ideo, deposito
eo consilio, quo pridem cum Pulcheria augusta et
Juliano Coensi mediatoris partes apud apostolicam
sedem obierat, pro adaugendo honore et praerogativis
 Constantinopolitanae sedis, modo ita S. Leonem
compellat, hujusque animi constantiam eximiis laudibus
ornat, quod antiquos Ecclesiarum mores et ordinem
nulla novitate aboleri passus esset. Ait enim:
Illud nimirum quod episcopum sedis apostolicae addecet
tua sanctitas praestitit egregie, ecclesiasticos canones
custodivit, antiqui moris et ordinis olim constituti,
et constanter usque in hunc diem servati, nihil passa
est novitate quadam aboleri. Marcianus tandem in hujus
epistolae fine magis instat fortiusque urget ut
quamprimum S. Leo per litteras ubique significet,
quibus (ait) planissime ostendat synodum Chalcedonensem
te ratam habere, ne dissensionum dissidiorumque
cupidis de judicio sanctitatis tuae ulla relinquatur suspicio.
3. Epistolam hanc, quam summatim per sua capita
ipsi modo descripsimus, ex Boldeiano Oxoniensi
codice, Graece et Latine in alteram suam editionem
transtulit Paschasius Quesnellus, illamque primus
 omnium publici juris fecit. Verumtamen mihi liceret
suspicari, vel eam sedulo non lustrasse,
vel studiose praetermisisse annotare quae in ea
contenta sunt. Et quo ad primum attinet, quis
umquam arbitrabitur illum hanc epistolam lustrasse,
qui scripsit: Hujus synodi approbationem
non nisi ex occasione calumniae esse natam, ne
videlicet fallax cujusquam simulatio sententiam
527 ejus habere vellet, et ne per malignos interpretes
dubitabile videretur utrum quae in synodo
Chalcedonensi de fide statuta erant, approbaret.
Subdit deinde: Non igitur ideo hanc approbationis
epistolam scripsit, ne robur sacrosanctis decretis
deesset, sed ne ex venerandae synodi contemptu ipse
infamaretur; neve eo duce gloriarentur qui Chalcedonensis
synodi definitionibus obnitebantur; ne denique
imperatoriae voluntati videretur contradicere,
cui omnibus modis obediendum sibi esse palam profitetur.
Ita Quesnellus in notis ad epistolam 87 scriptam
episcopis qui synodo Chalcedonensi interfuerant.
 Atque tandem in suae causae praesidium vocat
Joannem Launoium, part. II epist. ad clariss. virum
Jacobum Bevilaquam, qui de hujusmodi confirmatione
Chalcedonensis synodi egit . At studiose annotare
praetermisisse quae in praecedenti Marciani
epistola continentur, certissimum est, cum hanc
nullis notis et observationibus adornaverit, ne retractare
cogeretur quae conscripsit contra apostolicae
sedis auctoritatem in synodis decernendis et confirmandis.
Quis tamen dissimulare potest quae contra
apertam veritatem confingendo descripsit Quesnellus?
Confirmationem Chalcedonensis concilii, nonnisi ex
occasione calumniae natam asseverat, quando Marcianus
scribit: Vehementer admiramur quod synodo
in Chalcedone celebrata, et litteris venerabilium episcoporum
ad tuam pietatem missis . . . . . . neutiquam illae a
S. T. fuerint emissae, quae tamen in sacris Ecclesiis lectae
in singulorum notitiam pervenire debebant.
Marciani ergo admiratio oriri certe non poterat ex
 insolita re, usu nondum recepta, quae omissa fuisset;
sed ex violata consuetudine, qua Romani pontifices,
acceptis synodalibus Actis, mittebant ad synodi Patres
epistolas encyclicas decretorum seu canonum
confirmativas, quae in Ecclesiis publice legebantur,
ut vis coactiva decretorum in singulorum notitiam
veniret. Hanc confirmationem necessariam judicatam
fuisse, certe indicant illa postrema verba, in singulorum
notitiam pervenire debebant. Praeterea, quae calumnia
movere poterat Leonis animum ad rem insolitam
agendam; et Marcianum ad eam exposcendam?
Forte cum ageretur de solis fidei decretis Leo, tamquam
Eutychianista, aut Nestorianus, in suspicionem
traducebatur, ita ut suae fidei publicum testimonium
eum dare oporteret? Figmentum apage, nec a fatuis
quidem excogitatum? An non plurium annorum cursu
improbos gravissimosque labores subiit, ad utramque
 haeresim exstinguendam? Testabantur id omnes
litterae huc illucque, et ad Orientales potissimum
missae; Marcianus praeterea atque etiam Pulcheria
augusta hoc ipsum testabantur, ut nulli calumniae
umquam locus esse posset.
4. Mirari deinde oportet quod Quesnellus affirmet
Leonem eam epistolam ad Chalcedonensem synodum
non scripsisse ut robur sacrosanctis concilii decretis
tribueret, sed ne ex venerandae synodi contemptu
ipse infamaretur, neve eo duce gloriarentur qui Chalcedonensis
synodi definitionibus obtinebantur; ne
denique imperatoriae voluntati videretur contradicere.
Qui numquam aut S. Leonis Opera lustrasset,
nec aliquando in Chalcedonensia gesta oculos injecisset,
haec somniare potuisset? Quid? An non totius
Chalcedonensis concilii Patres Leonem enixe rogarunt
ut suis decretis eorum honoraret judicium?
Rogamus igitur (aiunt) et tuis decretis nostrum honora
judicium; et sicut nos capiti in bonis adjecimus consonantiam,
sic et summitas tua filiis quod decet adimpleat.
 Quid? An non Anatolius ipse sperans Chalcedonensia
Acta approbationem et stabilitatem ex
Leoninis decretis esse consecutura, non credidit
plenum et consummatum robur ab apostolica sede
obtinere debere? Atque hujusmodi exemplum erga vestram
sanctitatem synodus protulit, ut nos quidquid
528 approbationis et stabilitatis consequi possumus,
et ut hoc a vobis, sanctissimi fiat obsecramus. Non absimilia
quidem scripsisse Marcianum ad eumdem
summum pontificem vix absoluta generali synodo,
sequentia verba patefaciunt: Et petimus ut ea quae
sancta synodus statuit, etiam religio tua in perpetuum
observari praecipiat. Quid enim? Statuta illa quidem,
quae alterius praecepto indigent, ut in perpetuum
obligent vimque coactivam obtineant, robur et firmitatem
assequuntur ab eo qui eorumdem praecipit
observantiam. Igitur male omnino suae perditae causae
Quesnellus consuluit, atque prospexit, scribendo
Chalcedonensis concilii confirmationem nonnisi ex
 occasione calumniae esse natam, ne sanctus Leo Magnus
infamaretur, nec eam robur et vim synodi statutis
praebere potuisse.
5. At denique arbitrabimur S. Leonem litteras synodi
confirmatorias scripsisse, ne imperatoriae voluntati
videretur contradicere, cui omnibus modis obediendum
sibi esse palam profitetur? Aut saltem tamquam
certam infallibilemque probabimus Launoii
doctrinam, ad quem veluti suum antesignanum atque
magnae auctoritatis doctorem provocavit Quesnellus?
Nugae, merae nugae! Saeculi potestatibus utique debitum
honorem S. Leo semper impendebat, horumque
votis annuere non renitebatur in rebus quae divinis
et ecclesiasticis juribus non repugnarent. At
vero cum agebatur vel de canonibus infringendis,
aut de aliqua injuria subeunda in iis quae ad universalem
et supremam Ecclesiae administrationem pertinebant,
vel in dedecus sui muneris et pontificiae
sedis redundare poterant, numquam imperatorum
votis voluit obtemperare. Nitide atque perspicue id
 intellexisset Quesnellus, si non dissimulasset animadvertere
ad illam animi constantiam et fortitudinem,
qua S. P. Marciani et Pulcheriae petitionibus,
quibus efflagitabant et orabant imperialis urbis
splendorem augeri, sese opposuit. Tantum enim abfuit
ut horum votis obtemperaret, quinimmo abolevit
et cassavit canonem illum de privilegiis Constantinopolitanae
Ecclesiae, subtrahendo ab ipso Anatolio ea
ordinationum jura quae sibi usurpaverat. Marcianus
enim atque Pulcheria, a Christiana edocti pietate se
ad imperium dumtaxat esse assumptos ut humanis
et civilibus rebus praeessent, nulla ratione commoti
sunt ob gravem repulsam a Leone acceptam, quae
certe in eorumdem augustorum dedecus redundabat,
cum ipsi aeque forte ac Anatolius, regiae urbis honorem
atque splendorem augere exoptabant. Deinde,
 quo sensu generatim vera esse potest laudata Quesnelli
assertio: S. Leonem non voluisse imperatoriae
voluntati contradicere, cui omnibus modis obediendum
sibi esse palam profitetur, si jam pridem sui
muneris partes impleverat, ipsamque synodum Chalcedonensem
confirmaverat, in iis quae ad fidei decreta
pertinebant?
6. De hac autem synodi confirmatione jam pridem
a S. Leone facta, minime opus est consulamus Launoium,
virum pontificiorum jurium subversorem, ad
quem suos lectores Quesnellus remisit, sed S. pontificis
epistolas percurramus. Primo enim in epistola
88 ad Julianum episcopum Coensem fatetur, jam
implevisse quae imperator Marcianus ei suggesserat:
Ut ad omnes fratres qui Chalcedonensi synodo interfuerunt
scripta dirigerem, quibus placuisse mihi quae
a sanctis fratribus nostris de regula fidei confirmata
sunt demonstrarem; propter eos, scilicet, qui ad occasionem
velundae perfidiae suae infirma vel dubia videri
 volunt statuta concilii quae nulla sunt consensus mei
sententia roborata. Quid enim? An non si ex quodam
falso colore, novoque praetextu, nulla consuetudine
recepto, occasionem suae velandae perfidiae Nestoriani
aut Eutychiani arripere voluissent, contendentes
concilii statuta infirma aut dubia videri, quia
pontificii consensus sententia minime roborata, Leo
hanc contentionem rejecisset, tamquam a falso postulato
derivatam? An dicere 529 praetermisisset
injustam esse hanc arrogantiam? Ita quidem. Sed
sanctus pontifex aliter respondit, dicendo jam pridem,
post reversionem fratrum quos vice mea miseram, ad
Constantinopolitanum episcopum epistolis dederim;
ut si eas publicare voluisset, abunde ex ipsis potuisset
agnosci quanto gaudio ea quae de fide sanxerunt approbarem.
Epistola autem haec qua asseverat fidei synodalia
decreta approbasse, legatorum quoque pontificiorum
ad urbem regressus, referenda est ad mensem
Maium praecedentis anni quadringentesimi secundi
Herculano clariss. consule ; et calumnia illa a
 malignis interpretibus nata, qua dubitabatur utrum
quae in synodo Chalcedonensi de fide statuta erant approbaret,
audita est, et in vulgus fuit sparsa anno
sequenti, in Februario mense, cum jam Opilio consulatum
agebat . Unde ergo colligit Quesnellus
approbationis epistolam fuisse scriptam a Leone, ne
ex contemptu venerandae synodi ipse infamaretur,
neve eo duce gloriarentur qui Chalced. synodi definitionibus
obnitebantur.
7. Jam pudet me diutius in eripiendis Quesnellianis
nugis esse immoratum. Nam Leo ipse in epistolis
ad calcem paginae annotatis, omnium turbarum,
suspicionum falsique rumoris originem malis Anatolii
artibus tribuit, quia cum in epistolis anni 452, in
superioribus laudatis, synodi confirmatoriis ad ipsum
C. P. episcopum scriptis, responsum contineretur
quo istius ambitio comprimebatur, ignorari voluit
(ait S. P.) quod de fraternis constitutionibus sentiebam,
ne simul cognosceretur quod pro inviolabili Nicaenorum
canonum auctoritate rescripseram. Parum absimiles
 loquendi formulas adhibuit scribendo ad
Marcianum imperatorem, et Pulcheriam augustam,
in quibus epistolis fatetur, quod, redeunte Luciano
episcopo Constantinopolim, qui jam Romam venerat
cum Anatolii epistolis, talia scripta ad Constantinopolitanum
episcopum direxisset, quae evidenter ostenderent
me ea quae de fide catholica in praedicta synodo
definita fuerant approbare. Sed quia in iisdem litteris
ea quae per occasionem synodi male sunt attentata reprehenderam,
maluit praedictus antistes meam gratulationem
tacere, quam suum ambitum publicare. Et tandem
ad Pulcheriam ait: Cum per Constantinopolitanum
 episcopum, cui laetitiam meam largiter indicavi,
in omnium potuerit notitiam pervenire, quod scripseram,
nisi maluisset meum gaudium tacere, quam repulsam
sui ambitus publicari.
Sic itaque exagitato Anatolio encyclicas epistolas
synodi confirmatorias conscripsit, quae ut ad notitiam
omnium sacerdotum Ecclesiarumque pervenirent,
ipsius Marciani praeceptum auctoritatemque
interpellat, sperans quod, omnibus dissentiendi occasionibus
amputatis, apostolicae ubique doctrinae pax regnet
et veritas.