530 CAPUT XI.
Pro exstinguendis Eutychianorum reliquiis sanctus Leo
omnem operam impendit. Maximo Antiocheno suae
Ecclesiae jura custodire praecipit. Gravis controversia
de cyclo paschali excitatur. Marcianus imperator
moritur, et Leo tribunitius ad imperium assumitur.
Eutychianorum seditio in Proterium Alexandrimum,
in omnes catholicos, et eorumdem conatus pro abolendis
Chalcedonensis concilii decretis.  
1. Multa mihi adhuc superessent scribenda, si
ordinata et stricta methodo, et S. Leonis epistolarum
ordine servato, singula referre vellem quae in
reliquis sui pontificatus annis in universalis Ecclesiae
regimen, bonum et incolumitatem ab eo gesta sunt.
Sed cum alia et alia occurrant quae longe a nostro
instituto posita videntur, nec adversarii, cum quibus
in praecedentibus negotium habuimus, gravissima
motiva suppeditent novas instituendi congressiones,
idcirco quasi currente sermone narrabimus quae ad
Eutychianae haereseos reliquias exstinguendas ab
eodem S. pontifice necessario stabilita et imperata
fuerunt. Atque imprimis cum plerique monachi et
monasteriorum archimandritae Eutychetis damnationem
aegre tulissent, seditiones atque tumultus in
populos excitare conabantur. Propterea S. P. operam
dedit suis suggestionibus ut Marciani imperatoris
edicto imperita eorumdem insania reprimeretur, et
 monasteriorum praesules Pulcheriae augustae reprehensionibus
increparentur . Quia vero hujusmodi
seditiones a monachis potissimum excitabantur, dum
sacrilegas conciones contra fidem habebant, ideo
imperialem etiam implorat potestatem, ut in posterum
a praedicationis officio prohibeantur, ne ea (ait)
quae ad sacerdotes pertinent sibi audeant vindicare. Sperat
tandem imperatoris zelum contra parricidas Alexandrinos
esse accendendum, ut nimirum agat, quod
paci ecclesiasticae intelligit profuturum .
2. Antiochenae Ecclesiae rebus et juribus quoque
prospiciendum esse censuit. Et quamvis eum non
lateret quali quantaque puritate fidei Maximus polleret,
tamen in ejus mentem revocat istius sedis praerogativas,
et quemadmodum Christiana fides universo
orbi annuntiata, speciali D. Petri magisterio, ipsi
Antiochenae et Romanae Ecclesiae tradita fuisset.
Confidens igitur S. pontifex quod divi Petri fundatoris
institutis firmiter Maximus adhaereret, non tantum
ejus animum excitat ad propulsandam omnem
 Nestorianam et Eutychianam ipsaniam; sed praeterea
eidem omnes Orientis Ecclesias sibi subjectas,
ne pravis iniquisque erroribus labefactentur et corrumpantur,
commendat: Cum te (ait) his deceat sacerdotali
auctoritate resistere, nosque saepius de profectu
Ecclesiarum relationibus quid agatur instruere. Pari
ratione eum hortatur apostolicae sedis fieri consortem,
sollicite tuendo privilegia tertia, quae in nulla
umquam ambitione minuantur, paulo infra subjiciens:
Etsi enim diversa nonnunquam sint merita praesulum,
tamen jura permanent sedium; quibus etsi possint
aemuli perturbationem aliquam fortassis inferre, non
 tamen possunt minuere dignitatem. Pravos hic ambitus
Anatolii conatus taxare voluisse, et Maximo persuadere
ut totis viribus se opponeret quidquid Antiochenae
Ecclesiae privilegia aut infringere aut elevare
poterat, etiam ex subsequentibus verbis 531
innotescit. Siquidem addidit: Unde cum aliquid pro
Antiochenae Ecclesiae privilegiis dilectio tua agendum
esse crediderit, propriis litteris studeas explicare, ut
nos consultationi tuae absolute et congrue respondere
possimus. At forte voluisse adhuc S. Leonem molliter
reprehendere Maximum episcopum Antiochenum,
illumque in posterum magis cautum reddere in procuranda
Nicaenorum statutorum observantia, mea
opinio est. Is enim anno 450 nimis facile indulsit
Eustathii Berytensis studiis, et ambitui in perniciem
Ecclesiae Tyriorum hujusque metropolitae Photii.
De qua re fuit in Chalcedonensi synodo postulatus
actione 4, ut ipsi vidimus in cap. 4 hujus lib., pag.
468. Nam S. Leo in subsequenti suae epistolae capite,
quamdam generalem regulam subjiciens, ait: Quod
 si quid a quoquam contra Nicaenorum canonum statuta
in quacumque synodo vel tentatum est, vel ad tempus
videtur extortum, nihil praejudicii potest inviolabilibus
inferre decretis, et facilius erit quarumlibet dissensionum
pacta dissolvi, quam praedictorum canonum regulas
ulla ex parte corrumpi. In hac igitur regula recensenda,
ut diximus, valde probabile est S. Leonem
nimiam Maximi Antiocheni facilitatem seu indulgentiam
taxare voluisse, qua Eustathio permisit se subtrahere
a metropolitico jure Ecclesiae Tyriorum, cui
Berytensis Ecclesia a prima sua origine fuerat subjecta.
Conjecturam nostram corroborant cum Eustathii
tum Photii verba in actione quarta descripta,
de quibus ipsi in superioribus jam verba fecimus.
3. Gravis eodem anno controversia de Paschate
celebrando exorta est. Quam ut dirimeret, memor
(ait) dispensationis creditae, Marciani imperatoris studiis
petiit adjuvari, ut in ea observantia, quae certa
semper ratione variatur, nihil possit erroris incurri .
 Curam paschalis cycli Alexandrino episcopo olim esse
demandatam asseverat. Sed quia subjicit: Sanctae
memoriae Theophilus. Alexandrinae Ecclesiae episcopus,
cum hujus observationis annos centum numero collegisset,
septuagesimi sexti anni paschale festum longe aliter
quam alii decreverant tenendum esse constituit. Totius
enim hujus magnae controversiae motiva recenset, et
ne mutabilis lunaris cursus erroris causam praeberet,
imperatorem hisce verbis compellat: Obsecro
clementiam vestram, ut studium vestrum praestare
dignemini quatenus Aegyptii, vel si qui sunt alii qui
certam hujus supputationis videntur habere notitiam,
scrupulum hujus sollicitudinis absolvent, ut in eum
diem generalis observantia dirigatur, qui nec paternarum
constitutionum normam relinquat, nec ultra praefixos
terminos evagetur. Julianum quoque episcopum
Coensem apostolicae sedis vicarium, diligenter de
eadem quaestione inquirere, et quanto citius etiam
rescribere rogat .
 Summam quidem nostri S. pontificis sollicitudinem
in definiendis iis ritibus qui ad paschalis festi
solemnitatem pertinebant, ut nimirum omnes fideles
in eamdem observantiam convenirent, non tantum
duae praecedentes epistolae patefaciunt, verum etiam
nobis indicatum est ex paschali canone diligenter
hac de causa conscripto a Victore Aquitano, qui de
mandato ejusdem S. pontificis ab Hilaro Romanae
Ecclesiae archidiacono interpellatus fuit, ut cyclum
paschalem in tabulas redigeret, et, explicatis discordiae
causis, quae in diverso supputandi modo occurrebant,
tandem quid magis veritati congruebat patefaceret.
Victorius ergo Aquitanus, seu, ut alii volunt,
 Victorinus, vir fuit summa pietate praeditus, et in
mathematicis calculis perquam exercitatus, impositum
ab Hilaro opus aggressus est, et perfecte absolvit.
Illudque omnium primus publici juris fecit, eruditissimis
quidem commentariis adornatum, cl. Aegidius
Bucherius soc. Jesu, atque ipsi iterum ad Vaticanorum
codicum lectiones emendavimus, 532 ut
inter Leonina Opera debitum locum obtineat. Non
arbitror quidem hocce nostrum consilium improbari
posse ab iis qui laudatum canonem quandoque lustrantur.
Nam praeter quod Victorius eum conscripsit
pontificiis mandatis obtemperare cupiens, gravissimam
tandem etiam quaestionem de Paschate in antiquis
cyclis duplici designatione notato solvit scribendo:
Quod non meo judicio aliquid definitur, sed
pro Ecclesiarum pace apostolici pontificis electione
servatum. Quatenus nec ego quod ad meum pertinebat
officium praeterirem, et in ejus constitueretur arbitrio,
qui universali Ecclesiae praesideret, quinam potissimum
dies in tali conditione solemnitati praecipue deputetur.
 Ad hanc gravissimam dirimendam quaestionem,
etiam suum laborem insumpsit de imperatoris Marciani
mandato Proterius Alexandrinus, vix ad illam
Ecclesiam regendam assumptus, qui scribens ad
nostrum sanctum pontificem, centenalem Theophili
laterculum librarii aut mendosi codicis vitio corruptum
affirmat, et propterea nusquam esse recedendum
a centenario annorum cursu ejusdem beatissimi
patris et episcopi nostri Theophili, qui antiquorum
paginis omnino concordat .
4. Jam vero intelligo me animo alienatum a constituto
proposito extra terminos Eutychianae haereseos
vagatum abiisse; et, quasi inconsulto Leoninarum
epistolarum ordinem et numerum sequendo, in eam
gravissimam incidisse quaestionem, quae diu multumque
pontificis animum torsit, quaeque gravissimos nodos in
se continet, nec facile solvendos ab iis qui etiam in
mathematicis calculis et supputationibus faciendis sedulo
versantur. Quod autem quaestio haec pontificium
 animum graviter agitaverit, ex aliis et aliis ejusdem
epistolis conjicitur . Quod spectat itaque ad Anatolii
res, et ad Eutychianorum superstites reliquias, horumque
nefarias artes, superest tandem ut describamus.
Anatolius imprimis gravissime ab imperatore
Marciano increpatus ad optimam frugem redactus
est, quem in suam gratiam S. Leo se recepturum
esse spondet, dummodo canonibus satisfaciat, et sacerdotum
jura non convellat. De qua sponsione cum
certus factus fuisset, idem Anatolius non distulit suas
epistolas scribere ad S. pontificem, in quibus humillime
de intermisso epistolarum commercio conqueritur;
quod sane magnae anxietatis et doloris augmentum
eidem attulerat, cum desiderasset frequentius
potiri pontificiis affatibus. Protestatur se esse
paratum obediendo complere quae vestris omnifariam
perfectissimis sensibus placita videbantur. Cujus quidem
rei plura in praesentiarum exhibens testimonia,
primo ait Aetium et archidiaconi ministerio dejectum
 in priori loco, atque honore ecclesiastico jam
esse restitutum; Andream vero, qui archidiaconi
dignitate fuerat honoratus, jam ab Ecclesia esse separatum,
et gradu dejectum, quia contra S. Flavianum
pro Eutychis partibus decertaverat: quamvis excusationibus
plurimis et subscriptionibus propriis, quas
epistolae sanctitatis vestrae subdiderant, jam viderentur
satisfecisse praeteritis. Duo alia praeterea suae resipiscentiae
argumenta in hac epistola profert. Alterum
pertinet ad initam pacem et summam conjunctionem
quam cum Romano pontifice Leone in posterum habere
et inviolabili nexu conservare desiderat. Alterum
vero respicit praecedentem sui ambitus culpam,
 quam a se amolitur, eamque in cleri sui episcoporumque
Orientalium studium refundit. Illud unum
addens, quod Quesnelliana et Launoii commenta
maxime evertit, affirmando Chalcedonensium gestorum
vim omnem et confirmationem auctoritati apostolicae
sedis fuisse reservatam. Cum et sic (ne inepte
fabulari videar Anatolii verba subjicio) cum et sic
gestorum vis omnis et confirmatio auctoritati vestrae
beatitudinis fuerit reservata .
533 5. Hisce ergo litteris acceptis non distulit S.
Leo responsum dare Anatolio, et nihil minuens de
pontificia majestate, firmum incommutabileque propositum
in ejus mentem revocat, quo curae communis
gratiae debuisset studere, ne ullam anxietatem sibi
ingereret. Subjicit se optasse in ecclesiasticis curis
talem habere consortem quales erga apostolicam
sedem quamplurimi ejus praedecessores se exhibuerunt,
quos inter expresse nominat Joannem Chrysostomum,
Atticum, Procum, atque Flavianum. Laudat
eum praeterea, quod quaedam in officiis clericorum
 male gesta correxerit, et Aetium presbyterum in
gratiam affectionemque revocaverit, et Andream ab
archidiaconi actione submoverit. Verumtamen indulgentiam
quamdam adhiberi cupiens cum iis qui
quondam Nestoriana et Eutychiana haeresi fuerant
infecti, et contra Flavianum decertaverant, eidem
Anatolio demandat veniam dare, si exsecrabilia dogmata
condemnent, et correctionis argumenta exhibeant.
Ait enim: Andream sane, qui rationabiliter
archidiaconi est privatus officio, et Eufratam, qui
sanctae memoriae Flaviani, ut comperi, improbus exstitit
accusator, si professionibus plenissime scriptis
non minus Eutychianam quam Nestorianorum exsecrabile
dogma condemnant, quorum venia est praestanda
correctis, presbyteros consecrabis. Et paulo infra, loquens
de caeteris pari errore inquinatis, subdit: Si
veniam simili professione cum satisfactione deposcunt
suis ordinibus reformarentur, his tantum ad officiorum
primatum admissis, quos ab omni errore liberos fuisse
 constiterit .
6. Pontificiae quoque auctoritatis majestatem conservans,
gradum facit ad disserendum de epistolarum
intermisso commercio, quod causa ambitus abruperat,
cum laudatum canonem 28 auctoritate sancti
Petri prorsus cassaverat atque aboleverat. Et desiderans
quidem in Anatolio majorem sinceritatem in
culpa agnoscenda, majoremque efficaciam in ea detestanda,
aperte fatetur praefatam culpam ad sola Constantinopolitanorum
clericorum consilia non debere
transferri, quod sine tua voluntate (ait) non potuit
tentari. Quia sicuti in mala suasione delinquitur, ita
et in mala confessione peccatur. Subjicit deinde non
esse sibi ingratum, quod eum displiceret, quod jam
placere non poterat. Quam secutus persuasionem,
veterem gratiam ei promittit, maxime principis
Christiani attestatione suffragante. Sibi quoque concinit
S. pontifex in alia epistola eadem die scripta ad
Marcianum imperatorem, expresse affirmans, Anatolium
in suam gratiam recepisse, quia per omnia me
 clementiae vestrae parere delectet. Subdit praeterea:
Amabilem, fidumque se praebeat, et ab ea, quam illi
spondeo charitate nulla se deinceps varietate dissociet,
eos sibi sincera affectione conjungens quos catholicae
fidei probavimus defensores . Interim autem Constantinopolitanae
Ecclesiae majori bono atque tranquillitati
prospiciens, imperatorem rogat ut Carosus
monachus nimis imperitus, nimisque perversus, qui, ut
comperi (ait), multorum corda subvertit sua venena
pietatis vestrae beneficio ultra non exerat, qui nimis
audacter haereticorum exstinctos conatus redivivos
fieri quaerebat, perfidiam Eutychianam defendendo,
et synodalem auctoritatem violando. Et quidem nec
inutilis, nec optato effectu vacua fuit S. pontificis deprecatio,
 nam sequenti anno 456, tertio idus Februarii,
debitas gratias eidem imperatori Marciano
rependit, quod Carosum illiusque socium Dorotheum,
qui haeretica pravitate in multorum perniciem damnatos
tuebantur errores, ex antiquis eorum monasteriis
expulerit, jubendo apud eos degere, quibus nocere
non possent, quod ut spero multis remedio erit,
quos a perversis doctoribus liberastis. At Carosum
tandem sincera fidei confessione haereseos virus
ejecisse, credidit S. P. e relatione a Juliano Coense
accepta . 534 Sed eum adhuc ecclesiastica fuisse
communione privatum, ob quasdam cum Anatolio
discordias, eadem in epistola nobis indicatum est.
Quarum quidem discordiarum originem aut inquirere
aut referre ad nostrum haud arbitror pertinere institutum,
cum ad exitum perducere dumtaxat intendamus,
eas in D. Leonis Opera Exercitationes, quae
ad Eutychianam haeresim et historiam pertinere
cognovimus.
7. Maximam quidem ergo injuriam subirem, si
 qui, ad praesentem hanc meam scribendi methodum
attendentes, vitio dare vellent quod prorsus narrare
praeterierim gravissimam illam cladem Romano Occidentali
imperio illatam, ob quam Urbs ipsa a Vandalis
capta, incensa atque direpta fuit. Haec itaque
clades tanta tristitia et moerore sancti pontificis animum
affecit, ut prorsus eo tempore Orientalium rebus
vacare non potuerit. Immo, Quesnello etiam
teste, intermisso omni epistolarum commercio, totus
fuit in reparanda civitatis et ecclesiarum strage, et
annum fere integrum dare debuit ut afflictae patriae
necessitatibus opitularetur. Nullam tamen de hac
clade Urbi a Vandalis illata in suis epistolis S. Leo
facit mentionem. Dumtaxat in orationibus ad R. populum
habitis paucis eam descripsit. Verumtamen,
eam timuisse, et jam a quinque annis prophetico
quodam spiritu praenuntiasse, ipsi, ex epistolis ad
Marcianum imperatorem, et ad Pulcheriam augustam,
quando Chalcedonense concilium adire rogabatur,
 jam in praecedentibus observavimus. Neque
vero sola haec Urbis direptio a Barbaris facta pontificium
torsit animum; verum etiam hujus moerorem
maxime auxit Marciani imperatoris optimi principis
obitus, qui quoadusque vixit omnino pendebat a S.
pontificis insinuationibus, monitis atque suggestionibus,
quin umquam ab ipsius nutibus resiliret. Is
ergo in imperio sex annis, et totidem mensibus, duobus
aut tribus diebus consumptis, ex hac luce migravit.
Cui Leo tribunitius ex senatu-consulto communi
calculo in imperio successit. Marciani tamen obitus
Eutychianis in Aegypto aliisque in Orientalium provinciis
delitescentibus occasionem dedit ut in catholicos
episcopos irruerent, contenderentque audacissime
Chalcedonensia gesta esse retractanda, novumque
habendum concilium ut fidei causa discuteretur.
Prae caeteris audaciores facti sunt Alexandrini, qui
Dioscoro etiam vita functo semper adhaeserunt; quibusque
maxime invisus erat sanctus Proterius episcopus
catholicus, omni virtutum genere ornatus.
 In hunc ergo irruere non exhorruerunt eidem sacrilege
caedem inferentes, et, maximis commotionibus
tum in tota Aegypto tum etiam in Constantinopolitana
Ecclesia excitatis, quasi sibi blandiebantur intentum
posse consequi finem, si a novo imperatore hujusque
ministris aliquid praesidii obtinuissent. At prava spe
decepti fuerunt. Leo namque, habito nuntio quod ad
Orientis imperium Leo tribunitius fuerat assumptus,
suis epistolis eidem gratulatur, paginae suas adjiciens
supplicationes, ut catholicae fidei rebus praesidium
praestaret, ne Alexandrina potissimum Ecclesia, haereticorum
furore vexata atque impugnata ad plenum
exitium perduceretur. Quod opus (ait) virtutibus vestris
gloriaeque conveniens celerem a Deo placitum habebit
 effectum, si sanctam Chalcedonensem synodum, de
Domini Christi incarnatione firmatam, nulla permiseritis
retractatione pulsari. Neque vero Leonem augustum
omnes Eutychianorum conatus latebant; cum isti
jam post Marciani obitum novum imperatorem multis
variisque molitionibus circumvenire curassent, ut in
eam sententiam veniret de Chalcedonensi synodo
abolenda, quorum improbos ausus summa prudentia
et religione qua pollebat prorsus irritos reddiderat,
etiam antequam a sancto pontifice supplicaretur.
Istius autem facti notitiam multorum relatione S.
Leo acceperat. Et propterea nunc eum exorat non
moveri a tanta animi constantia, sed fortius in ea
persistere, subdens: Unde quod negandum illis sponte
vidistis, gloriosum vobis universali Ecclesiae me supplicante
concedere, et incommutabiliter perpetuoque
535 praestare, ut quae secundum Evangelium Christi,
et praedicationis apostolicae veritatem omnibus retro
saeculis una fide unaque intelligentia roborata sunt,
nulla ulterius possint actione convelli. Epistolam hanc
 tandem claudit, suggerendo imperatori necessitatem
consulendi reparationi pacis Alexandrinae Ecclesiae,
et per catholicos sacerdotes (ait) talem providere jubere
pontificem, in quo et in actus probitate, et in fidei
professione, nihil possit reprehensibile reperiri .
8. Anatolii autem Constantinopolitani episcopi persuasione
praecedentem epistolam ad novum imperatorem
scriptam fuisse, perspicue S. P. indicat, rescribendo
ad eumdem Anatolium. Ab isto enim
plenam acceperat relationem eorum quae apud Alexandriam
in Christianae religionis opprobrium contigerunt,
quaeque ab improbis Eutychianis moliebantur
ut Chalcedonensis concilii decreta abolerentur, sed
horum insidias strenue repulsas fuisse ab ipso imperatore.
Nunc ergo Anatolium laudat ob curam quam
impendit in Ecclesiarum bonum, poscendo ut pontificiis
precibus imperialis opitulatio quaereretur, pro
iis remediis adhibendis, quae et vulneribus sanandis,
et ad haereticorum audaciam frangendam necessaria
 videbantur. Hunc praeterea admonet de epistolis hac
de causa jam scriptis ad imperatorem. Atque tandem
subjicit: Superest ut fraternitas tua ex opportunitate
praesentiae fidelissimi imperatoris animum studeat enixius
deprecari de statutis synodi Chalcedonensis sine
ulla retractatione servandis.
9. Sed tantarum perturbationum causam et auctores
nos referre oportet, ut reliqua intelligamus quae
ad Eutychianam historiam pertinent, et in quibus
apostolica S. Leonis sollicitudo versabatur explicemus.
Liberatus diaconus rerum omnium seriem narravit
dicendo post Chalcedonense concilium Dioscorum
in Gangrena civitate exsulare fuisse coactum, et
Alexandrinos episcopos et clericos, concilii Chalcedonensis
auctoritate et imperiali Marciani mandato,
novum episcopum eligere jussos fuisse, ut etiam ex
Actis Chalcedonensibus ipsi annotavimus. Collecti
sunt ergo nobiles (ait Liberatus) ut eum qui esset vita
et sermone pontificatu dignus, eligerent . . . . Cum super
 hoc multa dubitatio processisset, volentibus civibus neminem
penitus ordinare, ne adulteri viderentur (Dioscoro
quippe vivente), tandem omnium sententia in
Proterium declinavit, cui etiam Dioscorus commendaverat
Ecclesiam, qui eum archipresbyterum fecerat .
Proterii igitur in Alexandrinum episcopum electio et
subsecuta ordinatio causa fuit maximi schismatis,
cujus auctores simulationibus secretas eorum molitiones
occulere nisi sunt, quoadusque Marcianus in
imperio fuit superstes. Sed, eo vita functo, Egyptii fidem
facile expugnari posse crediderunt, seditionem diu
animo conceptam excitantes. Nam Timotheus Aelurus,
et Petrus Moggus diaconus, ambo a Dioscoro ordinati,
 urbem circumcursantes, plebem novitatum avidam
coeperunt sibi conciliare, et collectis turbis haereticorum,
quae Dioscorum sequebantur, et ascitis
duobus episcopis ob apertam haeresim jam sacerdotio
privatis, Timotheus Aelurus seditionis princeps
episcopus ordinatur, Proterii sedem invadit, legitimo
pastore expulso. At Proterius Eutychianorum furorem
evadere cupiens se in baptisterium recepit.
Quem locum satellites Timothei invadere non exhorruerunt,
ipsum Proterium occidentes, unco trahentes
per vicos ejus cadaver, quod laniatur, ejicitur, et
funus ejus incenditur, sparguntur cineres ejus in ventos.
Rem totam narrat Liberatus diaconus capit. 15,
addens. Ab isto ergo Timotheo duo episcopi Alexandriae
coeperunt esse. Et idcirco populus, et clerus in
duas factiones contrarias divisi, alii Chalcedonense
concilium defendebant, alii vero gravius apud imperatorem
536 Leonem instabant ut Chalcedonensis
synodus tolleretur. At imperator (subjicit Liberatus)
ambarum partium supplicationes legens, et considerans
 nimis esse grave vexari tanto itinere (novum concilium
Eutychiani petebant) sacerdotes, quorum aut aetas,
aut infirmitas, aut paupertas hunc laborem subire prohibebat,
impossibile judicavit eos congregari. Sed scripsit
singularum civitatum episcopis de utroque negotio;
nimirum de ordinatione Timothei Aeluri, atque
de supplicationibus sibi factis pro abolendo synodo
Chalcedonensi. At divina dispositione factum ut episcopi
omnes qui ad synodum Chalcedonensem convenerant
sine ulla prorsus haesitatione statim rescriberent:
Chalcedonensem synodum usque ad sanguinem
vindicandam, eo quod non alteram fidem teneret quam
synodus Nicaena constituit. Timotheum vero non
solum inter episcopos non haberi, sed etiam Christiana
appellatione privari. Nescio tamen cur Liberatus
praecedentem hanc rerum gestarum seriem fideliter
describens, penitus referre omiserit quae a
S. Leone gesta sunt pro inviolabili Chalcedonensium
decretorum observantia, et pro amovendo ab Alexandrina
 sede Timotheo Aeluro, et abolendo diro illo
schismate quod Ecclesiam illam affligebat et ad exitium
catholicam fidem perducebat. Neque enim
pontificis nostri gesta Liberatum latere poterant.
10. Nam interea dum Alexandrina Ecclesia in alto
fluctuabat haereticorum et seditionum tempestatibus,
S. Leo pontifex satagebat catholicorum constantiam
excitare, datis hac causa novis epistolis, vel ad Julianum
episcopum Coensem, vel ad Basilium nuper
ad episcopatum Antiochenum assumptum, vel ad
Euxitheum Thessalonicensem, vel ad Juvenalem Jerosolymorum,
vel ad omnes metropolitas Orientalium
Ecclesiarum, omnes singulosque adhortans ut sancta
et strenua constantia sceleratorum ausibus se opponerent,
ne in quoquam nostrum communis fides aut
trepida inveniatur aut tepida ; certo sibi persuadens
quod si episcopalis constantia a synodi Chalcedonensis
definitionibus non recederet, jam Clementissimus
et Christianissimus princeps libenter (ait) tuebitur
sententiam suam et quod sponte jam praestitit,
 multo magis rogatus efficiet, ne bene finita atque composita
aliqua possint novitate violari . Neque fidei
catholicae tuendae ardor et studium penitus exstinguendi
mala quae Alexandrinam opprimebant Ecclesiam
pontificium excitarunt animum ad encyclicas
scribendas epistolas, et imperatorem rogandum ne
aures praeberet nefariis Eutychianorum petitionibus;
sed praeterea Julianum Coensem et Aetium presbyterum
sollicitat, ut quanto citius pontificia scripta ad
unumquemque episcoporum metropolitarum facerent
pervenire, ut toto conatu novitatibus resisterent.
Mirari deinde se subjicit quorumdam calumniatorum
audaciam, qui, nodum in scirpo quaerentes, epistotam
 pontificiam scriptam ad Flavianum, ab omnibus
tamquam fidei regulam acceptatam, accusabant tamquam
obscuram sensu, vel sermone ambiguam, quasi
quod ipsius epistolae assertiones ex evangelica et apostolica
doctrina non essent derivatae. Miror sane
(inquit) calumniantium vanitati aliquid adhuc in epistola
mea, quae toto mundo placuit, obscurum videri, ut
de ea putent aptius exponendum; cum illius praedicationis
tam plena et solida sit assertio, ut nihil accipiat
vel in sensu vel in sermone novitatis. Quia quidquid a
nobis tunc scriptum est ex evangelica et apostolica probatur
sumptum esse doctrina . Quam calumniantium
vanitatem volens refellere, et evidentissime
probare novis expositionibus locum superesse non
posse, quas Eutychiani fieri petebant, ad vulnerandam
saltem Chalcedonensis synodi auctoritatem, Aetio
suo vicario exemplaria litterarum quas Galli et Itali ad
se scripserant misit, ut ostenderet omnes etiam Occidentis
537 episcopos summa consensione eamdem
profiteri doctrinam. Exemplaria quoque litterarum quae
 Galli ad nos atque Itali Episcopi concordi credulitate
miserunt pariter direximus, ut quam etiam illorum nobiscum
sit fides una non lateat . Digna haec quidem
erant ut a Liberato diacono Eutychianistarum historiam
scribente leviter saltem indicarentur. Et quemadmodum
ipse minime dissimulare poterat quae a S.
Leone gesta fuerant ad latrocinale Ephesinum abolendum,
Dioscori et Eutychetis impietatem coercendam
atque damnandam, et demum etiam explicavit
studium quod adhibuerat ad catholicam fidem in
oecumenico Chalcedonensi concilio firmandam; ita
quoque paucis eum describere oportebat quanta qualiaque
noster S. P. fecerat, cum pro sustinendis ejusdem
concilii decretis, tum pro reparandis iis gravissimis
malis, quae post Marciani mortem, ob nefarias
Eutychianorum molitiones, Alexandriam, Aegyptum
et ipsam Constantinopolitanam Ecclesiam quoque
dire cum catholicae fidei exitio vexabant. Jam vero
Liberato Carthaginensi diacono veniam demus, qui
 quamvis in conscribendo Breviario de Nestoriana et
Eutychiana haeresi prae manibus habuisset synodorum
gesta, et SS. Patrum epistolas, ut ipse in praefatione
hujus opusculi asseverat, tamen non omnem diligentiam
servavit; et in causa de qua agimus potius animo
intendebat referre gravissimum illud Alexandrinorum
schisma, quam indicare apostolicae Romanae
sedis studium et gravissimos conatus ut illud comprimeret
et repararet.
11. Caeterum Liberatum minime latere poterant
quae S. Leo fecerat, ante et post Proterii mortem,
pro eludendis Alexandrinorum nefariis artibus, horumque
Ecclesiam ad perfectam tranquillitatem et pacem
inducendam. Acceptis namque a Proterio epistolis
suae ordinationis indicibus ad eumdem rescribere
haud distulit, et orsus a gratulationis officiis, ait:
Laetificaverunt me litterae dilectionis tuae, quas frater
et coepiscopus noster Nestorius (Beda habet Nectarius)
pio adoptavit affectu. Oportebat enim ut ab Alexandrinae
 Ecclesiae praesule talia scripta ad sedem apostolicam
mitterentur, quae ostenderent magisterio beatissimi Petri
apostoli hoc ab initio per beatum Marcum ejus discipulum
didicisse: Aegyptios, quod constat credidisse Romanos
. Multis deinde eadem epistola suam doctrinam
in epist. ad Flavianum contentam defendit adversus
haereticorum calumnias; quam legi optat frequenti
concione, ut Alexandrinos de sua doctrina
faciat certiores. Atque tandem jubet ut allata Patrum
testimonia cum sua epistola publice conferat, qua
palam fieret eum Nestorium pariter et Eutychetem
damnare. Specialem ergo curam Romanum pontificem
de Alexandrina Ecclesia semper habuisse, variis
argumentis in harum Exercitationum cursu ipsi jam
observavimus, quae quidem tanto magis augebatur,
 quanto majores erant necessitates quibus premebatur,
et R. pontificem prospicere oportebat.