538 CAPUT XII ET ULTIMUM.
Summum tandem studium usque ad vitae exitum S. Leo
adhibuit in firmandis Chalcedonensibus decretis, in
reparanda Alexandrinae Ecclesiae clade, et in haereticis
Eutychianis exstinguendis. 
1. Verbis haudquaquam explicare possemus S. P.
Leonis studium in reparanda Alexandrinae Ecclesiae
clade, nisi ejusdem agendi ratio post Proterii mortem
adhibita perspicue illud patefaceret. Sed praeter momenta
illa quae jam in superioribus ad hanc veritatem
ostendendam a nobis adducta sunt, et alia supersunt
ex quibus apprime cognoscimus S. Leonem
reliquos suae mortalis vitae dies insumpsisse ut omnes
Eutychianos conatus et molitiones eluderet, compesceret,
attereret; Chalcedonensem synodum tueretur;
catholicam fidem sustineret, et orthodoxos episcopos
 oppressos, et seditiosorum factione exsulatum
abire coactos, ab aerumnis quas patiebantur eximeret.
Colligimus id potissimum ex epistola tertia quam
scripsit ad Leonem augustum, qua primo ei gratulatur
quod Chalcedonense concilium custodire voluerit; et
gradum faciens ad pertinaces et insidiosas haereticorum
contentiones, postulat ut pro Christianae reipublicae,
et imperii incolumitate et bono, regia potestate
utatur ad eos compescendos atque frenandos.
Cujus pertinax (ait) et insidiosa contentio illico conquiescet,
si imperiali potestate frenetur . Voluisse
autem S. pontificem imperatori consulere, Alexandrinos
haereticos in exsilium pellere, aliisque poenis
multari, indicant verba subsequentis epist. scriptae
ad Aegyptios episcopos catholicos; qui, post Timothei
Aeluri ordinationem, relictis suis sedibus, venerant
Constantinopolim, solamen atque praesidium quaesituri.
Eos autem pro fide extorres pontifex consolatur,
et ut pro incarnationis mysterio patienter adversa
 tolerent hortatur, sibi persuadens: Ut per vestram
patientiam (ait) multorum devotio roboretur, et cum
gloria venerandi principis Alexandrina Ecclesia, depulsis
haereticis, antiquam recipiat dignitatem . Pontificis
autem voluntas non plene suum effectum assecuta
est, nescio an ob nimiam imperatoris clementiam,
vel ob Anatolii desidiam, quibus factum est ut
etiam inter Constantinopolitanos clericos nonnulli
haberentur qui Alexandrinis latronibus adhaerebant,
et Eutychiana dogmata imbiberant, maximo Chalcedonensium
decretorum contemptu et injuria. Quae
cum S. pontifex rescivisset, arrepto calamo, primo
litteras dat Anatolio Constantinopolitano: excitat
ejus vigilantiam contra haereticorum conatus: eum
arguit, ut inter dilectionis tuae quidam esse dicuntur
qui adversariorum conniveant pravitati, et vasis irae vasa
misericordiae misceantur. Tum Anatolii vigilantiam
urget, ut severitate congrua coerceat atque investiget
haereticos, ita ut quibus prodesse non potuerit correctio,
 non parcat abscisio. Atque denique in hujus
mentem revocat illud Evangelii mandatum: Ut si nos
oculus, aut pes, aut dextra scandalizaverit manus, a
compage corporis auferatur; quia melius sit his in Ecclesia
officiis carere membrorum, quam cum ipsis in
aeterna supplicia ire. Fortius quidem urgere Anatolium
hujusque vigilantiam excitare quaesivit alia epistola
paulo post ad eumdem scripta, cujus determinatum
tempus haudquaquam definire possumus, cum
consulari nota careat. Est enim inter Leoninas 126.
2. Tum recenter S. pontifex ab Anatolio litteras
acceperat, quibus Alexandrinae Ecclesiae lacrymabilem
statum expresserat, ipsius tamen
539 atrocia facinora epistolarum paginae explicare
non potuerunt. Maximo autem dolore id cognovisse
 asseverat. Sed quoniam locorum maxima distantia et
Eutychianorum impetus Leoni non permittebant effrenem
eorumdem frangere contumaciam, cum omnes
ecclesiasticas leges et poenas non reformidarent; idcirco
suggerit Anatolio ut supplicare non desinat imperatorem,
et crebris suggestionibus poscere ut quamprimum
a pervasoribus suis Alexandrina Ecclesia liberetur.
Sibi praeterea consolationem allatam fuisse asseverat
ex relatione accepta: quod ex omni numero
episcoporum qui Aegyptianis dioecesibus praesunt solum
dudum damnati potuerunt quatuor inveniri, qui Timotheo
et impietate haereseos et sceleris latrocinio jungerentur;
qui ad petendam synodum admitti nullatenus
possunt, etiamsi de solo haeretico arguerentur errore.
Catholicos deinde episcopos ex Aegypto profugos,
qui Constantinopolim convenerant, imperatori commendasse,
ut opem obtinerent, testatus est. Tandem
in ipsum Anatolium stylum convertit, huncque vehementer
arguit quod Attici Constantinopolitani presbyteri
contumaciam non represserit, qui ad eam insolentiam
 profecit, ut in ecclesia contra catholicam
fidem et Chalcedonensem synodum ausus fuerat disputare.
Cogor (ait) vehementius de tua dissimulatione
causari. Minaturque se pro sua auctoritate facturum,
si detrectet illum Andreamque socium suae impietatis
a communione abscindere. Quem nos, si fieri potest,
emendari malumus, quam perire. Qualia vero emendationis
argumenta praescribat, ex subsequentibus intelligimus.
Vult enim Leo ut de eo loco, unde contra
catholicam fidem multa disseruit, aperte nunc ipsius
fidei praedicator appareat, et nihil Eutychiani dogmatis
praetermittat, quod non manifestatione suae professionis
Christiano populo audiente condemnet . Graviter
tamen hoc objurgationis genus Anatolio displicuisse,
quasi res suae Ecclesiae non curaret, et ea dissimularet
quae ad fidei catholicae perniciem in Constantinopolitana
contingebant Ecclesia, ex istius querimoniis
innotescit. Moderate tamen Anatolii querimonias Leo
accepit; illique ait inquirere delegasse utrum vera
 essent quae de Attico fama jactaret. Neque in aliquo
(subjicit) honorem tuum laesi: cui discutienda ea quae
ad me erant perlata commisi. Denique ad excludendam
omnem suspicionem qua Atticus tamquam laesae fidei
homo in omnium ore traducebatur, monet et mandat
ut is non voce tantum sed propria subscriptione publice,
quae in ecclesia, Christiano populo praesente,
recitetur, Eutychianum damnet errorem, et Chalcedonensis
synodi decretis apost. sedis auctoritate firmatis
se adhaerere profiteatur.
3. Haec tamen controversia de Attico presbytero
nova non erat. Nam S. pontifex jam scripserat ad
imperatorem in C P. Ecclesia reperiri clericos ambiguae
fidei, quos ab Anatalio ejici petebat, huncque
arguebat quod negligenter ferret aliquos de fide perverse
sentire et loqui. Quare imperatorem ita compellat,
ad justitiam ultionis illum excitando, ne Constantinopolitanae
Ecclesiae puritas obscuretur: In qua
inveniuntur clerici quidam haereticorum sensui consonantes,
ut intra catholicorum viscera assertionibus suis
 haereticos adjuvantes; in quibus deturbandis si frater
meus Anatolius, cum nimis benigne parcit, segnior invenitur
. Hinc ergo pontifex ipsum augustum rogat
ut dignetur pro sua fide etiam istam Ecclesiae praestare
medicinam, ut tales non solum ab ordine clericatus,
sed etiam ab Urbis habitatione pellantur, Ne
ulterius sanctus Dei populus perversorum hominum contagio
polluatur. Leonis votis annuit augustus, Atticumque
impulit ut de sua fide ad Rom. pontificem scriberet,
et meditata professione omnem de sua doctrina
suspicionem amoveret. Perfecit Atticus in speciem
quod augustus jusserat; edidit Romamque misit confessionem
fidei, sed valde obscuram et verborum ambage
implicatam. Quam fidei 540 professionem cum
S. pontifex lustrasset, seduloque ad verborum vim
 et significationem attendisset, eam taliter incertam
esse judicavit, ut confirmaverit potius quam diluerit
quidquid (ait) ad nos de eo fama pertulerat; cum si
conscientiam suam voluisset probare sinceram, non Eutychen
sibi odiosum fuisse, sed quod perfidiam ipsius
reprobaret atque damnaret, debuerat confiteri . Illa
ergo fuit Attici subdola agendi ratio, ut profiteretur
sibi odiosum fuisse Eutychetem, cui anathema dicere
non detrectabat, quin istius prava dogmata reprobaret.
Quare S. pontifex volens ipsius vafritiem eludere,
talem ab eo fidei professionem fieri postulabat, de
qua umquam dubitare non liceret. Alias imperabat
ut ipse et Andreas ejusdem criminis socius ab ordine
et omni honore clericali amoverentur. Atticum
vero (ait) et Andream, quorum nomina fratri et coepiscopo
meo Anatolio missis ante litteris indicavi, quos a
vestra laudabili fide dissentire cognovi (scribit ad presbyteros,
diaconos et clericos Ecclesiae Constantinopolitanae)
atque apertissime Eutychianorum connivere
per fidiae, nisi prius hostilia dogmata propria voce ac
 subscriptione damnaverint, et fidem Chalcedonensi concilio
roboratam, in ecclesia, populo Christiano praesente,
se professi fuerint secuturos, ordinis sui honore priventur.
Qualem tandem exitum Attici et Andreae causa obtinuerit,
neque ex S. Leone, neque ex alio Christianae
rei monumento potuimus investigare. Sed minime
ambigendum est, aut eos, servatis omnibus conditionibus
recensitis, suam perfidiam abjecisse; aut a catholicorum
societate fuisse avulsos, et clericali honore
privatos, cum numquam sanctissimus pontifex
recesserit a decisis.
4. Restat jam tandem ut videamus quid de Eutychianis
Alexandrinam Ecclesiam diripientibus factum
fuisset, cum jam S. pontifex crebris suarum epistolarum
suggestionibus opem ab imperatore petiisset,
pro exturbando Timotheo Aeluro, illius sedis praedone
et invasore; alioque habendo episcopo, qui catholicam
fidem profiteretur. Leonem autem augustum
suam opem et auctoritatem adhibuisse, ut res ad felicem
 exitum perducerentur, minime ambigendum
est. Sed facile non potuit omnes Eutychianorum insidias
praecavere, qui pro Ecclesiae et imperii rebus
componendis novam synodum necessariam esse confingebant,
quorum spem S. P. iteratis litteris frustraverat;
qua amputata, saltem publicum colloquium
petunt cum iis quos S. Leo maluerit. Aequa sane postrema
haec Eutychianorum petitio videbatur iis qui
subdolas horumce artes non intelligebant; potissimum
cum petitio rumoribus comitaretur, hos sincere velle
edoceri fidei veritate, opinionumque non ita esse tenaces,
ut nollent emendare eas si falsatas esse demonstrarent.
Per aulicos itaque ministros Eutychiani
imperatorem adierunt, ut huic collationem persuaderent,
qui circumventus ab aliorum consiliis, scribit
ad S. Leonem, affirmando synodum frustra peti postquam
synodo Chalcedonensi finita controversia erat,
quia perfectio incrementum et adjectionem plenitudo
non recipit. Quae verba S. Leo in suam epistolam
transtulit, imperatoris sententiam laudando. Ea ergo
 humanitate animique promptitudine qua solebat statim
S. Leo imperialibus epistolis dedit responsum,
et, manifestato sui animi gaudio, imperatori gratulatur:
Cum clementiae vestrae (ait) excellentissimam
fidem augeri . . . . . . agnosco . Fidei soliditatem supra
firmissimam petram aedificatam praedicat, a qua procul
omnium opinionum varietates arcendas esse asseverat,
ne ingrati divinae misericordiae muneribus inveniamur,
et tamquam nulla sint quae adepti sumus,
contraria potius exspectamus. Nam (subjicit) quae patefacta
sunt quaerere, quae perfecta sunt retractare, et
quae sunt definita convellere, quid aliud est, quam de
adeptis gratias non referre, et ad interdictae arboris cibum
improbos appetitus mortiferae cupiditatis extendere?
541 Negat praeterea se communionem habere velle
 cum haereticis, qui de argumentationum suarum versutia
gloriantur, ut Evangelio Christi contradicant.
Sed confidens per omnia de imperiali pietate, se missurum
spondet aliquos legatos, non ut disputent cum
Eutychianis, sed eos instruant, quia de rebus apud
Nicaeam, et apud Chalcedonam, sicut Deo placuit definitis,
nullum audemus inire tractatum . Sub finem
epistolae labentem Alexandrinam Ecclesiam eidem
commendat, ut, ejectis ex urbe parricidis, eam tandem
in libertatem vindicet.
Praecedens laudata S. Leonis epistola, labente
mense Martio scripta fuit, Leone et Majoriano consulatum
agentibus, quod in annum 458 incidit. Sed
non statim misit legatos quos se missurum esse spoponderat.
Nam ex subsequenti epistola, quam scripserat
decimo sexto kal. Septembris ejusdem anni,
intelligimus tum solum dirigere deliberasse Domitianum
et Geminianum episcopos, qui pontificias
partes agentes Ecclesiae pacem quaererent, quin bene
definita ad novum tractatum revocare permitterent.
 Addit omnino vitandas esse disputationes quascumque
cum fidei negotia tractantur, et exemplum
Christi adducit, qui Evangelii doctrinam cunctis
nationibus annuntiandam, non oratoribus atque philosophis,
sed hominibus piscatoribus atque humilibus
commisit. Cui exemplo Eutychiani repugnabant,
dogma in synodo definitum in disputationem adducere
contendentes. Instabat Leo tandem apud imperatorem,
ut benignas aures praebere vellet legatorum
suggestionibus, quos miserat non disceptaturos cum
damnatis, sed supplicaturos vobis tantum pro catholicae
fidei firmitate, quin parricidis Alexandrinis omni
indulgentia indignis humana remissio concedi posset,
cum ille solus exorandus esset, qui talia potest digne
plectere, et solus ineffabili misericordia relaxare. Cum
Eutychianis vero Timothaei Aeluri partibus adhaerentibus
aliam et aliam oeconomiam ecclesiasticam servari
jubet; videlicet, correctis poenitentiam non negandam
mandat, obduratos vero sub synodali sententia
 remanere vult .
5. Occasione hujus legationis aliam scripsit epistolam
ad eumdem imperatorem, quae apud Quesnellum
134 est, sed in veteribus editionibus est 97.
Continet haec epistola, ut annotavit etiam Quesnellus,
prolixiorem diligentioremque de mysterio incarnationis
tractationem. Plurima amplissimaque habet
subjecta SS. PP. testimonia, quibus Eutychis error
jampridem damnatus ostenditur. Sed in fine hujus
epistolae in imperatoris mentem revocat nihil esse
congruentius imperii potestate, quam ut paci Ecclesiarum
Domini tua constitutione prospicias, et in omnibus
tibi subditis Dei dona defendas, neque ulla ratione
patiaris per invidiam diaboli ministros ipsius in
cujusquam saevire perniciem. Quod diu desideravit
Leo tandem assecutus est. Nam imperator, pontificiorum
legatorum suggestionibus auditis, secumque ea
animo revolvens quae S. pontifex ad eum in aliis et
aliis scripserat epistolis, sapienter deliberavit non
 amplius ferre gravissimam Alexandrinorum dissensionem,
impiumque Timotheum retinere sedem illam
quam invaserat; suam potestatem episcoporum auctoritati
adjunxit, jubendo quod jam condemnatus
Timotheus ab episcopatu abiret. Quemadmodum
enim res contigerint ex monumentis, quae supersunt
non sincere apparet. Quesnellus, qui a suo systemate
numquam recessit, sibi imaginatur Constantinopoli
habitum fuisse episcoporum conventum, et forte occasione
obitus Anatolii et novi CP. episcopi eligendi;
et praesentibus pontificiis legatis, Domitiano et Geminiano
episcopis, lectas fuisse omnes epistolas
metropolitarum cum episcoporum subscriptionibus
ad Augustum missas, recitatam quoque S. Leonis
epistolam 134 ad eumdem imperatorem cum subjectis
SS. PP. testimoniis, atque praesentium absentiumque
 consensione Timotheum ipsum fuisse condemnatum.
542 De hac in Timotheum sententia, ait idem
Quesnellus, sermo est in epistola S. Leonis ad Gennadium
Anatolii successorem: Universorum (inquit)
Domini sacerdotum sententiis coarctatus. Et rursus
S. pontifex explicare volens universalis Ecclesiae
gaudium, ob improbi Timothei ab Alexandrina sede
expulsionem, scribit ad imperatorem: Sciat clementia
vestra omnes Ecclesias Dei cum laude vestra exsultare
pariter, et laetari, quod ab Alexandrinae Ecclesiae jugo
improbus parricida depulsus est . Fateor quidem
omnes episcopos reprobasse Timothei Aeluri in
Alexandrinum episcopatum intrusionem, hunc tamquam
parricidam et haereticum exhorruisse, suumque
moerorem et Alexandrinae Ecclesiae cladem expressisse,
tot tantisque epistolis in encyclico codice regestis,
de quibus jam mentionem fecimus. Quid inde
vero? Num conjectura est conciliariter habitam fuisse
Constantinopoli congressionem, ut canonica sententia
ferri posset? An non haec canonica sententia prolata
 fuerat a sancto Leone Magno; qui iteratis vicibus,
etiam antequam legatos mitteret, imperatorem
rogaverat ut exsecutioni demandaretur Timothei invasoris
expulsio, et novus catholicus episcopus ab
Alexandrinis eligeretur? Non ea ratione igitur, quod
omnes episcopi, tam absentes quam Constantinopoli
commorantes, desideraverint et plausum fecerint
Timothei Aeluri depositioni, dicendum est jure horum
sententia fuisse damnatum et expulsum. Id certe
dumtaxat indicare habent laudata verba: Universorum
Domini sacerdotum sententiis coarctatus; sed attendentes
criminum gravitatem, omnes episcopi
summa consensione urgebant ut depositionis sententia
in Timotheum Aelurum a S. pontifice Leone prolata
incunctanter exsecutioni demandaretur.
6. Omnem tamen spem non abjecit Timotheus ab
Alexandrino throno expulsus, sed sibi blandiebatur
iterum illud posse obtinere, et consuetis adhibitis
artibus, venia ab Augusto obtenta, Constantinopolim
 venit, et quasi innoxius cum catholicis communicavit.
Admonitus S. Leo a Gennadio novo C. P. episcopo,
et audito (ait) sermone fratrum coepiscoporumque
nostrorum Domitiani et Geminiani, qui ex
Oriente Romam venerant, rescribit ad eumdem Gennadium,
valdeque conqueritur, quod communicaret
cum catholicis, multisque probat episcopatu non
modo indignum, sed etiam ob parricidium et sacrilegia
ab eodem patrata esse cavendum. Mandat ergo
Gennadio, ut non modo a publico conventu Ecclesiae,
sed a fidelium societate eum prohibeat. Et ideo
dilectio tua sollicitudine qua claret eniti et elaborare
debebit, ne cum tam nefario homine sermo aliquis privatim
vel publice misceatur, neve sub specie correctionis
ejus quorumdam conventui praebeatur occasio, ne redeundi
integram capiat libertatem, de quo jam in edictis
suis princeps Christianissimus judicavit. Duo tandem
menses effluxerunt, cum ecce duo legati ex
Alexandrina Ecclesia, Daniel presbyter nimirum et
 Timotheus diaconus, cum litteris novi episcopi
Alexandrini rite consecrati. Plebs enim et Alexandrinus
clerus communi consensione atque suffragio
Timotheum Solophaciolum rite solemniterque episcopum
renuntiarunt, et deinde ordinarunt. De qua
re summo gaudio S. Leo exsultans, statim eadem die
tres scribit epistolas: unam ad novum episcopum
electum et consecratum, eique gratulatur, eumque
hortatur, ut eos qui veritati aliquatenus restiterunt,
reconciliandos Deo (ait) per Ecclesiae preces instanter
acquiras. Secundam epistolam scripsit ad presbyteros
et diaconos ejusdem Alexandrinae Ecclesiae, quibus
pariter gratulatus est de piissimo affectu quo
invicem conjuncti servaverunt unitatem spiritus in
vinculo pacis, remota a seipsis ea discordiae bestia,
quae vineam plantationis Dominicae (sicut psalmus
 propheticus canit) singulari feritate vastabat. Eos
pariter excitat ad procurandam cujuslibet ordinis
Christianorum resipiscentiam; ut nimirum, abjecta
Eutychiana potissimum impietate, ad satisfactionis
543 remedia adhibenda faciliori via pervenire possint
. Tertiam tandem epistolam scripsit ad decem
Aegypti episcopos, quae in aliquibus tantum
verbis a praecedenti discordat; cum istis suam laetitiam
communicat, quod ille fuerit ordinatus episcopus,
quem nullus ambitus traheret, nulla seditio impelleret,
nulla iniquitas incitaret; sed, in medio constituta
meritorum sanctitate, eum cunctis non dubitaret
praeponere quem sibi universitas cuperet praesidere .
Hisce tandem rebus hactenus descriptis mire ea
cohaerent quae Liberatus diaconus in suo Breviario
tradidit. Qui indicaturus quemadmodum Alexandrinae
Ecclesiae pax reddita fuerit, narrat imperatorem
Leonem scripsisse duci Alexandriae Stilae, ut pelleret
quidem ab episcopatu modis omnibus Timotheum, inthronizaret
autem alium decreto populi, qui synodum
 (intellige Chalcedonensem) vindicaret. Deinde loquens
de novo episcopo Alexandrino electo, Timotheo
videlicet cognomento Solophaciolo, sive Asbus,
ait: Hic vixit quidem sine seditione quiete in Alexandrina
Ecclesia omni tempore Leonis, et omni tempore
Zenonis, donec Basiliscus arriperet tyrannidem, Zenone
in Isauriam fugiente. Nihil autem praesidii catholici
exspectare poterant a Basilisco, qui jam pridem
Timotheo Aeluro atque Eutychianis clam saltem
patrocinatus fuerat. Propterea, non mirum si, tyrannice
imperio obtento, scripsit universo orbi sanctionem
suam, quam appellavit encyclicam contra
Chalcedonense concilium, et Timotheum Aelurum in
suum episcopatum redire fecit, ut Timotheus catholicus
in Canopi castellum et in monasterio latuerit
. Novum hoc catholicae religionis excidium non
vidit S. Leo papa, cum jam a multis annis ex hac
 luce migrasset. Basiliscus namque juxta eruditissimi
Dionysii Petavii tabulas, summam imperii tyrannice
obtinuit anno 476, cum jam Simplicius papa Ecclesiae
clavum tenere coeperat, et jam S. Leo vivere
desierat, anno 461.
7. Quales autem quantosque labores pro Ecclesia
et Christo S. Leo pertulisset, et acres pugnas adversus
fidei hostes, scriptis dictisque debellatas haereses
cum victoriae triumpho, subiisset, ex dictis in hisce
nostris historicis Exercitationibus perspicue innotescit.
Scire autem aut animo capere promptum est qua
prudentia Ecclesiam rexerit, qua constantia apostolicae
suae sedis jura defenderit, servando semper, et
conservando sui muneris majestatem, a qua numquam
resilire aut deflecti potuit, propter dissidentium
Ecclesiarum motus, episcoporum Orientalium
studia et haereticorum molitiones. Intrepidus enim
restitit principum petitionibus, quae canonibus Nicaenis
et justitiae legibus adversabantur; synodos
horumque decreta abolevit, retractavitque, quandocumque
 divinis apostolicisque institutis non cohaerebant;
saluberrimas condidit leges, pro disciplinae
ecclesiasticae vigore reparando atque tuendo; lapsis
indulgentiam dare prohibuit, quoties poenitentia salutari
praeteritam contumaciam sincero corde non
retractassent; neque tandem poenarum canonicarum
relaxationes iisdem impertiri voluit, nisi aliqua publicae
utilitatis et perfectae concordiae casua id postulasset.
Certe magnificus, atque gloriosus, et vere
admirabilis in Ecclesiae negotiis administrandis repertus
est. Et potissimum quia post adeptum summum
pontificatum Ecclesia quatuor horrendis illis
haeresibus foedabatur; et totus Oriens duodecim annorum
spatio turbabatur, columnis Ecclesiae dejectis
aut vacillantibus; et tamen ex hac luce non prius
decessit quam parta ubique pace et obmutescentibus
undequaque haereticorum turbis.<span class="text-blue-600 font-bold"