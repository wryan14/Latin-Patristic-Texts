CAPUT II.
Quare generalis synodus Epheso indicta Chalcedonem
transfertur. De S. Leonis epistola ad Ravennium.
Galliarum episcopi in duabus synodis conveniunt,
eorumque synodicas epistolas multa sapientia et eruditione
sacra adornatas transmittunt ad apostolicam
sedem. Tandem de Mediolanensi Eusebii synodo
agitur, hujusque synodicis ad S. Leonem missis. 
1. Promulgato jam edicto de nova generali synodo
 in Oriente habenda, imperator Marcianus veteres
Eutychianorum turbas huc illucque renovari vidit,
undequaque partium studia concitari, excitarique
tumultus; cum videlicet qui semel Eutycheti adhaeserunt,
ne levitatis, ait Baronius, arguerentur, perstabant
in sententia, et omni conatu patrocinabantur
susceptae semel iniquae causae, et si non aliter, acclamationibus
saltem nominis Eutychetis. Has turbas
primum Constantinopolim magna cum seditione excitatas
fuisse, Marciani imperatoris edictum ad eas
comprimendas abolendasque manifestat. Quae cum
a gravissimis odiis atque aemulationibus foverentur,
periculum civitati imminebat ne Constantinopolitani
mutuis caedibus sese interficerent. Deo itaque favente
imperatoris edicto, tertio idus Julii dato, sedatae fuerunt,
utriusque partis factiosi viri intelligentes se
ultimo supplicio esse puniendos, si in seditionibus
perstitissent. Ex his ergo aliquantulum Marciani
animum fuisse commotum arbitrari oportet; nec probabilitate
caret eum poenituisse quod in Italia synodum
 haberi non permisisset, quemadmodum Leo votis
omnibus exoptaverat, ad praecavendas quidem
illas seditionum turbas et gravissimas commotiones
quas duae adversae factiones jam excitaverant. Has
quoque in Nicaeam Bithyniae, ubi synodus haberi debebat,
transferri posse imperator veritus est. Unde
Pulcheria augusta ad Strategium illius provinciae
consularem litteras dedit, in quibus, communi tranquillitati
prospicere cupiens, et fidem catholicam
imperturbatam et immotam ab omni genere hominum
custodiri volens, eidem consulari viro mandat
ut nemini sine episcoporum consensu ad generalem
synodum evocatorum permittat ad eam urbem accedere:
Immo omnes monachos et laicos, quos nulla
ratio ad synodum vocat omnino debeat de civitate et
ipsis locis expellere. Ut, cum omni disciplina considente
 sancta synodo, sine aliqua commotione atque contentione,
quae a Domino Christo revelata fuerint communiter
ab omnibus confirmentur.
2. Dum haec autem agebantur, imperator certior
factus est Illyricum maxime perturbari ob metum
barbaricae invasionis. Quare secum recogitans non
valde tutum esse longe a Constantinopoli recedere,
iteratis litteris concilii Patres Chalcedonem, Constantinopoli
propinquam, convocat, ut sanctorum episcoporum
incolumitati et imperii felicitati facilius et
securius consuleret. Interim hic describit Baronius
gravem cladem Romano imperio ab Attila Hunnorum
rege illatam , de qua Sidonius Appollinaris, Gregorius
Turonensis, Salvianus Massiliensis episcopus,
aliique 456 scriptores verba fecerunt. Cujus rei dumtaxat
nos hic mentionem facimus, ut quilibet intelligat
quanta ratione S. Leo papa ad securiora pacatioraque
tempora generalem synodum differri exoptaverit.
Igitur his praetermissis, antequam brevem Chalcedonensium
gestorum narrationem instituamus, de nonnullis
 S. Leonis gestis atque de duabus synodis
Galliarum et altera Mediolanensium, verba facere
properamus.
3. Et primo quidem nobis occurrit brevissima S.
pontificis epistola ad Ravennium Arelatensem, quam
doctissimus Sirmondus publici juris fecit, et deinde
Paschasius Quesnellus in suam novam transtulit
editionem. Agit in ea S. pontifex de Paschate sequenti
anno 453 die decima kalendarum Aprilis celebrando.
Ad Romanum enim pontificem pertinuisse
indicare illius diei celebritatem epistolae synopsis
manifestat. Ut nimirum, quorum in fide una est (ait)
confessio, sit etiam in hac festivitate una devotio. Duas
praeterea circa ea tempora Galliarum episcopi litteras
ad nostrum sanctum pontificem scripserunt, in quibus
ita obsequentes et studiosos erga apostolicam sedem
se exhibent, ut ab hujus decretis et a catholica veritate
ipsis in epistola ad Flavianum proposita declinare
sacrilegum esse reputaverint. Quam quidem
 observantiam cum semper Gallicani antistites tenere
et servare omni studio nisi sint, illam Ecclesiam ab
omni haereseos labe illibatam custodierunt, strictissimo
obedientiae vinculo Romanae Ecclesiae adhaerentes,
quemadmodum a suis majoribus traditum esse
acceperunt. Et quidem id conjici ex illa epistola quae
Ceretii, Salonii et Verani nomina praefert, nemo potest
inficiari. Quorum praesulum episcopales sedes, etsi
incertae et valde obscurae a viris doctis visae sint, ut
nonnisi aliis et aliis ducti conjecturis ratiocinati sint,
tamen communi suffragio Galliarum episcopos epistolae
laudatae esse auctores sine ulla haesitatione et
fraudis suspicione judicarunt. Pro accepto igitur
exemplari epistolae ad Flavianum, divinae doctrinae
ubertate ditatae, primo gratias reddunt, paternam
curam et sollicitudinem in Romano pontifice recognoscentes,
quia anticipata curatione remediorum beneficia
ante malorum experimenta ipsis exhibere voluerit.
In eo enim agnoscere profitentur peculiarem
animi erga ipsorum Ecclesias affectionem, qua istarum
 incolumitati succurrere curabat, dum, constitutus
supra apostolicae sedis speculam, cura et sollicitudine
clamabat, ne inopinantibus improvisus hostis
adveniret, neve vulneri locum praebeat (aiunt) incauta
securitas. Ipsi quoque Romano pontifici gratulantur,
quod laudata epistola ita per omnium Ecclesiarum conventicula
celebraretur, ut vere omnium sententia declaretur
merito illic principatum sedis apostolicae constitutum,
unde adhuc apostolici spiritus oracula reserentur.
4. Post talia praeconia de epistola Leonis dogmatica
effusa, S. pontificem ita compellant: Deprecamur
ut opus, et praesentibus et futuris temporibus profuturum,
quod nos asservandi studio foliis mandare curavimus,
sanctitas vestra percurrere et, si quid librarii
errore defuerit, emendare dignetur; vel si salutarem
lecturis omnibus paginam aliquo studii vestri accumulastis
 argumento, idipsum addi libello huic sollicita
pietate jubeatis: ut non solum plures sancti episcopi
fratres nostri per Galias, verum etiam multi ex laicis
filii vestri, qui epistolam istam magnopere pro veritatis
manifestatione desiderant, remissam ad nos et sancta
manu vestra emendatam transcribere, legere et tenere
mereantur. Multa quidem alia in hac epistola notatu
digna occurrunt, quae vel a Baronio, vel a Quesnello
et ab aliis etiam forte indicata fuerunt, in quibus
haud immorari opus est. Duo dumtaxat ego subjiciam.
Alterum, videlicet, tres illos episcopos bis,
tertio quaterque voces illas, beatissime papa, adhibuisse,
sanctissimum pontificem alloquentes, quas
concilii Chalcedonensis tempore in usu fuisse negat
Quesnellus, ut ex iis colligat falsam et supposititiam
esse de Domno Antiocheno actionem. Verumtamen
allucinatum esse 457 hunc Leoninorum Operum editorem,
probat cum haec, tum subsequens epistola synodica
Ravennii, aliorumque episcoporum Gallorum,
in cujus inscriptione ista verba offendimus: Domino
 vere sancto, merito in Christo beatissimo, et apostolico
honore venerando papae Leoni Ravennius. Quamvis
tamen, violenta quadam usus interpretatione in notis
ad hanc sequentem epistolam, contendat illas voces
et istas alias appellationes, apostolatum vestrum, apostolicamque
sedem, de omnibus et quibuscumque
episcopis eorumque sedibus dictas fuisse, quemadmodum
in sequentibus videbimus. Dum haec annotare
haud piguit, minime Quesnellum debitis laudibus
fraudare intendimus qui multo studio, Ceretii, Salonii
atque Verani episcopales sedes inquisivit, sed ob
veterum monumentorum jacturam incassum laboravit.
Idcirco Baronii, Sirmondi aliorumque praecedentium
scriptorum dictis insistens, S. Eucherii Lugdunensis
filios fuisse Salonium et Veranum affirmat;
Ceretium et Salonium Arausicano interfuisse concilio
judicat; atque tandem annotavit Veranum Hilari
aevo superstitem apostolicae sedis legationem egisse
in Galliis pro Ecclesiae Viennensis juribus et S. Leonis
 decreto contra Arelatensem episcopum tuendis,
ut videre est tom. V Conciliorum.
5. Non absimile obsequium nec minorem animi
reverentiam et devotionem universum Gallorum episcoporum
coetum in synodo congregatum apostolicae
sedi exhibuisse, synodica Ravennii Arelatensis et
aliorum episcoporum patefacit. Nam imprimis episcopi
sibi veniam dari petunt ob temporis moram
qua detenti fuerunt ne in unum celeriter convenirent,
atque duo obstitisse ne celerrime synodum haberent
asseverant, locorum nimirum distantiam, aurarumque
intemperiem quae eo anno animantium corpora in
Galliis morbis vexabat. Ne itaque desides minusque
obsequiosi viderentur in apostolicae sedis mandatis
exsequendis, neve inobedientiae nota afficerentur,
statim subjiciunt: Det ergo apostolatus vester nostrae
veniam tarditati, quae non de otio, sed de certa necessitate
descendit; quaeque a nobis, et si celeritatis gratiam
abstulit, exsultandi tamen materiam auferre non
 potuit. Summam animi exsultationem expertos fuisse
dogmaticam illam epistolam accipientes et percurrentes,
maxime aptam ad instruendos omnes intra
Gallias constitutos, palam testantur. Dolentes pariter
(aiunt) pro his vobiscum qui, catholicae fidei lumine
derelicto, errorum tenebras inciderunt. Itaque hasce
litteras tamquam regulam et fidei symbolum recepisse
fassi sunt. Quo munere non Gallias tantum, sed
mundum totum gratiosissimis gemmis esse ornatum
intelligunt et aestimant, neque pro eo quemquam
dignas persolvere posse gratias asseverant. Quare
fidelibus et infidelibus Leonis doctrinam magnopere
profuisse, sequentibus verbis explicant, dicentes:
Doctrinae post Deum vestrae debet quisque fidelis, ut
constanter teneat quod credebat; debet etiam infidelis,
ut a perfidia sua, agnita veritate, discedat, et apostolicae
institutionis luce perfusus erroris sui tenebras derelinquat,
 etc. Subjiciunt deinde, quemadmodum quandoque
optassent litteras Marciano imperatori fidelissimo
principi dare, quibus ipsi gratularentur, eumque
certiorem facerent, et proderent sollicitudinem qua
pontificiam doctrinam in Christo sequebantur. Sed
cum ad eos ex Orientalium partibus nuntius pervenisset,
fieri hoc minime necessarium putarunt. Propterea
fidei triumphum adjudicantes Leonis vigilantiae,
studio atque ministerio, supplices Deum orant
apostolatum vestrum conservare, et Ecclesiam ipsam
toto orbe diffusam. Quod ante oculos semper habentes,
et gratias et supplicationes Deo indesinenter offerre
promittunt: Gratulantes quod tantae sanctitatis,
tantae fidei, tantaeque doctrinae apostolicae sedi, unde
religionis nostrae, propitio Christo, fons et origo manavit,
antistitem dederit; petentes etiam ut datum concessumque
munus pontificii vestri longissima ad aedificationem
Ecclesiarum suarum aetate custodiat.
458 6. Hocce autem in Leonem ejusque Romanam
sedem elogium, publice in Gallicana illa quadraginta
 quatuor episcoporum synodo recitatum, et ad perpetuam
posterorum memoriam scripto consignatum,
firmum ac grave testimonium exhibet illius maximae
devotionis et obsequii quibus tum se apostolicae sedi
obstrictos esse gloriabantur. A quorum institutis
atque vestigiis numquam vel ob temporum vicissitudines,
aut falsarum opinionum superstitiones Gallicana
recessit Ecclesia. Quoniam istius praesules parati
semper fuerant, confortante Domino, cum Romano
pontifice pro veritate animas ponere, et vitam auctori
salutis et largitori aeternitatis impendere. Hisce autem
verbis quadraginta illi quatuor episcopi suam claudunt
epistolam, singulique huic subscribunt, eas
formulas adhibentes quibus supremum Ecclesiae regimen
Romanis pontificibus convenire passim probari
solet. Paschasius Quesnellus, tom. II Operum
S. Leonis singillatim horum Gallorum praesulum
episcopales sedes ex aliis et aliis monumentis recensuit,
ut videre est pag. 478 ad quam lectorem remittimus,
 ne nimium extra propositum scopum vagemur.
Synodica hujusmodi Gallorum episcoporum epistola
a S. pontifice Leone accepta, ipse ad eosdem rescribere
non diu distulit, et servata sui muneris amplitudine,
hisce gravibus vocibus suam epistolam orditur:
Optassemus quidem fraternitatis vestrae litteras eo
tempore quo promiseratis accipere, ut profecturis ad
Orientem fratribus nostris, quos ad sanctam synodum
vice nostra pro catholicae fidei defensione direximus,
etiam vestrae sententiae professio jungeretur . Tarditatem
tamen se excusare fatetur ob inopinata obstacula
quae praepedierunt ne citius in unum convenirent.
Multo gaudio deinde eorum litteras recensuisse
asseverat, quas se ait probare, quia eruditione Spiritus
sancti in ipsis vigere doctrinam cognoverat, quam
in Orientalibus Ecclesiis daemonis astutia per suos
sequaces fatigare curaverat, ut operante divina gratia
tandem validior et clarior efficeretur. Multa tandem
exsultatione se ait gaudere, quod, sicut causa poscebat,
fiduciam nostram quam de vobis habemus in
 Domino fideliter atque obedienter auxisti. O utinam
ad haec postrema verba attendisset Quesnellus!
Tantas quidem non excitasset elapso saeculo turbas,
nec gravissimis perturbationibus occasionem dedisset,
si, episcoporum Gallorum exempla secutus,
fiduciam quam primo de eo Romani pontifices habuerunt
non frustrasset, et fideliter et obedienter apostolicae
sedis definitiones profiteri non detrectasset.
7. In altero epistolae suae capite narrat quemadmodum,
pontificiorum legatorum studio et devotione,
sacerdotibus Christi, principibus et potestatibus Christianis,
cunctisque clericis, plebibus, ordinibus plene
in synodo Chalcedonensi sexcentorum PP., plene et
evidenter apparuerat doctrinam in illa dogmatica
epistola intimatam evangelicae et apostolicae traditioni
de incarnatione Domini nostri Jesu Christi cohaerere;
 et idcirco damnatos esse Nestorium atque
Eutychetem. Quorum errores recensuit et exagitavit
in subsequenti tertio capite, ut magis atque magis
quantum ab iisdem esset abhorrendum patefaceret.
Sequenti quarto capite deinde narrat quemadmodum
S. synodus Chalcedonensis religiosa unanimitate
dogmaticae suae epistolae, auctoritate Domini mei beatissimi
Petri apostoli et merito roborata, consenserit,
amputando ab Ecclesia Dei opprobrium, et Dioscorum
Alexandrinum in sua impietate damnando, Ne
illa Ecclesia (ait) quae inter ipsa Evangelii principia
beatum Marcum beatissimi Petri apostoli discipulum in
omnibus utique doctoris sui magisterio consonantem
habuit fundatorem labefactata maneret. Quae verba
cum in Grimanico codice lineolis interclusa conspexerim,
arbitratus sum, vel antiquum amanuensem,
vel doctum aliquem virum designare voluisse summam
societatem quae a primordiis Romanam Ecclesiam
inter et Alexandrinam servata fuit, non tantum
ob universale S. Petri magisterium, 459 verum
 etiam ob principium illud a quo Alexandrina ipsa
duxit originem. Hinc S. pontifex in medium profert
Athanasii, Theophili atque Cyrilli exempla, quos
probatissimos praesules appellat. Quae loquendi phrasis
cum Quesnello, nescio qua de causa, displicuisset,
censuit annotare: Theophilum mirabitur quis hunc
inter probatissimos praesules recenseri a Leone, dignumque
haberi qui Dioscoro in exemplum proponeretur
. Et volens deinde praepedire responsionem
quae adhiberi posset, statim subjicit: Quod ne
ad fidei sinceritatem tantum restringatur, obstat quod
sanctae memoriae appellatur ab eodem epistola 94 ad
Marcianum imperatorem, et 68 ad Paschasinum Lilybaetanum,
et cum sanctitatis praeconio citantur
ejus scripta tam in epistola 134 ad Leonem Augustum,
quam in excerptis SS. Patrum in Chalcedonensi
relectis. Addit praeterea: Nec tamen ignorare potuit
S. Leo quam nefandis quamque aperta vi sanctum
Joannem Chrysostomum persecutus fuerit, ac tandem
 oppresserit Theophilus. An autem ante mortem
tot scelerum eum poenituerit, non explicat Quesnellus,
sed lectores remittit ad opus Gallice conscriptum a
Gothofrido Hermantio de Vita S. Joannis Chrysostomi,
et demum concludit: Crediderim ego ex his
loquendi formulis de episcoporum sanctitate non
esse decernendum, cum videamus perditissimos homines
iisdem titulis decorari etiam in conciliis oecumenicis,
et hanc consuetudinem per ea tempora viguisse,
ut quicumque episcopi a fide catholica nullo
modo deviaverant decesserantque in communione
Ecclesiae, reponerentur in sacris diptychis, et sanctae
memoriae viri dicerentur.
8. At quis non intelligit nimis gravem atque malignam
esse hanc in Theophilum censuram, qua non
tantum istius in Chrysostomum simultates exaggerantur,
verum etiam S. Leonis judicium et Chalcedonensia
gesta parvi pendenda esse indicatur, quasi
quod idem Theophilus nec probatissimus fuerit
praesul, nec sanctae memoriae rationabiliter esset
 dicendus? Obstare contendit Quesnellus quae in
Chrysostomum egit. Sed si haec attendamus, minime
illius generis sunt ut ipsius Theophili famam atteramus,
perditissimisque viris comparemus. Simultatum
enim illarum nulla alia origo fuit quam studium
illud quo gentiles haereticosque anthropomorphitas
ubique insectari quaerebat, simulque catholicos
viros a librorum Origenis lectione avertere procurabat,
ob apertos videlicet errores in hujus scriptis
repertos. Quare cum ipse jussisset ut ab omnibus
damnarentur, et Longi fratres eorumque sectatores
obtemperare detractassent, hos Aegypto ejecit et,
Alexandriae coacta synodo, ipsum Origenem cum
suis libris damnavit, agens quoque ut in alia synodo
 Cypri, cui Epiphanius praefuit, damnarentur. Hactenus
nihil in Chrysostomum Theophilus fuerat commotus.
Sed audiens monachos a se ejectos benigne
ab eodem Chrysostomo Constantinopoli receptos,
ecclesiasticae disciplinae studio tuendae actus, quasi
Alexandrinae sedis jura tueri cupiens, in Joannem
invehi coepit, et, forte nondum sufficienter istius
agendi ratione explorata, Constantinopolim proficiscitur
et, coacta synodo, Joannem tamquam canonum
violatorem, etiam reclamante plebe, deposuit. Dabo
quidem Theophilum tum eam animi moderationem
non servasse quae episcopum decebat, et nimio zelo
actum praecipiti judicio in hanc causam inquisivisse.
Sed obstant forte quin probatissimus praesul et
sanctae memoriae vir appelletur? Attendat, quaeso,
Quesnellus rationes quibus ducebatur, in mentem
revocet eximias excellentesque virtutes quibus erat
praeditus. Nam praeter sacrarum rerum scientiam,
qua maxime pollebat, quoadusque vixit ab omni
haeresi abhorruit, Judaeorum conversionem omni nisu
 curavit, gentiles ad verae religionis cultum inducere
quaesivit, nihilque eorum aggredi praetermisit
quae in catholicae fidei munimen, praesidium et incrementum
poterant 460 redundare. At diutius in his
immorari jam taedet, potissimum cum in alio opere,
agendo Rufinianas vindicias, descripserim quemadmodum
Theophilus Origenem et Origenistas exagitasset
. Addam dumtaxat Quesnelli et alterius cujusque
recentioris scriptoris opinionem tantum roboris
numquam obtinere potuisse, ut Leonis Magni
et Chalcedonensium PP. testimonia atque judicium
infirmare aut dejicere queant. Cum neminem lateat
gravissimas quaestiones olim inter sanctissimos viros
excitatas horum sanctitati et nominis celebritati minime
obesse potuisse, etiam si aliquid humanae infirmitatis
passi sint, ut nimis vehementer propriis
studiis et opinionibus adhaererent, ut sexcentis exemplis
ipsi probare possemus.
9. Restat jam tandem ut de Mediolanensi synodo
 verba faciamus, quam non alia de causa S. Leo haberi
jussit, nisi ut communi illius provinciae etiam
episcoporum consensu et publicis subscriptionibus
epistola dogmatica ad Flavianum susciperetur, quod,
ait Baronius, impigre curatum est . Tunc igitur
Abundius Comensis, caeterique pontificii legati ex
Oriente Romam regressi erant, verbis de omnibus
quae in Chalcedonensi synodo contigerant rationem
reddituri. Quare S. pontifex, ut certis documentis
innotesceret omnes Occidentales episcopos fidei regulam
a se ipso conscriptam et definitam suscipere,
Abundio episcopo et Senatori Mediolanensi presbytero
collegae ad patriam et episcopatum revertentibus
mandat ut Eusebium conveniant pro synodo indicenda.
Huic synodo Eusebius praefuit, ad eamque
alii decem et octo episcopi vel per se, vel per suos
legatos presbyteros interfuerunt, quorum multi sanctitate,
doctrina maxime, celebres fuerunt; videlicet
Maximus Taurinensis episcopus, ipse Abundius Comensis,
Crispinus Ticinensis, aliique quorum nomina
 multa cum laude in Ecclesiae tabulis regesta
sunt, ut videre est apud Baronium anno superius
laudato. Hinc facile colligimus longe a veritate eos
scriptores abscessisse, qui dixerunt Maximum Taurinensem,
regnantibus Honorio et Theodosio, mortuum
esse. Quomodo enim fieri id potuit, si non
tantum huic Mediolanensi interfuit synodo, sed etiam
Romani concilii Actis sub Hilaro papa subscripsit?
Quidquid autem de his similibusque quaestionibus
ab aliis dictum fuerit, praesenti hoc otio non inquiramus.
Summam dumtaxat hujus synodicae epistolae
paucis recensebimus. Tribus igitur capitibus distinctam
mss. codd. omnesque editores illam exhibuerunt.
In quorum priori Eusebius cum sociis exsultare
 fatetur, quod apostolicae sedis legati Chalcedonem
missi felicem faustumque effectum legationis
sibi commissae assecuti fuissent, quod quidem in Dei
laudem et Christianae fidei custodiam ob divinae majestatis
praesidium contigisse asseverant, Quando
(videlicet, aiunt) vos idoneos cultus sui assertores in
apostoli sui sede praesulem collocavit. In altero epistolae
capite laudant doctrinam in epistola ad Flavianum
contentam, tamquam prophetarum assertionibus,
evangelicis auctoritatibus et apostolicis testimoniis
omnino consonam; eamque nitore quodam lucis ac
veritatis splendore radiare, omnibusque sensibus convenire
quos beatus Ambrosius de incarnationis Dominicae
mysterio suis libris Spiritu sancto incitatus inseruit.
In tertio tandem capite idem Eusebius cum
sociis anathema Eutychianis dixisse profitetur;
atque, litterarum (aiunt) vestrarum formam secuti,
modum praescriptae ordinationis nos servasse, his per
fratrem et coepiscopum nostrum Cyriacum missis
ostendimus. Quae sane verba innuunt formam rerumque
 omnium agendarum ordinem a sancto pontifice
praescripta, nemine refragante, ab iisdem servata
fuisse, ad debitam quidem obedientiam patefaciendam,
quam semper totius orbis episcopi etiam in
synodis congregati Romanis pontificibus praestiterunt.
461 Unum tandem adhuc restat in hac synodica
epistola quod nostram animadversionem excitavit,
quodque, repugnantibus vulgatis et mss. codd., aliter
in Quesnelliana editione exhibetur. Eusebius siquidem,
praesentem suam orationem claudere volens, divinam
opitulationem implorat, Leonisque pontificis studio
Eutychianae haereseos exitium, fidei palmam et consummati
certaminis coronam perpetua quiete retinendam
adjudicat, subdens deinde: Hoc futuris memorabile
saeculis relinquatis, ut ab hoc exstincta praesenti tempore
impiae sectae contumacia videatur, ut vobis (supple
catholicae fidei) propugnatoribus in aeternum prostrata
succumberet. Concinunt huic lectioni Surius, conciliorum
collectores, aliique ex vulgatis exemplaribus,
 quam genuinam esse etiam aliqua mss. exemplaria,
quorum auctoritatem sequendam nobis persuasum
est. Quamvis Quesnellus pro illa voce exstincta,
aliam exstitisse induxerit, et forte sui librarii oscitantia
pugnatoribus pro propugnatoribus admiserit.
Is tamen in notis ad hanc epistolam fatetur laudatum
locum medica manu indiguisse, quem ad mss. Trecop.
et Thuan. cod. emendavit, facta collatione cum
hac vulgata : superesse ut, annuente Domino, perpetuo
retinentes, hoc futuris memorabile saeculis relinquatis;
ut a tempore praesenti extincta impiae sectae contumacia
videatur, ut novis purgationibus in aeternum
prostrata succumberet. Falsam quidem atque corruptam
esse hanc lectionem nemo inficiabitur, si eam
consideret, deinde conferat cum praecedenti epistolae
contextu, in quo, ut diximus, et haereseos exitium,
et fidei palma, et consummati certaminis corona
summo pontifici Leoni adjudicantur. Non igitur novae
purgationis adhibendae erant ut exstincta haeresis in
 aeternum prostrata succumberet. Quare novissima
Augustini Savioli Veneti typographi editio maximam
mihi movit admirationem, tam corruptam lectionem
in hujus epistolae contextu inducendo, ea expuncta
quam Surius, conciliorum collectores, et ipse Quesnellus
retinendam esse judicarunt. Atque admirationem
adauxit, quod ipse editor fassus sit optimorum
mss. codd. fidem et auctoritatem se esse secutum,
quamvis revera nullos codices consuluisse ex hoc
atque similibus lapsis mihi liceat argumentari; de
qua re aliqua dicere opportunius reservabo in altero
tomo Leoninorum Operum.