CAPUT III.
De tempore, numero Patrum atque sessionum synodi
Chalcedonensis. Omnia quae in votis S. Leo habuit
feliciter exsecutioni mandata sunt. Catholica fides
stabilita. Episcopi lapsi ad poenitentiam suscepti sunt.
Dioscorus et Eutyches damnati, et demum apostolicae
sedis jura in Ephesina synodo abolita summa consensione
reparata et stabilita fuerunt.  
1. Marcianus imperator, ob causas in superioribus
recensitas, jussit ut episcopi ad generalem synodum
acciti in Chalcedone convenirent et in basilica S. Euphemiae
martyris in suburbiis extra urbem congregarentur.
Exordium sumpsit octavo idus Octobris
anni 451, fuitque absoluta kalendis Novembris. Scriptores,
ut annotavit inter caeteros cardinalis Baronius,
non conveniunt in determinando neque Patrum
neque actionum numero. Marcellinus, in Chronico,
sexcentos et triginta episcopos adfuisse narrat, cui
suffragantur Liberatus diaconus et Photius. Nicephorus
mavult duplicatum fuisse numerum eorum qui
oecumenico Nicaeno 462 concilio interfuerunt, videlicet
 sexcentos triginta sex fuisse. S. Leo vero, qui
recenter a suis legatis ex Oriente advenientibus et ex
Actorum exemplaribus edocebatur, scribens ad episcopos
Galliarum, ait: Sexcentorum ferme fratrum
coepiscoporumque nostrorum synodus congregata .
Ad quae omnia idem Baronius animadvertens, arbitratur
ab exemplaribus Actorum quae supersunt subductam
esse fere dimidiam partem episcoporum, cum
in prima actione ejusdem synodi nonnisi tercenti
quadraginta episcopi subscripti reperiantur. Verum
de hac difficultate verba faciemus in actione de
Domno Antiocheno, Stephani Baluzii animadversiones
approbantes. Aeque incertus apparet actionum
numerus, pro quo definiendo aliae et aliae sunt scriptorum
opiniones. Baronius, ex dierum numero quo
sancta illa congregatio duravit actionum quoque numerum
inferri debere arbitratur. Cum itaque ab
octavo die idus Octobris usque ad kalendas Novembris
duodecim dies intercesserint, et singulis diebus
 PP. convenisse arbitrari liceat, ideo duodecim sessiones
sive secretaria habita fuisse credendum est.
Liberatus, laudato loco, quindecim numerat actiones;
sed in Graecis Latinisque exemplaribus sexdecim
continentur, quamvis multa habeantur in Latinis
quae in Graecis desiderantur, et e contrario. Verum si
sedulo attendamus ad omnes causas quae in ea synodo
agitatae sunt, fateri cogimur in eadem sessione
plures actiones factas fuisse, ut constabit cum de
Photii Tyrii et Domni Antiocheni causis disputabimus.
2. Ecclesiasticae historiae scriptores, qui nos praecesserunt,
diligentissime singula in iis Actis contenta
recensuerunt; quod praestare in praesens nos praetermittimus,
ne quod ab aliis jamdudum actum est
iterum agamus. Potissimum cum non semel laudati
auctores, Baronius videlicet, Christianus Lupus,
Pater Natalis Alexander, Stephanus Baluzius, Joannes
David, singuli pro scribendi scopo quem assumpserant,
eadem Acta descripserint, variasque incidentes
 quaestiones pertractaverint, a nonnullis quarum
nos abstinuimus, cum ad rem nostram haud
pertinere arbitrati sumus. Tria igitur cum sint quae
Magni pontificis vota, ut diximus in praecedentibus,
respiciunt, quaeque tandem fideliter exsecutioni in ea
synodo fuere demandata, singula indicabo. Primum
igitur ad fidei causam pertinebat, de qua in synodi
exordiis pertractari coeptum est. Nam Paschasinus
Lilybaei episcopus, Leonis mandatis obtemperaturus,
petiit ut Dioscorus e synodo discederet; nam inter
reos dumtaxat, non inter judices, ille erat admittendus.
Et quamvis isthaec petitio dura visa fuerit, tamen
ad compescendos aliquos dissensionis motus
inter Orientales excitatos, et ad praecavendas inducias
 quae ex canonicis citationibus contingere solent,
judices dixerunt ut tamquam judicandus in medio
sederet. Tum, accepta ab Eusebio Dorylaei facultate
Dioscorum accusandi, hunc, et laesae fidei, et sacrilegi
homicidii reum ob necem Flaviano illatam postulabat.
Et, lecto accusationis libello Marciano imperatori
oblato, Dioscorus objecta diluere nitebatur, dicendo
Flavianum legitime condemnatum in synodo imperatoris
Theodosii auctoritate congregata. Sed quid in
latrocinalibus Actis contineretur ex horum lectione
sciscitatum est. Quare cum in iisdem Actis legendis
ventum esset ad Theodosii constitutionem, qua cautum
fuerat ne Theodoritus praecedenti Ephesino latrocinio
interesset, judices petierunt Theodoritum in
concilium introduci. De cujus causa hic disserere
praetermittimus, cum in subsequentibus Quesnellianam
refellere debeamus dissertationem. Interim jam
episcopi qui pro Dioscori et Eutychetis partibus decertaverant
confessi sunt timore se militum compulsos
orthodoxos deposuisse episcopos, et conscientiae
 stimulis acti exclamaverunt: Omnes peccavimus,
omnes veniam postulamus. Et continuata lectione
Actorum 463 pseudosynodi, Dioscorus accusatus
est, quod epistolam dogmaticam S. Leonis tamquam
fidei regulam ad synodum transmissam, legi vetuisset.
Ut autem plenius innotesceret vis S. Flaviano
et orthodoxis episcopis illata, recensita fuerunt omnia
Constantinopolitani concilii Acta, in quibus de Eutychetis
condemnatione gestum fuerat. Ex qua lectione
apostolicae sedis legati probaverunt Flavianum vere
catholicum, Eutychetem vero impium haereticum.
Sed Dioscorus ipse amplius cohibere non valens suae
malae fidei nequitiam, interloquendo ausus est contendere
Flavianum jure fuisse damnatum, quod dixisset
post adunationem duas esse in Christo naturas;
cujus contrariam sententiam coram Patribus pertinacius
propugnare ausus est. Postea vero alia quamplurima
lecta sunt, de quibus summatim Baronius
verba facit, et ipsi occasione subsequentium Exercitationum
 indicabimus. Tandem fidei definitio ad sequentem
actionem protracta est, quae sexto idus
Octobris fuit celebrata.
3. In hac porro symbolum Nicaenum recitatum fuit,
cui concinere Cyrilli Alexandrini scripta, et Leonem
Romanum pontificem in sua epistola, omnes Patres
contestati sunt. Hanc autem Leonis epistolam mirificis
laudibus prosequentes, acclamarunt. Haec Patrum
fides, haec apostolorum fides, omnes ita credimus,
orthodoxi ita credimus, Anathema qui ita non credit.
Petrus per Leonem ita locutus est: Apostoli ita docuerunt,
pie et vere Leo docuit, Cyrillus ita docuit. Leo
et Cyrillus similiter docuerunt. Quis autem non intelligit
solemnibus istis atque universalibus PP. acclamationibus
justo judicio et diligenti studio honorem
ad apostolicam sedem et ad sanctum Leonem
delatum fuisse, cujus jura et praerogativas Dioscorus
in praecedenti synodo pessumdederat et aboleverat?
Leonem enim Petri esse successorem, sincerum fidei
 catholicae custodem, Scripturarum sacrarum supremum
esse interpretem, uno ore venerati, ad delendam
nimirum illam turpitudinis maculam, qua cum
summo apostolicae sedis dedecore Leo ipse et hujus
legati in latrocinio Ephesino fuerant passi et inusti.
Pro quo scelere cum debitas poenas Dioscorum subire
oporteret, in sequenti tertia sessione hujus damnatio
prolata est. Huic autem sessioni soli episcopi
sine saeculi magistratibus interfuerunt. Aberat etiam
a synodo Dioscorus, sed sub militum custodia detinebatur.
Et quamvis in prima sessione istius crimina
sufficienter omnibus innotuissent, tamen ad servandam
juris canonici formam et ordinem, iterum Eusebii
Dorylaei accusatoris libellus lectus est; et ne in
absentem sententiam proferrent, semel, iterum et
 tertio canonicis citationibus eum ad synodum venire
pulsarunt. Varia excusationum genera interposuit
Dioscorus, vel quod detinebatur aegritudine, vel quod
ipsi cautum esset synodo adesse, judicibus saecularibus
absentibus. Quam postremam excusationem
irritam prorsus fecit Cecropius Sebastenus episcopus,
ad eum vocandum missus, dicendo: Quando quaedam
regularia, nempe ecclesiastica negotia examinantur secundum
canones, neque judices alios vel laicos interesse
oportet . Dum haec autem agebantur, et synodi
PP. Dioscori responsa juxta praefixos terminos exspectabant,
quatuor libelli Theodori, Ischirionis,
Alexandrinorum diaconorum, Athanasii presbyteri
et Sophronii Alexandrini, Christiani viri, lecti sunt.
Eam enim epigraphem seu inscriptionem praeseferunt:
Sanctissimo et beatissimo universali patriarchae
magnae Romae Leoni, et sanctae universali synodo Chalcedonensi.
Hos libellos Leoni summo pontifici inscriptos,
inter Leonina Opera non collocavit Quesnellus,
nec in synopsi Chalcedonensium Actorum, indicavit
 saltem Leonis nomen praeseferre; quamvis consilium
habuerit suam editionem adornandi omnibus
monumentis ab ipso sancto summo pontifice scriptis,
464 et aliorum ad ipsum . Hujusmodi libelli
Graece et Latine exstant tom. IV, quos ad lectionem
Vaticanorum codd. emendavimus, et ut inter S.
Leonis Magni Opera in lucem prodeant in sequenti
tomo curabimus.
4. In his porro libellis gravissima Dioscori facinora
descripta et contestata continebantur, quorum
summam in praesens indicare supervacaneum ducimus,
cum viris doctis innotuerint, et possint a quopiam
lustrari. Cum igitur tertio ad synodum vocatus
Dioscorus obtemperare recusasset, nec eum permovere
potuisset Joannes Germaniciae episcopus, dicens:
Sacerdotum delicta communis est turpitudo. Si
igitur scit tua sanctitas calumniam se ab aliquibus
pati, non est longe sancta synodus; fatigare, ut convincas
mendacium. Quare cum reliquum non esset
 ad ipsius defensionem, pontificii legati, Leonis personam
agentes, in eum damnationis sententiam tulerunt.
Hanc autem nos hic subjicere praetermittimus,
ne contra propositum institutum nostrae Exercitationes
nimium excrescant. Qui vero intelligere
cupiunt an omnia apostolicae sedis jura in eo judicio
manserint reparata, quemadmodum S. Leo post latrocinium
Ephesinum habuit in votis, facile totam
istius actionis seriem, ordinem et decreta lustrare
poterunt apud Conciliorum collectores, tom. IV,
actione tertia. Hanc itaque pontificiorum legatorum
in Dioscorum latam depositionis degradationisque
sententiam unanimi consensione ratam habuerunt
caeteri PP., qui postmodum synodales scripserunt epistolas
Valentiniano et Marciano imperatoribus, Pulcheriae
Augustae, de his quae nuper stabilita fuerant.
Publicum quoque propositum fuit istius damnationis
decretum, quod et ipsi Dioscoro atque etiam clericis
Alexandrinis fuit significatum.
 5. In sequenti autem sessione, quae quarta fuit,
causa episcoporum qui cum Dioscoro in latrocinio
Ephesino principes partes obierunt ad examen revocata
est. Hos autem in synodo de imperatoris Theodosii
mandato pariter praefuisse, ipse Dioscorus
testatus est, contendens cum Domno Antiocheno,
Juvenali Hierosolymorum, Thalassio Caesareae Cappadociae,
Eustathio Beryti, Eusebio Ancyrae, et
Basilio Seleuciae episcopis communem causam habere.
Sed quia hos S. Leo jusserat in communionem
recipi, et poenas canonicas iisdem relaxari, si poenitentes
se exhibuissent, et si in horum sedibus alii
jam catholici episcopi non essent suffecti, ut jam vidimus
ex praecedentibus epistolis, et commonitorio
legatis dato; idcirco, cum probassent Nicaenum et
 Constantinopolitanum symbolum, decreta Ephesi et
S. pontificis Leonis epistolam, anathema dicentes
contraria sentientibus, jussi sunt synodum ingredi a
qua repulsi fuerunt, et, ecclesiastica obtenta pace,
catholicae societati adjuncti fuere. Domnum autem
Antiochenum non adfuisse in peculiari dissertatione
explicabimus. Admissi quoque fuerunt Aegyptii episcopi,
quos pontificii legati jusserunt anathema dicere
Eutycheti et subscribere epistolae S. Leonis.
Utrumque facere primo detrectarunt, exspectantes
novi Alexandrini antistitis electionem, quem secuturos
esse spondebant in subscriptione. Sed, instante
synodo ut Eutychetem damnarent, tandem
consenserunt. Verum cum adhuc urgerentur ut S.
Leonis litteris subscriberent, omnino renuerunt; seque
prosternentes, petierunt ut sanctae synodo placeret
primum eligi Alexandrinum episcopum. Quorum
supplicationibus synodus annuit, ea tamen
interposita cautione ne Chalcedone recederent, sed
novi episcopi electionem exspectarent . Eminentissimus
 cardinalis Baronius atque cl. Stephanus
Baluzius annotarunt Graeca Actorum Chalcedonensium
exemplaria laudatas actiones aliter distributas
continere. Sed notariis episcoporum 465 id esse
tribuendum, in dissertatione quam pro Domno Antiocheno
conscripsimus affirmamus.
6. In quinta actione, de fidei constitutione ab
omnibus veluti firma regula tenenda inquisitio coepta
est. Carosus enim Dorotheus, aliique Eutychiani
archimandritae libellum Marciano imperatori dederant,
ut ipsis liceret de fidei rebus cum catholicis
disputare. Qui cum synodum essent ingressi, et libellum
PP. obtulissent, cogniti sunt pro Dioscoro
supplicationes habere. Profitebantur in eo se tantummodo
Nicaenam fidem amplecti, nullamque ejus
expositionem admittere. Addebant praeterea potius
extra alios seorsum a communione ipsorum vitam
acturos, quam quidquam novi ad fidem pati superinduci.
Ita quidem (ait Baronius) hypocritae illi,
 more Eutychetis atque Dioscori, sub mentito pallio Nicaenae
fidei novam haeresim fovebant. Horum libello
alius objectus est synodo oblatus a catholicis archimandritis,
et interea tridui spatium temporis datum
est haereticis ad resipiscendum, atque catholicae
fidei adversum Eutychetem subscribendum. Hos inter
erat quidam archimandrita nomine Maximus, qui
Eutychetis magister dicebatur. Haereticorum autem
archimandritarum subdola agendi ratio synodum fatigavit,
et turbas inter PP. excitavit. Nam Paschasinus
et caeteri legati pontificii volebant quod ad
Eutychianae haereseos exitium et condemnationem
S. Leonis epistola tamquam fidei tessera ab omnibus
admitteretur. Contra vero Anatolius Constantinopolitanus,
qui secreto hactenus Dioscoro et Eutychianae
factioni ex parte adhaerebat, multis modis se opponebat.
Primo enim approbandant PP. exhibebat
quamdam fidei definitionem ab Asclepiade Constantinopolitano
diacono recitatam, quam tamquam haereticorum
turbis faventem sedis apostolicae vicarii
 cum aliquibus episcopis Orientalibus repudiarunt,
nec Actis synodalibus inseri permiserunt. Secundo,
nihil novi antiquis fidei sanctionibus superaddendum
esse contendebat, ita ut praeter Nicaenum et Constantinopolitanum
Symbolum, et Ephesina decreta contra
Nestorium hujusque asseclas stabilita, nulla definitio
ad Eutychianum dogma proscribendum admittenda
esset. Tertio, Dioscorum non ob laesam fidem
fuisse damnatum, et episcopatu dejectum affirmabat,
sed quia excommunicationem fecit Domno archiepiscopo
Leoni, et tertio vocatus est, et ideo damnatus est.
 Hanc subdolam Anatolii agendi rationem apprime
Paschasinus et caeteri vicarii pontificii noverunt. Et
propterea, ne ullus aditus Eutychianis superesset
fidei Symbolum aliter interpretandi, praecedentibus
Nicaenis, Constantinopolitanis et Ephesinis decretis
addiderunt: Epistolam magnae et senioris urbis Romae
praesulis beatissimi et sanctissimi archiepiscopi Leonis,
quae scripta est ad sanctae memoriae archiepiscopum
Flavianum, ad perimendam Eutychis malam intelligentiam,
utpote et magni illius Petri confessioni congruentem
et communem quamdam columnam existentem
adversus perverse sentientes ad confirmationem
rectorum dogmatum congruenter aptavit, etc. Integre
ergo fidei definitione recitata, eam imperatori Marciano
ex judicum sententia manifestandam esse censuerunt,
ut habent Facundus Hermianensis et Liberatus
diaconus, ut episcopi deinde unanimi consensione
in sequenti actione eidem subscriberent .
7. Octavo igitur kal. Novembris sexta actio celebrata
est, et ut ex Actorum exemplaribus innotescit,
 omnes episcopi synodali definitioni subscripserunt.
Et ibidem advenientibus Marciano imperatore, et
Pulcheria augusta, aliisque nobilibus viris imperialis
aulae ministris, ipse Marcianus paucis synodi Patres
allocutus est . Qua allocutione absoluta, 466 quae
hactenus gesta erant Aetius archidiaconus Constantinopolitanus
recitavit, una cum omnium episcoporum
subscriptionibus. Quare interrogata synodo ab imperatore
si secundum omnium sanctorum episcoporum
expositionem definitio nunc relecta prolata est,
omnes clamaverunt: Omnes sic credimus, una fides,
una voluntas, etc.; et conversi PP. ad imperatorem,
dicebant: Marciano novo Constantino, novo Paulo,
novo David. Annos David imperatori. Augustae pariter
multos annos dixerunt, et utrumque alloquentes, subjiciebant:
Luminaria mundi, Domine, tu custodi; et
multis aliis veris justisque laudibus utrumque ornarunt.
Fidei rebus igitur ita dispositis atque firmatis,
imperator, ad honorem clericalis militiae et monasticae
 vitae, quaedam capitula canonicis statutis determinanda
synodo proposuit: Decorum (ait) esse judicantes
a vobis haec regulariter potius formari per synodum,
quam nostra lege sanciri . Fatigati autem
ob nimios labores episcopi, semel iterumque imperatorem
supplices rogarunt ut eos dimitteret: sed
ipse Marcianus ad synodum conversus dixit: Multum
quidem estis itinere fatigati laborem perferentes.
Verumtamen sustinete adhuc tres aut quatuor dies,
et praesentibus magnificentissimis nostris judicibus,
quaecumque vultis movete, competens adepturi solatium.
Addidit tandem: Nullus vestrum antequam perfecti
termini ex omnibus proferantur a sancto concilio discedat.
Hactenus ea brevitate qua potui priores sex
Chalcedonensis synodi actiones summatim descripsi;
ex quibus haud dubium esse potest feliciter S. Leonis
Magni vota adimpleta mansisse, atque apostolicae
sedis jura turpissime jam pridem a Dioscori et Eutychiana
factione in praecedenti Ephesina synodo
violata et abolita solemni atque universali totius
 Ecclesiae judicio reparata fuisse. Caetera vero quae
sequuntur, cum ad particulares quorumdam episcoporum
causas pertineant, sequentibus in Exercitationibus
explicabimus.