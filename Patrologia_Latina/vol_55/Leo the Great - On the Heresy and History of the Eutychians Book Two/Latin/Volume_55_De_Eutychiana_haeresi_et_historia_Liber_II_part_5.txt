CAPUT IV.
Dissertatio in quartam Chalcedonensis concilii actionem
habita in pontificia Conciliorum Academia, anno
Domini 1747. 
1. Photii Tyrii causam, in cujus cognitione Chalcedonenses
PP. quarta hujus synodi actione versati
 sunt, in praesens expendere jubeor, de iis tribus dumtaxat
verba facturus quae hujusce Academiae viris
hoc anno discutienda praescripta fuere, quaeque sub
octavo numero quoad canones sequenti ordine et vocibus
exprimuntur.
Primo, an consuetudo antiqua allegata ab Anatolio,
actione 4, in causa Photii episcopi Tyrii quod
episcopi existentes Constantinopoli una cum patriarcha
definiebant quorumcumque recurrentium causas,
legitima esset; et hoc posito, cur sententia in
causa Photii fuit revocata.
Secundo, utrum in causis ecclesiasticis judicandum
esset secundum canones, an etiam secundum pragmaticam
sanctionem; qua de re actum est actione 4
in eadem causa Photii.
Tertio tandem, an episcopus, si esset episcopatu
indignus, possit in ordine inferiori collocari, quod
negare videntur legati papae, actione 4. In quibus
omnibus perquirendis, multam orationem me habere
 oporteret, si libere ejusmodi argumenti latissimum
campum excurrere possem. Verum cum summi, clementissimi,
atque sapientissimi principis benignitate
abuti haud debeam, idcirco non omnia quae dicenda
occurrunt potero recensere; 467 sed aliqua nondum
satis explorata prolixius exponam; notiora dumtaxat
delibabo, et quae tandem, a recentioribus regalistis
multis cavillationibus implexa, ad ecclesiaticum regimen
et ad apostolicae potissimum sedis jura dejicienda,
aut prorsus evertenda, similibus occurrentibus causis,
in medium adducuntur, non dissimulabo atque Chalcedonensium
PP. vestigiis insistens paucis refellere
conabor.
2. Antequam praesentis concertationis capita resolvere
aggrediamur, quae et qualis causa fuerit cur
tot tantaque dissidia Photium Tyrium inter et Eustathium
Berytensem exorta essent, inquirere nobis
opus est. Tyrum ergo urbem imprimis totius Phoeniciae
primae fuisse metropolim, cui duodecim aliae
urbes et episcopi ab Ecclesiae exordiis ad annum
 quadringentesimum quinquagesimum usque suberant,
quorum unus erat Beryti episcopus, ex ecclesiasticis
tabulis exploratum est. Omnium primus deinde qui
hujusmodi metropolitae jura violare tentaverat fuit
Eustathius. Qui, posthabitis Nicaenorum Patrum regulis,
maximo suae amplificandae sedis studio actus,
pragmaticum ab imperatore Theodosio typum seu
rescriptum obtinuit, quo, dissecta in duas partes
Phoeniciae primae provincia, Berytiorumque Ecclesiae
metropolitico gradu et honore attributo, Ecclesiarum
quoque Tripolis, Biblis, Botrys Orthosiade, Arcae,
Antharadis, quae Photio Tyrio legitimo metropolitae
suberant, administrationem et ordinationes in suam
redegit potestatem. Facinus tam grave non exhorruit
Eustathius, quippe qui res omnes Ecclesiae susquedeque
vertere assuetus, multorum schismatum et contentionum
auctor fuerat; cum, videlicet, irarum et
odii impotens, in latrocinali Ephesina synodo adversus
sanctum Flavianum Constantinopolitanum episcopum,
Anatolii decessorem, et Eusebium Dorylaeensem,
 pro Dioscori et Eutychetis factione signiferi
partes subire non reformidavit, ut catholica fides
plene ad exitium perduceretur. Atque hac de causa
Eustathii Berytiorum episcopi nomen non nisi cum
summa ignominia in sacras tabulas relatum legimus.
Cum nimirum Chalcedonenses Patres, priori actione,
latrocinalis praecedentis synodi Acta rescindere et
abolere instituentes, omnium turbarum et criminum
auctores eadem omnino poena esse plectendos decreverunt
quam ipsi per summam injuriam laudatis
episcopis, Flaviano scilicet et Eusebio, inusserant.
3. Verum tametsi ea in praedatoria synodo Eustathius
cum aliis quinque episcopis totius schismatis
auctoribus potestatem et imperium habuisset; quamvis
 praeterea Dioscori Alexandrini, tum Chrysaphii
et caeterorum imperialium ministrorum qui Eutycheti
patrocinabantur, favorem sibi comparasset; nullum
tamen conatum, aut in Photium Tyrium, aut in ejus
Ecclesiam adhibere ausus est, satis sibi esse ducens
tum talia tantaque praesidia nactum esse quibus facile
magis opportuno tempore suis studiis suisque
honoris et auctoritatis cupiditatibus posset indulgere.
Quare cum anno quadringentesimo nono, undecima
die kalendarum Augusti, latrocinali synodo absoluta,
Constantinopolitanus episcopus Flavianus, plagis,
verberibus et contumeliis affectus, e sua sede exturbatus,
exsulatum ire coactus esset, Eustathius tamen
sibi persuasit facilius optatum honorem assequi posse,
si cum novo tandem episcopo in Flaviani locum suffecto
pacem et amicitiam haberet, ad felicius suum
negotium conficiendum. Hinc ergo minime dicendum
est, Orientis rebus in tanto discrimine positis, illud
aliud gravissimum facinus pseudosynodi PP. perpetrasse,
videlicet, quod, Flaviano adhuc superstite,
 Anatolium in ejus sufficerent locum, et in Constantinopolitanum
ordinaverint episcopum. Contrariam
enim opinionem, et si plerique cum ex catholicis,
tum heterodoxis scriptoribus quandoque probassent,
tamen nonnisi purum putumque redolere figmentum,
perspicue cum ex Theodosii, tum ex ejusdem Anatolii
ad S. Leonem epistolis patefactum est. Flavianus
quippe nonnisi sequenti 468 anno martyr ex
hac luce migravit. Cujus secuta morte, Theodosius
imperator Constantinopolitano demandavit clero
aptiores ad id munus obeundum decernere atque
probare: sibi electionem omnium praecipui reservans .
At cum gravissima in dies inter Constantinopolitanum
clerum dissidia succrescerent, agente potissimum
Dioscori factione, et imperatoris ministris,
jussit Theodosius conquiri (verba sunt Anatolii) clericos
in regia urbe, etiam ex aliis civitatibus, ob quaedam
(ita ut fit) negotia degentes, quo inter illos praestantior
in episcopalem dignitatem promoveretur, ut jam ipsi
 in praecedenti libro observavimus.
4. Multa quidem vera et scitu digna modo dicenda
occurrerent, si temporis ratio et praesens disserendi
propositum haud praepedirent. Illud unum, quod ad
res nostras facere visum est, leviter dumtaxat attingam.
Anatolii videlicet ad Constantinopolitanum
thronum evectionem Eustathii Berytiorum episcopi
studiis oppido favisse, Tyriorum vero episcopo Photio
extra modum fuisse exitialem. Summa enim Eustathium
inter et Anatolium necessitudo intercesserat.
Nam is cum esset Alexandrinae Ecclesiae presbyter,
et Dioscori episcopi apocrisiarius, cujus factionis
schismaticae studio ad episcopatum Constantinopolitanum
fuerat evectus, jam animum paratum habebat
ut eorum votis et petitionibus indulgeret qui adversus
sanctissimum Flavianum pro Eutychiano dogmate
decertaverant.
5. Interim ergo Constantinopoli varii habentur
episcoporum conventus. Quorum in uno, jubente
Theodosio imperatore, et non exspectatis litteris
 atque Romani pontificis sententia, episcopi Anatolium
consecrarunt. Ejusdem concilii meminit Anatolius
in epistola ad sanctum Leonem. Unde id operis incubuit
sanctae synodo episcoporum Constantinopoli versantium,
ut ad me ordinandum sine mora procederent .
Alterum deinde habere jussit idem sanctus pontifex,
qui, labente Julio mense anni quadringentesimi quinquagesimi,
acceptis cum ab Anatolio, tum ab imperatore
Theodosio litteris de Flaviani obitu et novi
antistitis electione, secum reputans dirum schisma
quod catholicam in Oriente societatem disruperat,
suspensus haerens, nec rata, nec irrita electionis et
consecrationis Acta definire voluit: sed tamdiu cum
Anatolio communicare distulit, quamdiu quatuor
 apost. sedis legati e pontificio latere missi, Constantinopolim
profecti, sinceram ex novo episcopo fidei
professionem coram omni clero et populo emissam,
sua manu signatam, atque adamussim pontificiis votis
et mandatis congruentem exciperent. Superstites
adhuc sunt plures S. pontificis epistolae, ad Theodosium,
ad Pulcheriam Augustam, ad clerum Constantinopolitanum,
ad ejusdem urbis archimandritas, et
denique ad Martinum presbyterum; ex quibus rerum
gestarum seriem non tantum apprime intelligimus,
verum etiam S. pontificis agendi ratio, religionis
studium, animi robur, suprema ejusdem in omnes
totius orbis partes administratio luce clarius enitescit
.
6. Verum in postrema hac Anatolii synodo, quae
in nonum saltem aut in decimum ejusdem anni mensem
rejicienda est, nihil de Photii Tyrii causa actum
fuisse, ex gravissimis conjecturis perspicue innotescit.
Theodosius junior imprimis, a quo Eustathius
pragmaticum rescriptum acceperat, vivendi finem
 fecerat die decima octava Julii, quo tempore ejus
litterae vix ad S. Leonem perlatae fuerant, et pontificii
legati, qui hoc concilium convocare debebant,
aut nondum iter fuerant aggressi, aut si illud incoeperant,
adhuc in Romanis diversabantur suburbiis.
Leonis 469 quippe litterae id suadent, cum datae
fuerint Romae decimo sexto kalendas Augustas, triduo
antequam Theodosius diem obiret Constantinopoli.
Ad quam deinde urbem, propter itineris labores
locique distantiam, pontificios legatos nonnisi octavo
aut nono mense adventasse credendum est. Qui praeterea,
fideliter suo munere perfungi cupientes, haudquaquam
Anatolio in laesae fidei suspicionem adducto
permisissent in synodo quam ipsi, mandante Romano
pontifice, convocabant principes partes subire, cuncta
pro sua libidine disponere, ecclesiasticas leges abolere,
cum ipse potius de mala fide suspectus coram
ipsis legatis caeterisque episcopis tamquam reus se
sistere debuisset.
 7. Photii igitur causa ad praecedentem aliam synodum,
quae Theodosii mortem praecessit, omnino referenda
est. Cui cum Eustathius Berytiorum episcopus
subreptitium quod acceperat ab imperatore pragmaticum
typum exhibuisset, episcopi omnes qui Constantinopoli
convenerant, vel in Anatolii gratiam,
vel poenarum minis deterriti, etiam contra ecclesiasticarum
regularum vetitum, praestiterunt assensum.
Tunc itaque agente Chrysaphio et caeteris imperialibus
ministris, qui Eustathio impense favebant, non
tantum Theodosianum fuit confirmatum rescriptum;
sed operam dederunt ut Maximus patriarcha Antiochenus,
qui ab ejusmodi aberat synodo, quamvis
Constantinopoli diversaretur, quae recentius ad ampliandam
Ecclesiae Berytiorum dignitatem, honorem
et praerogativis sancita fuerant rata et firma habere
vellet. Suberat enim Antiocheni patriarchae administrationi
et ordinationi Phoeniciae primae provincia
cum suo Tyrio metropolita caeterisque episcopis.
Quemadmodum vero res contigissent, narrat idem
 Maximus a Chalcedonensibus PP. postmodum interpellatus:
Eram Constantinopoli. Cum vero concilium
de hoc haberetur, non adfui, sed mihi charta allata est,
et subscripsi . Quid plura? In hoc Anatolii concilio,
cum omnia in sanctissimi episcopi Photii Tyrii odium
et ecclesiasticarum legum contemptum fierent, minis,
terroribus ipsius Photii metropolitae animum
gravius concusserunt, et depositionis poenam intentarunt,
nisi synodico subscriberet decreto. Cui (ait
Photius in supplici libello dato ad Marcianum imperatorem,
Theodosii Augusti successorem, Cui cum,
non ex proposito, sed ex metu minarum quae ei inerant,
subsignassem, impositam mihi necessitatem subscriptione
significavi. Scripsi enim, quod jussus subscripsi,
cum scirem nihil hoc mihi praejudicare quod sacrae
 divinaeque leges ea quae non ex proposito, sed ex necessitate,
fiunt nullam vim habere definiant.
8. Quicumque itaque ad ejusmodi Anatolii synodi
Acta, quae hinc illincque apud diversos veteres scriptores
sparsa offendimus, sedulo animadvertat, parum
absimilem praedatoriae Ephesinae illam fuisse,
aut illius posse dici appendicem minime inficiabitur.
Quare cum Chalcedonensibus PP. datum esset de fidei
causis et de episcoporum juribus violatis judicare, omniaque
susquedeque versa in integrum restituere et reparare
quemadmodum S. Leo apostolicae sedis legatis
praeceperat, idcirco Photii causam judicaturi tria
potissimum Anatolio Constantinopolitano episcopo
objiciebant. Haec autem tria imperiales civilium causarum
judices paucis indicarunt, ita generale Chalcedonense
concilium compellantes: Dicat S. synodus
licueritne sanctissimo archiepiscopo Anatolio absenti
reverendissimo episcopo Photio excommunicationem
mittere et jubere, ut ei certae Ecclesiae in provincia auferrentur,
et an synodum appellare oporteat conventum
 episcoporum qui in regia civitate diversantur.
Quoad postremam hanc quaestionem, Tryphon,
Chii episcopus, conventum episcoporum in urbe diversantium
synodum posse appellari serio affirmavit,
qui forte, cum Anatolio tum regiis ministris blandiri
cupiens, 470 spectata primum regiae urbis dignitate
et amplitudine, et recensito deinde frequenti episcoporum
Orientis commeatu, qui ob civilium rerum
administrationem, dum aliqua laborabant oppressione
pro suis vindicandis juribus, Constantinopolim
convenire debebant, palam dixit: Synodus appellatur,
et conveniunt, et laborantes aliqua oppressione sua
jura nanciscuntur. Tryphonis responsioni, nec sancta
generalis synodus, nec alius quisquam ex episcopis
suffragatus est, ne forte aliorum patriarcharum,
Alexandrini nimirum, et Antiocheni, et Hierosolymitani,
jura laederentur. Ex ecclesiasticis tabulis
enim exploratum est, Constantinopolitani episcopi
fines valde tum fuisse contractos. Nam praeter illam
 Asiae partem quae ad Ponti regiones extendebatur,
primo solas Thraciae dioeceses poterat administrare,
cujus jura postmodum Theodosii Junioris rescripto
ad Illyricum usque extensa fuere. Contra vero Phoeniciae
primae dioeceses ad Antiochenum pertinebant
patriarchatum, ut diximus. Et propterea ad omnes
turbas praecavendas, quae exoriri poterant, Thryphonis
sententiam atque judicium universa synodus,
nec ratum, nec irritum habendum esse censuit.
9. At non ita vero factum est, cum altera quaestio
de excommunicatione ab Anatolii synodo in Photium
Tyrium absentem lata examini subjiciebatur. Hanc
enim veluti horrendum facinus, divinis et humanis
legibus contrarium universa synodus Chalcedonensis
exsecrata est. In ea enim actione legimus Atticum
Zelorum episcopum dixisse ut absentem nemo condemnet.
Omnes reverendissimi episcopi acclamaverunt:
Nemo absentem condemnat. Hac igitur unanimi
Chalcedonensium PP. conclamatione synodalia Anatolii
decreta prorsus abolita fuere. Quod cum Anatolii
 animus honoris et ambitus impotens indigne
ferret, ut se ab omni injustitiae nota purgaret, suaeque
sedis amplitudini consuleret, ad illam provocavit
consuetudinem, de qua in praesens disputamus.
Sed eam consuetudinem prorsus illegitimam fuisse,
atque ad eam Anatolium dumtaxat provocasse, ut
studiosa uteretur tergiversatione, quem latere poterat?
Non enim consuetudo legitima censeri potest,
quae divinis et humanis legibus repugnat. Et propterea
cum Eusebius Nicomediensis, tum Photius
Tyrius, cum universa synodo, ne in contentionem
venirent de consuetudine quae abusum obtinere poterat,
omnes Anatolii excusationes veluti injusti
ambitus commenta, quibus rerum veritatem occulere
nitebatur, constantissime rejecerunt.
 Eunomius quidem Nicomediensis ad judices conversus
ita fidenter eos est allocutus: Magnificentia
vestra nos percunctata est num liceat absentem condemnare.
Responsum do Romana voce, et usurpans
verba Pauli apostoli, Actorum XXV, 16, ita effatus
est: Quia non est Romanis consuetudo damnare aliquem
hominem priusquam is qui accusatur praesentes
habeat accusatores, locumque accipiat ad diluenda crimina.
Cui postmodum Photius concinens, enixe synodum
et imperiales judices precabatur ut, omni
injusta consuetudine posthabita et abolita, canonicae
leges dumtaxat exsecutioni demandarentur. Nihil
aliud postulo (Photius dixit) precorque vestrum justum
judicium, nisi ut faciatis ut regulae stent, utque ii qui
a me legitime ordinati sunt, postea vero ejecti et facti
presbyteri, restituantur, ac ego meas Ecclesias accipiam.
Tum tandem synodus universa, nulla quidem
interposita mora, acclamavit: Hoc justum postulatum.
Regulae teneant. Justa petitio Photii reverendissimi
episcopi.
 10. Ex hujusce decreti vocibus Anatolii animus,
honoris et potestatis amplitudinem anhelans, utpote
qui Constantinopolitanae sedis dignitatem auctoritatemque
in omnibus apostolicae divi Petri sedis muneribus
exaequari cupiebat, gravissime cruciabatur.
At non ea ratione, ut Photii et Eustathii causam
iterum judicandam peteret sibi reservari; sed quia
471 intelligebat quod semel in irritum misso suae
synodi judicio, jam Constantinopolitani antistites
maxime elati, ea potestate privabantur quam per
canonum injuriam sensim cum aliorum jurium jactura
sibi usurpare conabantur. Tantam autem elationem
in Constantinopolitanorum mentem excitaverat imperialis
urbis amplitudo, regiae potestatis auctoritas,
imperialium ministrorum favor atque praesidium;
quibus tantopere delectabatur, ut ecclesiasticam
episcoporum potestatem ex civilium rerum administratione
metiendam esse contenderent. Praeterea
cum ipsi imperatores Constantinopolim novam Romam
 appellare voluerint, et ad instar Romae veteris nobilissimis
cum sacris tum profanis aedibus ornaverint,
atque Constantinus Magnus et filii, Arcadius et ambo
Theodosii maximis opibus, divitiis, honoribus ac
privilegiis eam locupletaverint, idcirco episcopi ipsi
injuriosis consuetudinibus insistentes, cum evidenti
sacrorum canonum contemptu omnium causarum
ecclesiasticarum Orientis cognitionem ad se trahere
conabantur. Eorumdem antistitum demum animi elatio
ambitusque canone tertio Constantinopolitani
primi concilii augebatur. Quo nimirum centum quinquaginta
Orientis PP. sub Theodosio seniore statuerunt:
Constantinopolitanus episcopus habeat priores
honoris partes post Romanum episcopum, eo quod sit
nova Roma. Sed quid ex eo canone? Nullam enim
legitimam consuetudinem inducere poterat, tum quia
apostolica sedes eum numquam ratum habuit, tum
quia Alexandrini et Antiocheni patriarcharum jura
gravius vulnerabantur. Verum etsi ultro daremus
canonem illum ab anno 381 quo editus fuerat ad
 Anatolii usque tempora obtinuisse, quid inde? Num
potuissent Constantinopolitani antistites Romanis
pontificibus exaequari, omniumque Orientalium causas
cognoscere, ad omnium consultationes respondere?
Apage figmentum! Honoraria dumtaxat patriarchatus
dignitas in gratiam imperatoris Theodosii
fuit ipsis attributa, non eorumdem potestas amplificata.
Nam, canone secundo praecedenti, iidem PP.,
Nicaenis legibus haerentes, Alexandrino primum et
Antiocheno deinde sua jura asseruerunt et confirmarunt,
enumeratis ea de causa singulis regionibus et
dioecesibus quae ab eorumdem administrationibus et
synodis pendere debebant. Quod utique ab ipsis
factum intelligimus, ut Constantinopolitanus patriarcha,
 solo honore contentus, omnium Orientalium
Ecclesiarum administrationem miscere non auderet.
11. Verum temporis decursu Constantinopolitani
patriarchae omnia perturbarunt; atque, honori et
vacuo nomini potestatem addere volentes, multorum
episcoporum ordinationes sibi indebitas usurparunt,
Ponticae videlicet, et Asianae, et Thraciae, ut videlicet
veteris Romae patriarchae se aequipararent. Hac
de causa enim et ipse Anatolius in generali Chalcedonensi
concilio multos conatus adhibuit, ut hujusmodi
injuste usurpata jura servaret, sibique et suae
sedi privilegia Romanorum pontificum praerogativis
aequalia decernerentur. Quod negotium ut felicius et
sine contradictione conficeret, toto concilii tempore,
legatis sedis apostolicae, officiis, muneribus aliisque
modis studebat blandiri; summam erga ipsam apostolicam
sedem reverentiam affectando, omnem honorem
omniaque Constantinopolitanorum antistitum
privilegia in decus, munimen et ornamentum Romanae
sedis redundare confingendo; atque demum novum
 canonem quem de firmandis suae sedis juribus edendum
jurabat nemini injuriosum futurum affirmando,
eo vano ductus praetextu, quod longa temporis praescriptio
sexaginta annorum suis suffragaretur cupiditatibus.
Haec omnia tamen, etsi blande multaque
exoratione verbis scriptisque ab Anatolio exponerentur,
minime Romani pontificis et ejus legatorum
animum commovere potuerunt, ut fusius quidem ex
certissimis monumentis, absque ullo partium studio,
demonstrare possem, si aut temporis 472 ratio
sineret, aut si aliorum mandata extra propositas
quaestiones vagari non prohiberent. Illud unum dumtaxat
subjiciam, videlicet exploratissimum esse consuetudinem
ab Anatolio allegatam, cum ad canonem
tertium Constantinopolitanum secundi generalis concilii
esse referendam; tum demum ad gravissimos
qui temporis decursu irrepsere abusus in Ecclesiae
rebus administrandis atque in metropolitarum et
episcoporum ordinationibus habendis, quemadmodum
 ex divi Leonis epistolis ad Marcianum imperatorem,
ad Pulcheriam augustam, ad Anatolium ipsum atque
pariter ad Julianum episcopum Coensem evidentissime
exploratum est .
12. Superest jam vero ut de pragmatica sanctione
quam Eustathius Berytiorum episcopus in praecedentium
suorum facinorum mercedem per subreptionem
a Theodosio imperatore piissimo obtinuerat verba
faciamus. Atque imprimis pragmaticae sanctionis
vocabulum causam in consistorio principis ventilatam
coram proceribus sacri palatii significare habet. Quare
Gratianus, qui eam hisce verbis descripsit, etiam
addidit: Principis constitutio, ex cognitione causae
lata, pragmatica sanctio appellata est . Jacobus
Gutherius tamen, etsi Gratiano haud adversetur,
clarius pragmaticae sanctionis ideam descripsit dicens:
Pragmatica jussio, seu sanctio, non ad singulorum
preces super privatis negotiis profertur, sed tantum
ad preces alicujus corporis, collegii, civitatis, vel provinciae
. Has autem pragmaticas jussiones inter
 generales leges numerari jurisconsultis exploratum
est. Verum laudatus Gutherius inter pragmaticas
jussiones et sanctiones pragmaticas aliquod statuit
discrimen subdens: Pragmaticae jussiones, quae aliquid
jubent. An ergo pragmaticum rescriptum de
Ecclesiae Berytiorum metropolitico jure inter imperiales
jussiones vel sanctiones nos referre oporteat,
an vero ad preces alicujus corporis aut civitatis fuerit
prolatum, definire haud necesse est. Verum si de
hocce postremo verba facere deberemus, ad preces
Chrysaphii eunuchi et totius Dioscorianae factionis
prodiisse saltem suspicari possemus, cum Eustathius
potissimum semel iterumque concilii Chalcedonensis
PP. ad accusationes diluendas fuerit contestatus imperatorem
 ea de re non supplicasse. Quam sane contestationem
veritate inniti ipsa Theodosiana lex,
Justinianeo inserta codici , patefacere nobis visa
est. Cum ipse Theodosius imperator asseveret:
Propter multas justasque causas metropolitano nomine
ac dignitate civitatem Berytum decernimus exornandam,
jam suis virtutibus coronatam. Nullam ergo ibi facit
mentionem aut de Eustathii precibus, aut de ipsius
meritis. Berytum civitatem laudat dumtaxat tamquam
multis virtutibus coronatam. Alia praeterea eo in
rescripto offendimus quae Anatolii et ejus Constantinopolitanae
synodi impotentiam et maximum Eustathii
ambitum patefaciunt. Non enim imperator Ecclesiae
Tyriorum jura minuere et in duos aequales ejusdem
provinciae metropolitas discerpi mandavit, sed
Tyrum in antiquo suo jure perstare decrevit. Ea
ductus ratione, ne suorum majorum decreta in irritum
mitteret, neve pragmaticum rescriptum sacros canones
aboleret. Tyro (ait) nihil de suo jure derogetur.
Sit illa mater provinciae, majorum nostrorum beneficio;
 haec nostro et utraque dignitate simili perfruatur. Si
nos ad Theodosianae legis verba cum doctissimo
Christiano Lupo paululum velimus animadvertere,
non aliud quam metropoleos nomen et honorem
Beryto decrevisse imperatorem intelligemus; caeterum
novo huic metropolitae neque suffraganeos episcopos
adjudicasse, nec cum Tyriae metropoleos injuria
et mutatione illius in ecclesiasticis rebus administrandis
potestatem augere voluisse.
473 13. Cur ergo aliter Theodosianam legem
Anatolii synodus fuerit interpretata; cur non audito
Photio antiquo metropolita, ab ejus subjectione sex
suffraganeae Ecclesiae fuerint a vulsae; cur demum in
eumdem Photium absentem excommunicationis sententia
lata fuerit, a qua nonnisi post centum viginti
duos dies fuit absolutus, jam satis abunde in superioribus
fuit explicatum. Quae mala omnia ut Chalcedonense
concilium eriperet, simulque Ecclesiae Tyriae
vulneribus mederetur, omnia in integrum restitui
 jussit. Et quamvis pragmatica illa Theodosii jussio,
superiore anno, et propter Anatoliani concilii decreta,
et propter Maximi patriarchae Antiocheni consensum,
jam in rem judicatam transiisset, tamen
Ecclesiae causas non secundum sacras imperatorum
et regum pragmaticas, sed ad sacrorum canonum
normam definiendas esse sancitum est. A qua quidem
agendi ratione haudquaquam alienus esse poterat
imperatoris Marciani animus, ad quem supplici suo
libello Photius provocavit: non quidem, ut regalistae
aiunt, ut ipse vel de mortui imperatoris lege Tyrii
Ecclesiae jura vulnerante et dejiciente ferret judicium,
vel ut e medio pragmaticam auferret sanctionem, et
in Eustathium ejusque ambitionem animadverteret,
quod sane in ecclesiasticis rebus saeculi principibus
datum haud est, ne civilium rerum administratio quae
ad eos dumtaxat pertinet spiritualibus admisceatur
negotiis; sed Photius Marcianum imperatorem ideo
suo interpellavit libello, ut sese sacrorum canonum
vindicem exhiberet, atque necessarium praestaret
 praesidium, ne ob fictas causas ab invidis et ambitus
impotentibus hominibus obrueretur. Natura enim (ait
Photius) comparatum est ut sacrorum jura numquam
imminuantur a praefectorum vanitate. Tum etiam in
ore omnium sermo iste versabatur: nec regios ministros,
nec imperatores ipsos, quibus temporalium
rerum administratio data est, sacerdotum jura suis
legibus imminuere, vel pervertere, vel immutare potuisse.
Quod sane sine ulla prorsus contradictione
ipsius Marciani imperatoris judices sincere contestati
sunt, dicentes: Sanctissimo domino Urbis placuit,
non juxta sacros aut pragmaticos typos res sanctissimorum
episcoporum procedere, sed juxta regulas a
sanctis Patribus latas. Ne vero quisquam episcoporum,
nimis studiose regiae potestati majestatique haerens,
de Marciani principis voluntate in dubium veniret,
 ipsi imperiales judices statim absolute pronuntiarunt:
Omni igitur cessante e sacris pragmaticis definitione,
canones de hoc capitulo editi legantur. Quasi
ipsi judices voluissent innuere nullam vim nullumque
vulnus per pragmaticas sanctiones Ecclesiae canonibus
esse inferendum.
14. Non ergo mirum si, quinto Nicaeni concilii canone
lecto, de unico tantum metropolita in unaquaque
provincia habendo universa illa synodus dixit:
Unum juxta regulas sanctorum Patrum volumus esse
metropolitam: petimus ut regulae sanctorum Patrum
teneant. Ex qua potissimum disserendi et judicandi
forma perspicue edocemur ecclesiasticas causas secundum
canones esse tractandas; principum vero
leges minime esse spernendas, sed ad eas respicere
oportere si in canonum exsecutionem, praesidium,
munimen atque tutelam datae sint, et sacrorum canonum
vigorem, aut non laedant, aut non obruant et
aboleant. In similibus enim circumstantiis hierarchici
ordinis jura non laeduntur: sed ad tuenda sacerdotii
 et imperii potestates conveniunt. Quod sexcentis
exemplis mutuatis ex legibus Constantini, Theodosii
senioris et Valentinianorum, aliorumque explicare
possem, si temporis ratio non praepediret.
Secus vero ratiocinari oportet, cum pragmaticae
leges canonibus repugnant, cum eos obruunt atque
subvertunt. Tunc enim pragmaticis insistere et ab
iisdem judicandi formam et rationes mutuari, prorsus
ab Ecclesiae usu, privilegiis et juribus alienum
est; atque si eas sequeremur, ecclesiasticum ordinem
ad exitium perduceremus. Cujus quidem rei, cum
haud ignarus esset Atticus civitatis Nicopolis Epiri
episcopus, rato habito 474 Chalcedonensis concilii
decreto, quo summa omnium consensione in pristine
metropolitae honore et administratione Photius restitutus
et Eustathius prohibitus, ne e pragmatico
typo aliquid amplius sibi vindicare auderet, ad praecavendos
deinde omnes abusus qui quovis tempore
irrepere possent, enixe imperiales judices totius coetus
 nomine exoravit, eos his verbis compellans:
Supplicamus ut etiam nunc virtus regularum in omnia
et in omnes provincias teneat; cessantibus omnibus
pragmaticis, quae ex concursatione et ambitione fiunt,
quaeque evertunt ea quae spiritualiter et secundum Deum
a sanctis Patribus sancita sunt. Haec porro verba nos
exscripsimus et recitavimus, ad eorum regalistarum
opiniones refellendas qui aiunt non synodi Chalcedonensis
decreto, sed Marciani et imperialium judicum
sanctione Theodosii pragmaticam legem fuisse
antiquatam et abolitam; qui contendunt eam concilii
regulam dumtaxat locum habere in proposita specie,
scilicet in iis quae Ecclesiarum ordinationes respiciunt.
Quod si quis velit eam ad alios casus porrigere,
ad eos tantum extendere oportet, quibus canonum
disciplina mere ecclesiastica continetur. At
harum opinionum auctores plane haec comminiscuntur.
Nam pragmaticas sanctiones contra canonum
veritatem pietatemque editas omni prorsus auctoritate
et robore esse vacuas, generatim sine ulla exceptione,
 etiam in Valentiniani et Marciani imperatorum
constitutione, anno 454 edita, expresse hisce
verbis declaratum est: Omnes sane pragmaticas sanctiones,
quae contra canones ecclesiasticos, interveniente
gratia et ambitione, elicitae sunt, robore suo et firmitate
vacuatas cessare praecipimus.
15. Pari quoque ratione in Chalcedonensi laudata
synodo de episcopis a Photio ordinatis judicatum est.
Quos, post assecutum episcopatus ordinem et sedem,
per summam injuriam presbyteros dumtaxat esse
jussit Eustathius et Anatolius. At quis ignorat sacrilegium
prorsus esse episcopum in locum presbyteri
redigere? Si enim justa de causa illos ab actu episcopatus
amovebat, nec presbyteri locum retinere
debebant.
Sic itaque rebus dispositis, etiam quoad eos episcopos
 qui in presbyteri locum et gradum injuste
fuerant redacti, Photii Tyrii causa prudenter, juste
atque sanctissime ad felicem exitum, apostolicae sedis
legatis eo in concilio agentibus, perducta est. Quod
postremum quidem judicium de episcopis ad inferiorem
gradum descendentibus, et ab Anatolio, et ab
ipso Maximo patriarcha Antiocheno cum ratum et
firmum, sine ullo discrimine habitum fuisset, non
est cur nos in hac expendenda controversia diutius
immoremur. Potissimum cum universalis Ecclesiae
consensio et praxis, conciliorum statuta, apostolicae
sedis constitutiones nos edoceant ex episcopatus ordine
justa de causa amotos, nec in presbyteri gradum
et locum persistere posse, ut ab ecclesiasticarum
rerum exordiis ad nostra tempora usque luculentissime
probare possem. Verum summi sapientissimique
patris et principis, cui et majorem omnes ecclesiasticae
res splendorem, litteraria respublica incrementum,
omnium felicitas praesidium, et praeclarum
hocce institutum originem debet, clementia amplius
 abuti, academicos clarissimos detinere, non fuit consilium.