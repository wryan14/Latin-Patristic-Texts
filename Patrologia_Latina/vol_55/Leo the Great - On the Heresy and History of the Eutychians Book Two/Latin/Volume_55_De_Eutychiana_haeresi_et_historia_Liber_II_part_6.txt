475 CAPUT V.
Theodoretum, a Dioscoro in Ephesino latrocinio depositum,
ad apostolicam sedem appellasse, et a
S. Leone judicatum, suaeque sedi restitutum fuisse
ostenditur. Launoii et Paschasii Quesnelli argumenta
refelluntur. Cl. Petri de Marca et Christiani Lupi
sententiae de hac causa exponuntur. Denique cum ex
actione octava Chalcedonensi, tum ex S. Leonis epistola
93 suprema et irretractabilia esse apostolicae
sedis judicia probatur. 
1. Paschasius Quesnellus, Theodoreti episcopi
Cyri causam ad examen perducere volens, suam
dissertationem ab iis vocibus epistolae 93 S. Leonis
ad eumdem Theodoretum scriptae orsus est, videlicet:
Benedictus Deus noster cujus invincibilis veritas
ab omni haereseos macula mundum te secundum apostolicae
sedis judicium demonstravit. Cui dignam retribues
 pro tot laboribus gratiam, si talem te qualem probavimus
pro universalis Ecclesiae defensione servaveris.
Ex tali itaque exordio mihi pollicebar voluisse tandem
Quesnellum apostolicae sedi et Romanis ipsis
pontificibus ea jura asserere, quae hactenus praecedentium
dissertationum occasione aut inficiari, vel
elevare, aut denique omnino abolere nisus est. Sed
mea opinio me fefellit. Nam statim inquirere simulans
quale fuerit illud apostolicae sedis judicium, a
multis quaesitum est hactenus, inque varias itum est
sententias ait. Quare primo nonnullorum affirmat esse
sententiam qui aliquod vel in synodo, vel extra synodum
a S. Leone de restitutione Theodoreti decretum
conditum fuisse autumant, postquam ad eum
causam suam per libellum appellationis detulisset.
Verumtamen cum ex hac sententia sibi incommodum
afferri intellexit, negativo sequenti argumento eam
rejecit, scribendo: Cum de hujusmodi decreto
ne apex quidem ullus appareat sive in Actis Chalcedonensibus,
sive in aliis rerum tum temporis gestarum
 monimentis, tam facile refellitur quam profertur.
Aliorum opinionem subjicit dicentium
eadem synodali ac judiciali sententia Theodoretum
restitutum, qua pseudosynodus Ephesina in irritum
missa fuerat. Atque iterum provocat ad illam synodum
a qua Valentinianus et Augusta ad Theodosium
scripserunt de Actorum hujus conciliabuli rescissione.
Sibi tandem certum esse Quesnellus asseverat
de Theodoreti causa nullam intercessisse
sententiam, sive quae a solo Leone, sive quae a synodo
sit emissa. Sed illud solummodo judicium a
Leone commemorari, quod communionis litteris continebatur.
Dum enim querelas Theodoreti ultro suscipit
pontifex, eidemque suam communionem impertivit,
 consequens fuit ut eumdem ab omni haereseos
macula judicaverit mundum. Haec autem et id
genus non dissimilia alia in dissertationis decimae
vestibulo scripsit Quesnellus, eo consilio, ut ob lectoris
oculos rem totam compendiose poneret.
2. Hactenus descripta tamen praeterire non possum,
quin prius animadvertam an nova hujus doctoris
opinio illiusque ex praecedentibus consecutio cohaerere
possit cum ordinaria judiciorum forma, Leonis
agendi oeconomia, reliquisque monimentis in quibus
de Theodoreti causa facta est mentio. Judicii forma imprimis
prorsus Quesnellianum evertit systema. Nam
Theodoretus cum de mala fide esset suspectus, ab adversariis
accusaretur, et synodali decreto jam fuisset
damnatus, numquam S. Leo communionem eidem
impertivisset, et ab omni haereseos labe mundum
declarasset, 476 nisi cognita causa. Quid enim?
Leo ipse, qui paulo ante, accepta Eutychetis appellatione
et querimoniis, una cum Theodosii Augusti
litteris, quibus Eutycheti patrocinabatur, tantopere
 circumspecte operatus est, ut sine plena totius causae
cognitione quidquam nollet definire, scripsit statim ad
Flavianum, dicendo: Nos qui volumus sacerdotum Domini
matura esse judicia, nihil possumus incognitis
rebus in cujusquam partis praejudicium definire, priusquam
quae gesta sunt veraciter audiamus. Si ergo M.
pontifex aliis episcopis formam judicandi praescribit,
et tanta circumspectione utebatur ne praepropere
vel temere judicaret, an potuit incognita causa, aut
non omnino libratis accusantium querelis, aut non
lustratis inquisitionis actis, Theodoretum episcopum
ab omni haereseos macula mundum secundum suae
sedis judicium demonstrare? Sed quale judicium
istud fuisset, quando postmodum sola suspicione
laborans quod Anatolius Constantinopolitanus episcopus
vel laesae fidei homo esset, vel nimiam cum
haereticis conniventiam habuisset, nullis ipsius supplicationibus,
neque imperatoris Theodosii officiis
adduci potuit ut cum eo communicaret, nisi prius
 sibi certo constitisset ex publica fidei confessione
coram apostolicae sedis legatis, hac de causa ex Occidente
Constantinopolim missis, universo clero et
Constantinopolitano populo facta, hunc nulla haereseos
labe inquinari? Hanc S. Leonis agendi oeconomiam
nos colligimus ex aliis epistolis quas ad calcem
annotamus, de quibus fusius jam verba fecimus in
antecedentibus Exercitationibus . Non igitur Quesnello
fidem adhibere possumus, qui scribit Theodoretum
apostolicae sedis judicio ab omni haereseos
labe mundum fuisse demonstratum, dumtaxat quia
Leo communicavit cum eo.
3. Sed ut magis hujus Quesnellianae opinionis
falsitatem ostendamus, ipsum Quesnellum rogare
juvabit an summus pontifex post latrocinium Ephesinum
jure vel ex indulgentia solum cum Theodoreto
communicavit, ipsius appellationis litteras suscipiendo.
Non jure quidem, cum nullum decretum,
neque in synodo, neque extra synodum post susceptam
 Theodoreti appellationem Leonem edidisse
adversarius affirmat. Neque Leo ipse ex quadam
indulgentia Cyri sedi Theodoretum esse restituendum
permisit, cum ipse numquam Eutychetis factioni
adhaesisset. Et aliunde is indulgentia haud indiget,
qui ab omni haereseos labe mundus a legitimo judice
demonstratur. Verum enim vero altius Theodoreti
causae judicium esse repetendum cum Quesnellus,
tum alii arbitrati sunt: ab ipso Dioscoro nimirum,
jam antea Theodoreti inimico, propter singularem
suam eruditionem vitaeque sanctimoniam, quibus
obscurari se Dioscorus homo laudis appetentissimus
existimabatur, et propter anathematismos S. Cyrilli
decessoris olim a se impugnatos. Theodoretum ob
eam causam haereseos notare, appetere calumniis
 omnibusque modis lacessere jam tum aggressus est
Alexandrinus. Describit deinde Quesnellus quidquid
a Dioscoro factum fuit apud imperatorem, et in
Ephesina latrocinali synodo, contra ipsum Theodoretum,
quae in superioribus recensuimus, nec amplius
necesse est iterum describamus. Atque tandem concludit
ab imperatore cautum fuisse ne Ephesinae
synodo quae parabatur interesset, veritus Dioscorus
ne Theodoretus acerrimus haereticorum impugnator
omnibus nervis Eutycheti sese opponeret. Quare
susquedeque omnibus in ea synodo versis, Theodoretum
ab ordine episcopali dejecit, depositionis sententiam
in eum non secus ac in alios episcopos catholicae
fidei propugnatores intorquens.
4. Theodoretus itaque cum haec rescivisset, suam vicem
dolens, nec praesidia ab episcopis Orientalibus,
pene omnibus vel furentibus, vel oppressis, obtinere
valens, ad Occidentales sese convertisse horumque
fidem 477 sollicttasse, idem Quesnellus affirmat.
Quare litteras scripsit ad Occidentalium patriarcham
 omnium episcoporum caput et communionis totius
Ecclesiae patrem, ejus omniumque pariter episcoporum
Occidentis opem implorans. De appellatione (ait)
nihil habet Liberatus, qui cap. 12 hoc solum scribit:
Theodoretus episcopus papae suggessit quanta mala pertulerit
ex Dioscori insidiis, rogans ut celeriter tali causae
subveniretur per alium conventum episcoporum. Sensim
deinde multo artificio pergit Quesnellus ad
suum explicandum systema, quod ex Launoio hauserat
. Et quoddam discrimen determinare nititur
inter confugium et appellationem; Theodoretum autem
confugium quaesiisse, non vero ad S. Leonem
appellasse affirmat. Quam loquendi phrasim, tamquam
novam prorsusque conciliorum decretis aliisque Ecclesiae
monimentis repugnantem, inter caeteros scriptores
Joannes David, in suo opere de Judiciis canonicis
episcoporum Gallice conscripto, rejecit et refutavit.
Verum ne in praesens huc illucque vagari
videamur, juvat primo loco Theodoreti verba exscribere,
 ex quibus cardinales Baronius et Peronius
ipsius appellationem colligi debere arbitrati sunt.
Ego (ait) apostolicae vestrae sedis exspecto sententiam,
et supplico, et obsecro vestram sanctitatem ut mihi
appellanti justum vestrum judicium opem ferat, et
jubeat ad vos accurrere et ostendere meam doctrinam,
vestigia apostolica sequentem. Hanc genuinam esse
praecedentis Theodoreti textus lectionem, omnium
primus auctor est ipse Baronius. Qui Graecum epistolarum
Theodoreti codicem in Vaticanae bibliothecae
scriniis offendens, illas Latine reddi curavit, studio
Frederici Metii utriusque linguae peritissimi , cui
pariter lectioni, si nos adhaereamus, nihil solemnius
dari posse pro Theodoreti appellatione firmanda
fateri oportebit. Cum ille, episcopatu depositus atque
dejectus, opem sibi dari ex apostolicae sedis sententia
et judicio postulet et obsecret, et, appellationis
ordinem sequendo, Romam venire se exhibebat paratum,
ut probaret se a quacumque haereseos macula
esse mundum. Verumtamen, cum istiusmodi primigenia
 interpretatio nec Launoio nec Quesnello arrisisset,
novas voces in illum textum intulerunt. Atque,
aliam interpretationem Gentiani Hervetii secuti ,
ambo subducentes vocabulum appellanti, aliud
substituerunt, videlicet invocanti, ut facilius negotium
Baronio atque Peronio facesserent. Praeterea
nec Quesnellus et Launoius inter se in reliquis conveniunt.
Nam Launoius pro judicio ponit tribunal.
 Immo et Quesnellus dissidet a se ipso, modo usurpando
in dissertatione de qua agimus vocem judicium,
modo vero in priori tomo, Graece et Latine typis
integram Theodoreti epistolam adornando, tribunal
retinendo. Ad hujusmodi lectionum diversitatem non
animadvertit studiosissimus Joannes David, forte
quia anxie totus versabatur in refellendis sui adversarii
nugis et sophismatibus. Et propterea, ultro data
lectione cui Launoius institit, diligentius discrimen
quod confugium inter et appellationem intercedit inquirere
aggressus est. Quare ne in verbis, quemadmodum
ejus adversarius quem exagitabat, luderet,
provocat ad concilii Sardicensis verba ut illi effugium
praecluderet. Cum aliquis episcopus (legitur in quarto
canone) 478 depositus fuerit eorum episcoporum
judicio qui in vicinis locis commorantur, et proclamaverit
agendum sibi negotium in urbe Roma. Canon
septimus (ait David) habet: Si appellaverit qui dejectus
est, et confugerit ad episcopum Romanae Ecclesiae,
et voluerit se audiri. Ecce ergo Sardicensium
 canonum statuta pro iis qui a suorum judicum sententia
appellant. Quae quidem religiose admodum
Theodoretus secutus est, injustam narrando sibi
illatam condemnationem a Dioscoro, quam ob causam
se apostolicae vestrae sedis sententiam exspectare ait.
S. Leonem rogat ut suae causae assumat cognitionem,
ut experiri valeat cum auctoritatis tum protectionis
effectus. Tandem expressum ab apostolica sede petit
mandatum, ut coram ea se sistere possit, redditurus
rationem apostolicae doctrinae, quam unice prosequebatur.
Conditiones has a conciliis pro appellationibus
definitas nemo inficiari potest Theodoretum
implevisse. Sed ulterius fuisse adhuc progressum,
indicant subsequentia ipsius verba, quibus edoceri
petit an injuste debeat acquiescere depositioni, an
non. Cujus quaestionis definitionem se exspectare
asseverat, ut, audito pontificio mandato, in posterum
nullum aliud a quibuscumque hominibus judicium
exquirere velit, sed rectum Dei Salvatoris judicium
 praestolari. Ante omnia ut a vobis docear oro (ait) an
me oporteat in hac injusta depositione acquiescere, an
non. Vestram enim sententiam exspecto; quod si in
judicatis manere me jusseritis, manebo, neque ulli hominum
deinceps molestus ero, sed rectum Dei Salvatorisque
nostri exspectabo judicium.
5. Lepidam tamen Quesnelli interpretationem attendamus,
qui haec eadem verba sibi proponit in suae
collabentis causae praesidium. Igitur hominis consilium
quaerentis atque opem petentis hujusmodi esse
verba multo studio probare nisus est. Quasi quod
exspectare sententiam atque jussionem an debeat in
judicatis manere, voces sint prudentissimi praesulis
qualem Theodoretum fuisse affirmat, dumtaxat consilium
praestolantis, qui vult edoceri an judicio Dioscori
stare debeat pro Ecclesiae pace, quando, si
mente recogitasset aliud tribunal pulsare, pro novo
judicio, novarum turbarum forte occasio esse poterat.
Ad roborandas deinde infirmas has suae interpretationis
conjecturas, alia Theodoreti verba ex epistola
 ad Renatum Romanae Ecclesiae presbyterum adducit.
Videlicet: Hac igitur de causa tuam oro sanctitatem,
ut persuadeas sanctissimo ac beatissimo archiepiscopo
ut apostolica utatur auctoritate, et praecipiat ad vestrum
convolare concilium. Opem ergo sibi dari Theodoretus
a S. Leone petebat, ut a novo Occidentalium concilio
judicari posset. Quod magis clare evinci posse adversarii
contendunt ex aliis verbis ejusdem episcopi
 Cyri, scribentis ad Anatolium Patricium: Tuam (inquit)
magnificentiam oro, ut hanc gratiam a triumphatore
imperatore obtineas, ut ad Occidentem accedam,
et ab illis Deo dilectissimis et sanctissimis episcopis
judicer; et si vel minimum quidem fidei regulam transgressus
esse ipse repertus fuero, in ipsum maris profundum
projiciar. Jam genuinum sensum Theodoreti
verborum ex Leone opem et praesidium petentis
assecutum esse sibi nimis blanditur Quesnellus, ac
propterea causam vicisse. Sed falso quidem. Nam
imprimis respondere possem illa verba ad Renatum
in quibus de concilio sermo est non esse prorsus
intelligenda de episcoporum conventu ex necessitate
istius appellationis coacto, sed de apostolicae sedis
tribunali, ad quod convolare exoptabat ut judicaretur.
Theodoretum ergo promiscue usurpasse tres illas
voces tribunal, judicium atque concilium, ex tribus
illis epistolis hactenus laudatis innotescit. At voluisse
dumtaxat suam appellationem ad concilium examinandam
deferre, pontificiamque Leonis auctoritatem
 ad hocce judicii genus restringere, nec Launoius nec
Quesnellus, nec alius quisquam poterit cum veritate
affirmare. Testimonium deinde Liberati diaconi cui
adversarii insistunt, si integrum, et non obtruncatum,
ut studiose forte fecit Quesnellus, afferatur, nullam
concilii 479 habendi necessitatem, illudque a
Theodoreto fuisse per interpositam appellationem
efflagitatum, indicabit. Narrat enim ibidem Liberatus
quemadmodum orthodoxi episcopi contradixerunt
latrocinio Ephesino, quos secutus Theodoretus episcopus,
papae suggessit quanta mala pertulerit ex insidiis
Dioscori, rogans ut celerius tali causae subveniretur per
alium conventum episcoporum, ne haeretica Eutychetis
dogmata permanerent a Dioscoro confirmata . Novi
ergo habendi concilii necessitatem Theodoretus Leoni
suggessit, ad penitus Eutychiana dogmata abolenda,
quae Dioscorus cum sua factione sacrilege confirmaverat;
minime vero in suae causae praesidium illud
fieri petebat et exoptabat, cum jam ipse sincere
 fassus esset in sua epistola pontificiis nutibus omnino
velle obtemperare. Nec quidquam probant Theodoreti
verba ex epistolis ad Renatum presbyterum, vel
ad Anatolium Patricium, cum nemo ignoret causas
in apostolicae sedis tribunali solemniter cognitas et
pertractatas conciliariter ad examen deduci, vel in
consistoriis, vel in episcoporum conventibus, quae
diu jam congregationum nomen obtinuerunt. Si igitur
Theodoretus supplex orabat posse ad concilium seu
tribunal Romanum convolare; si pariter ab Occidentalibus
episcopis cupiebat judicari, ejus appellatio
nullo jure ad concilium devoluta erat, cum ipse unice
ad Leonem provocaverit, eo animo, ut ipsius dispositioni,
et judiciorum formae, et qualitati praescribendae
omnino adhaereret.
6. Aliter tamen de hac causa cl. Petrus de Marca
ratiocinatus est. Qui sedulo animadvertens ad ea
quae a Leone gesta fuerunt, lubenter sine ulla contentione
verborumque ambiguitate concedit quod
oppressus Theodoretus Leonem papam appellavit, a
 quo receptus est in communionem, atque ea ratione
episcopatum accepit. Verumtamen ipse doctissimus
Parisiensis archiepiscopus credidit illud Leonis decretum
non fuisse absolutum, sed iis conditionibus
vestitum, ut synodo tamquam Dioscori accusator adesset,
ut tandem ab ipsa synodo decretum de restitutione
acciperet. Subjicit ergo: Admissus deinde
ad concilium Chalcedonense, et gravis controversiae
occasio fuit, quam ut sedarent judices, dixerunt eum
venisse tantum ut accusatorem. Absoluta ergo non fuit
Theodoreti restitutio .
Cum primum oculos in has Petri de Marca assertiones
converti, plurimum ipsum dissidere a praecedentibus
scriptoribus intellexi, at ejus mentem non
omnino sum assecutus. Nam vel ex aliqua lege coactiva
 credidit Leonem conditionatum fecisse decretum
de Theodoreti ad episcopatum restitutione; vel
usum fuisse facultate qua pollebat ut istius causae
exitum ad concilii Chalcedonensis determinationem remitteret.
Neutrum quidem ex ecclesiasticis monumentis
innotescit. Immo si Chalcedonensis concilii Acta
in ipsius Theodoreti causa evolvamus, nihil prorsus
de hujusmodi conditionata absolutione et restitutione
constare certo affirmabimus. Imprimis enim habemus
quod cum legerentur in Chalcedonensi synodo
Acta latrocinalia, et Constantinus venerit ad divalem
Theodosii junioris, qua jubebatur Theodoreto ut is
sola suae Ecclesiae communione esset contentus, quin
synodo Ephesinae adesset, judices dixerunt: Ingrediatur
reverendissimus episcopus Theodoretus, ut sit
particeps synodi, quia restituit ei episcopatum sanctissimus
archiepiscopus Leo, et piissimus imperator (Marcianus
videlicet) sanxit eum adesse sanctae synodo. Nullam
hic fieri mentionem de restitutione conditionata,
nullamque adhibitam fuisse formulam, si placeat,
 si videatur synodo, exscripta verba patefaciunt. Praeterea
et si aliqui condemnantes praecedentem Theodoreti
agendi rationem, volentes Dioscoro blandiri,
exclamaverint: Hunc foras mittite; magistrum Nestorii
foras mittite; nemo tamen ausus est inficiari hoc
Leoni 480 jus convenire potuisse. Accedit quoque
praefatos Illyricorum et Palaestinorum episcoporum
clamores et querimonias excitatas ut Theodoretus
foras mitteretur fuisse inutiles, si istius causa finaliter
in synodo fuisset pertractanda. Potius enim
prius erat agendum de istius fide, atque rigorose
scrutari an ille ab omni haereseos nota esset mundus;
illumque cogere ad sese purgandum a calumniis quibus
fuerat appetitus; et audire hinc inde utriusque
partis rationes, ut ipsius restitutio absolveretur.
Cum ergo horum nihil factum fuerit, haud video quo
fundamento istius restitutio facta a Leone non debeat
dici absoluta. Illyricorum enim et Palaestinorum
episcoporum clamores et querimonias certa ratione
 temperarunt Orientales Asiatici, Pontici, Thraciae,
qui volentes Theodoreti innocentiae prospicere, atque
semetipsos tamquam oppressos deceptosque
Dioscori artibus atque violentia excusare, querentes
palam responderunt: Nos Theodoreti damnationem
in Ephesino latrocinio in pura charta subscripsimus,
caesi sumus, et ita subscripsimus. Quos cum ita loquentes
Dioscorus audivisset, quasi de a se edito
contra Theodoretum decreto rationem reddere volens,
interlocutus est: Cyrillus cur ejicitur, qui ab
isto est anathematizatus? Et in judicum mentem revocare
cupiens veteres simultates, quae Cyrillum
inter et Theodoretum praeteritis temporibus intercesserant,
nulla facta deinde mentione de subsecuta
pace inter eosdem, patrocinium aliquod vel
excusationem sibi nancisci posse arbitrabatur. Nihilominus
tamen omnes Orientales qui jam Theodoreto
favebant exclamaverunt: Dioscorum homicidam
foras mittite; Dioscori acta quis ignorat?
Et post aliqualem contentionem ipsi judices, nullo
 habito respectu ad unam aut alteram partem,
interlocuti sunt: Theodoretus reverendissimus episcopus,
proprium recipiens locum a sanctissimo episcopo
urbis Romae, in locum nunc accusatoris ingressus est.
Et quamvis non dissimulem eosdem judices ad cohibendos
jam excitatos clamores a Dioscori et Eutychetis
factione quadam usos agendi oeconomia, respondendo
statim dixisse: Unde patiamini ea quae
inchoata sunt finiri, ut ne aliqua confusio auditorio
fiat; atque addidisse: Praejudicium enim ex persona
reverendissimi Theodoreti episcopi, nulli generabitur,
reservata videlicet post haec omni accusatione, et vobis,
et illi, et quae invicem exercere volueritis, quia rectam
tenet fidem, maxime, cum et sine scriptis appareat, ei
testimonium catholicae fidei perhibens reverendissimus
 episcopus Antiochiae magnae civitatis. Quamvis, inquam,
haec dissimulare non debeam, attamen vix
dare possum eo sensu Theodoretum ab apostolica
sede sub conditione mundum fuisse declaratum, ut
Romani pontificis decretum concilii judicio esset
subjiciendum. Potius igitur cum cl. Christiano Lupo
fateri cogor totam controversiam, tum ab Eutychiana
factione contra Theodoretum excitatam, in
eo versari debuisse, ut dumtaxat adversarii contenderent
subreptitiam esse Theodoreti restitutionem,
quasi quod pontificium animum quibusdam
falsis expositionibus fefellisset, ut pristinum gradum
et honorem in synodo obtineret. Canone
enim sexto Constantinopolitano cautum fuerat ut
episcopus degradatus careret jure accusandi alium
episcopum . Quare etsi causa multi esset examinis,
tamen judices S. Leonis decreto fideliter adhaerentes,
pro tunc facultatem accusandi libere ei dederunt,
reservantes sibi postmodum in alia actione
sedulo examinare quae adversus Theodoretum proponebantur.
 Hanc enim prudentem oeconomiam adhibentes,
nec ullam vim Leonino decreto intulerunt,
quo praecipiebatur ut Theodoretus particeps fieret
synodi, quia in episcopatum restitutus; neque ex adversa
parte Theodoreti accusatoribus aditum praecluserunt,
ad inquirendum an vel per subreptionem fuisset
restitutus, vel Nestoriana labe esset infectus, ut Aegyptii
481 vociferantes clamabant: Nolite eum dicere
episcopum. Non est episcopus. Impugnatorem Dei foras
mittite. Judaeum foras mittite. Cyrillum Theodoretus
accusavit. Cyrillum ejicimus, si Theodoretum acceperimus.
Canones istum ejiciunt. Hunc Deus adversatur.
En ergo crimina quae ab Aegyptiis Theodoreto objiciebantur.
Damnaverat jam iste Cyrilli capitula, et
ob hanc causam, illum tamquam haereticum damnaverant,
nulla habita prorsus ratione, quod submotis
omnibus aequivocationibus et generalis concilii oecumenici
decretis obtemperaverat, et in posterum
summam cum ipso Cyrillo servavit concordiam. Quid
 mirum igitur, si judices clandestinas has Dioscori
machinationes attendentes, scissamque esse synodum
in duas contrarias factiones (Orientales enim tamquam
orthodoxum Theodoretum praedicabant dicentes:
Orthodoxum synodo, seditiosos foras mitte. Homicidas
foras mitte). Graviora adhuc metuentes, cum
stomacho sunt interlocuti dicentes: Acclamationes
istae populares neque episcopos decent, neque partes
iuvant. Patiamini universorum fieri lectionem? Quid
mirum, inquam, si adhuc ab incoeptis clamoribus desistere
recusantes Aegyptii, ipsi judices serio, et ea
qua pollebant auctoritate silentium cunctis indixerunt,
universorumque latrocinii Ephesini Actorum
jusserunt per Constantinum fieri lectionem? In harum
porro rerum circumstantiis, quis non videt
minus circumspecte, et magis praecipitanter, quam
prudenter judices egissent, si Theodoreto episcopo
inter judices locum dare deliberassent? Prius enim
ex tota Actorum lectione inquirendum erat, an Dioscorus
 saltem aliquem coloratum titulum habuisset,
ad deponendum, degradandumve cum caeteris orthodoxis
episcopis etiam Theodoretum. In qua quaestione
is certe judicis partes secundum omnia jura
agere non poterat, sed accusatoris dumtaxat. Si
igitur tamquam verus episcopus, etiam ex judicum
sententia in concilium fuit ingressus, non video qua
ratione dici possit, Leonis decretum de restituendo
in sua sede et honore episcopali Theodoreto non
fuisse absolutum. Potissimum cum postea etiam admissus
fuerit ad synodale suffragium et plenam omnium
sanctissimorum episcoporum communionem.
7. Hactenus tamen enucleatae difficultates, ex aliorum
scriptorum opinionibus derivatae, parum praesenti
causae prodessent, nisi iterum nostra oratio ad
Quesnellum se converteret. Non tantum ipse Theodoreti
 appellationem inficiatur: sed ipsum etiam
apostolicae sedis judicium. Quare ad novam gestarum
rerum historiam adornandam omnia miscuit et
quamplurima in medium adducit, quae veritatis speciem
dumtaxat praeseferunt. Brevitate ergo qua potero
multa quae subdidit colligere allaborabo. Ultro
itaque imprimis dat, nullum concilium a S. Leone
in Theodoreti causa fuisse coactum. De hujus epistolis
ad summum pontificem constat. Quid vero P. R.
scripserit, non innotescit. Secundo nullum judicium
habuisse Leonem ad Theodoreti causam ventilandam
affirmat: sed eidem, communione non interrupta,
fuisse conjunctum, elici posse ex epistola 40 ejusdem
Leonis, in qua de generali synodo necessario indicenda
habet sermonem; vel ex epistola 47, ex qua
colligitur omnia Ephesini latrocinii gesta pro infectis
habuisse, atque ab imperatore Theodosio petiisse,
ut omnia in eo statu esse juberet in quo fuerant ante
omne judicium, donec major ex toto orbe sacerdotum
numerus congregaretur.
 Tertio. Licitum fuisse Theodoreto ad suam remanere
sedem, quia pro nulla habita sententia contra
eum a Dioscoro lata, adhuc ex Oriente pontifex testimonium
acceperat ab Anatolio recenter ordinato
Theodoretum jam subscripsisse encyclicae epistolae
ad Flavianum, nec Nestoriana Eutychianaque dogmata
solum damnasse, sed ipsis etiam Nestorio et
Eutycheti anathema dixisse. Affert hac de causa
Quesnellus testimonium S. Leonis 482 ex epistola 68
ad Paschasinum Lilybetanum, cap. 5, quam ipse:
Nunc primum (ait) in lucem emittimus. Concludit
igitur quod cum ex habita relatione, tum ex epistola
ipsius Theodoreti, intellexit R. pont. judicavitque
ipsum ab omni haeresis macula immunem, nihil obstare
quominus suam ei communionem more solito
impertiret, et ille suam Ecclesiam cum pace ecclesiastica
retineret. Tale (subjicit) est sedis apostolicae
judicium, de quo in hac epistola quam commentamur
mentio facta est, quod quidem non demonstrat restitutam
 esse judiciali pontificis sententia suam sedem,
sed amotam solam nonnullam erroris suspicionem.
Quarto asseverat, sub numero 5 nec Anatolium
Constantinopolitanum, nec Maximum Antiochenum,
Theodoreti primatem, neque alios episcopos Orientales
cum eo communionis nexum aliquando abrupisse.
Unde affirmare pergit rem totam ex Leonis
facto finitam esse se non posse asserere, cum eam
rursus ad incudem vocatam a Patribus Chalcedonensibus,
notum sit cuilibet hujus synodi Acta recensenti.
Hinc multa repetit quae in praecedentibus
dixerat, et ad inculcandum lectoribus suum systema,
multa utens exaggeratione, decantat vociferationes,
non paucorum, ait, sed quamplurimorum episcoporum
Palaestinorum, Aegyptiorum, Illyricianorum,
qui Theodoretum e synodo ejiciendum esse contendebant,
qui episcopi, quasi ex indulgentia et dispensatione,
acquieverunt Maximi Antiocheni testimonio.
Quinto loco describit quae actione octava Chalcedonensis
 synodi gesta sunt in Theodoreti causa;
rebusque pro suo arbitrio narratis, omnem conatum
adhibuit ut supprimeret quae sibi suoque systemati
adversari judicavit; atque tandem concludit non alia
de causa suae sedi fuisse restitutum Theodoretum,
nisi quia et Nestorium et Eutychen, non solum scripto,
sed in praesentia totius consessus, ore suo proprio anathematizavit.
8. Cum ex quinque a nobis hic praenotatis, tum
ex antecedenter adductis, plenam et indubitatam
fidem suae opinioni adhibendam esse sibi adulabatur
Quesnellus; forte confidens quod nemo post ipsum
Theodoreti causam voluerit retractare et ad examen
revocare quae ipse scripserat. Idcirco stylum convertit
in quosdam, suppresso nomine, qui, episcoporum
in synodum oecumenicam coalescentium sacrosanctam

 auctoritatem deprimentes ac ludibrio habentes
(multo magis autem extra synodum), meram
illis pontificiorum mandatorum exsecutionem ex suo
officio competere contendunt, tum in hac (ait) de
qua agimus causa, tum in aliis omnibus; cum potius
apostolicae sedis haec sit non infima laus, synodorum
oecumenicarum exsecutricem, de qua praerogativa
gloriatus est Gelasius papa epist. 13. Si itaque haec
omnia quae in sui systematis praesidium adducit Parisinus
scriptor veritati cohaererent, hactenus a nobis
in hac causa annotata prorsus caderent. Sed cum
fallacias involvant, hinc nostrae Exercitationis argumentum
magis atque magis roboratur. Et imprimis
quae illatio illa esse potuit, neque ex Leonis, aut aliis
monumentis elicitur in Theodoreti causa a Romana
sede habitum fuisse concilium. Igitur nullum judicium
habuit ad Theodoreti causam ventilandam?
Quae consecutio est haec, quae repugnat prorsus iis
S. pontificis verbis a quibus adversarius suam est
orsus dissertationem: Benedictus Deus noster, cujus
 invincibilis veritas ab omni haereseos macula mundum
te secundum apostolicae sedis judicium demonstravit.
An Leonem mentitum arbitrabimur? Nec sibi adversarius
praesidium nancisci potest, ex ab eo laudatis
Leonis epistolis, scriptis ad Theodosium post latrocinium
Ephesinum, quibus petit ut omnia in eo
statu esse jubeat in quo fuerunt ante omne judicium,
donec, etc., et idcirco nusquam abrupisse
communionis vinculum cum Theodoreto. Nam rerum
restitutio in pristinum donec major ex toto
orbe sacerdotum numerus congregaretur, non idem
est ac definitivum decretum interponere, sed causas
483 examini futuro reservare, donec diligentior inquisitio
habeatur. Non igitur ea ratione judicatum
fuit de Theodoreti fide et innocentia, ex eo quod latrocinalia
Acta pontifex aboleverit, cum simul decreverit
rerum omnium judicium ad aliud tempus et in
alio conventu esse reservandum. Quare etsi post horum
Actorum abolitionem licitum fuisset Theodoreto
 caeterisque episcopis gradu depositis ad suas reverti
sedes, tamen non constabat an jure vel injuria fuissent
depositi, an jure vel ex dispensatione et indulgentia
ipsis permitteretur suas retinere sedes. Nam id nova
debebat inquisitione scrutari novoque decreto demonstrari,
interim eorum causa veluti in proservato
(ut aiunt) manente, usque ad definitivam sententiam.
Ratio illa tertio loco adducta nimis nutat, si attendamus
ad ea quae in superioribus capitibus descripsimus.
Non enim Theodoreti causae patrocinari potuit
apud Leonem Anatolii testimonium, cum istius fides,
ordinatio, stricta necessitudo cum Dioscoro et Eutychiana
factione, tales suspiciones in pontificium animum
excitassent, ut, nulla ratione habita ad imperatoris
Theodosii et Pulcheriae augustae preces, ipse
Leo cum ipso Anatolio jam ordinato istius ordinatoribus
cummunicare voluerit; quoadusque, misso
Abundio Comensi cum aliis tribus legatis apostolicis,
et publico celebrato conventu, jussus fuit idem Anatolius
in hoc conventu solemniter fidei professionem
 emittere, anathema Nestorio et Eutycheti dicere,
atque epistolae ad Flavianum subscribere. Nisi enim
fideliter hisce mandatis Anatolius obtemperasset,
numquam a Leone et orthodoxis habitus fuisset tamquam
legitimus episcopus. Sed dicat, amabo, Quesnellus
ex quo monumento hauserit Anatolium testimonium
dedisse aut dare potuisse de Theodoreti
fide? Nobis quidem innotuit bonum testimonium accepisse
Leonem de fide et munditia Theodoreti, de
istius animi promptitudine, qua laetanter ad haeresum
exitium subscripsit pontificiae epistolae ad Flavianum;
sed haec omnia Leoni innotuerunt, vel ex Abundii
relatione cum adhuc Constantinopoli existeret; qui,
 ut vidimus, certior factus fuit Theodoretum ipsum,
Ibam et Aquilinum episcopos, sincere suae fidei testimonia
praebuisse. Accedit S. Leonem maxime de
Theodoreti aliorumque Orientalium fide, moribus et
agendi oeconomia fuisse apprime instructum, ex perpetuo
epistolarum commercio quod habuit cum Constantinopolitanis
clericis et archimandritis Flaviano
adhaerentibus, cum Juliano Coense, cum Pulcheria
augusta, aliisque orthodoxis viris hinc inde ex Oriente
Romam venientibus, vel Orientem adeuntibus; et
denique cum ipso Eusebio Dorylaei episcopo, qui post
Ephesinam cladem ad suam aliorumque catholicorum
causam coram Leone tuendam Romam venerat. Non
igitur tale dumtaxat fuit apostolicae sedis judicium
in causa de qua agimus, ut nusquam communionem
cum eo interruperit, vel quod ille istius fide ab Anatolio
recenter ordinato testimonium acceperit. Parum
nihilumve ista Theodoreto suffragari potuissent, ut
cum omni veritate S. pontifex affirmaret Cyri episcopum
apostolicae sedis decreto ab omni haereseos labe
 mundum fuisse demonstratum. An vero Anatolius
communionis nexum cum Theodoreto abruperit, non
affirmabo. Nescio tamen quemadmodum is in Anatolii
communionem perseverare potuerit, vel Anatolius
non abruperit communionis nexum, cum iste dumtaxat
propter obsequia praestita Dioscoro, Chrysaphio,
Eustathio, episcopo Berytensi, et caeteris Eutychianae
factionis, ad Constantinopolitanum thronum, post
Flaviani necem, fuerit evectus. An potuit communicare
haereticorum studiis et desideriis, horum causas
promovere, ut constat ex gestis contra Photium Tyrium
 et non 484 abrumpere communionem cum
Theodoreto Cyri, qui pro fide laborabat, et tantopere
odio habebatur ab illa factiosorum virorum cohorte?
Quinimmo tanto vehementius ab iisdem insectabatur,
quanto magis ipse Flaviano, apostolicae sedi, hujusque
legatis adhaerebat? Si nova monumenta, quae aliter
totam gestorum seriem describant Quesnellus non
proferat, sapientes lectores nusquam illi fidem adhibebunt.
 9. Et quidem fides ei adhiberi non potest ex iis
quae ex octava actione Chalcedonensis synodi recensuit.
Quid enim ex ea? Multorum episcoporum vociferationes
contra Theodoretum, quem Nestoriana tinctum
fuligine injuste suspicabantur: cogebatur in
plena synodo Nestorio anathema dicere: fidei definitionem
ab eadem Chalcedonensi synodo prolatam
suscipere; et postquam protestatus est fidei definitioni,
et S. Leonis epistolae jam subscripsisse, et soluta
omni dubitatione, quod ab apostolica sede subreptitium
obtinuisset decretum: solemnis tandem
sententia prolata est: Gloriosissimi judices dixerunt:
Omnis jam dubitatio de Theodoreto soluta est . . . . . . . . . . .
Deest igitur ut sententia proferatur a reverentia vestra,
ut Ecclesiam suam recipiat, sicut et sanctissimus Leo
archiepiscopus judicavit. Quare incunctanter adversarii
a turbis et clamoribus se abstinuerunt. Quinimmo
omnes illius magnae synodi episcopi clamaverunt:
Theodoretus dignus est sede Ecclesiae . . . . . Ecclesia
 pastorem recipiat. Orthodoxum doctorem Ecclesia recipiat . . . . . .
archiepiscopo Leoni multos annos. Post
Deum (vel cum Deo) Leo judicavit. Haec ergo sunt quae
ex illius octavae actionis serie quisque fideliter, sine
ulla prorsus fallacia colligere potest. Quibus plane
respondet Paschasini, Lucentii episcoporum, Bonifacii
presbyteri et Juliani episcopi Coensis, apostolicae
sedis legatorum, hujusque locum tenentium,
prolatum decretum, quod hic fideliter exscribere deliberamus,
ut innotescant ea quae (nescio an studiose,
vel oscitanter) a Quesnello suppressa fuerunt: Sanctissimum
et venerabilem episcopum Theodoretum sanctissimus
et beatissimus universae Ecclesiae episcopus
 urbis Romae Leo (nota sequentia verba) dudum in
communionem suscepit ita, sicut litterae ab eo ad
nostram humilitatem testantur. Quibus et haec alia addiderunt:
Si igitur fidem catholicam sicut promittit,
et secundum praedictum beatum episcopum subscriptionem
in proprio libello dixerit, et nostrae insuper humilitati
alio dato libello monstravit quoniam et Nestorium
et Eutychetem, non solum scripto, sed et sub praesentia
totius consessus ore proprio anathematizavit: hoc judicio
sanctissima et venerandissima synodus, insuper vero
et nostra humilitas, reddi ei Ecclesiam propriam definivit.
10. Quis ergo non videt totam illam contentionem in
eo versatam fuisse, an Theodoretus per subreptionem
obreptionemque ab apostolica sede restitutionis et fidei
integritatis decretum obtinuisset? Non enim Romani
pontificis judicium et auctoritatem in quaestionem adduxerunt,
non ipsius sententiae pondus addiderunt,
dumtaxat solemni Theodoreti confessione ore prolata,
certiores voluerunt fieri hunc sincere Nestorio anathema
 dicere, quemadmodum jam testatus fuerat suo
scripto libello ad Romanum pontificem directo. Quae
quidem agendi ratio, sicuti nec Rom. sedis laesit auctoritatem,
quae dudum in communionem Theodoretum
susceperat, et dignum suae obtinendae sedis judicavit
(ut ipsi PP. Chalcedonenses protestati sunt),
ita neque episcoporum dignitati in conciliis coalescentium
potest esse injuriosa, dummodo eum in conciliis,
tum extra, capiti adhaereant in suis judiciis proferendis.
Quare nimis importuna mihi visa est illa
Quesnelli querimonia, qua supponit episcoporum auctoritatem
deprimi, si apostolicae sedis mandata exsequi
jubeantur. Quae enim episcopalis gradus depressio
haberi potest, si singuli omnium Ecclesiarum
pastores per universum orbem dispersi cum summo
pontifice totius fidelium universitatis capite iis rebus
adhaereant quae ad fidem, mores atque disciplinam
485 pertinent? Societatis enim ecclesiasticae vinculum
in eo stat, ut irretractabili assensu episcopi
 omnes apostolicae sedis judicia venerentur, iisque
ea subjectione se submittant, quam membra inter et
caput servatam esse cognoscimus, quamque et Christus
ad corporis mystici unitatem perfectam habendam
mirabili quadam suavitate decrevit, ut facilius
per solum caput suae beneficentiae dona in omnia
membra diffunderet. Quare S. pontifex in epistola ad
eumdem Theodoretum discrimen statuit inter Romanae
sedis rationem agendam et episcoporum auctoritatem
in oecumenicas synodos coalescentium, ita ad
nostrum intentum scribendo : Unde gloriamur in
Domino cum propheta canentes: Adjutorium nostrum
in nomine Domini, qui fecit coelum et terram, qui nullum
nos in nostris fratribus detrimentum sustinere permisit.
Sed quae pro nostro prius ministerio definierat,
universae fraternitatis irretractabili firmavit assensu,
ut vere a se prodiisse ostenderet quod prius a prima
omnium sede formatum totius Christiani orbis judicium
recepisset, ut in hoc quoque capiti membra concordent.
Quis porro non videt aliam et aliam sibi et episcopis
 in synodum coalescentibus Leonem agendi rationem
asseruisse? Sibi enim vindicat ministerium definiendi,
episcopis vero jus sive debitum assensus praebendi.
Deinde an non distinguit ibidem S. Leo  inter judicium
a prima omnium sede formatum, et judicium
illud quod a toto Christiano orbe susceptum dicitur?
Negari haud potest. Igitur si ea divinae institutionis
ratio et ordo est, ut gravioribus rebus ad fidem et
mores pertinentibus Ecclesia Romanae sedis ministerio
utatur in definitionibus atque judiciis, ita ut irretractabili
firmoque assensu judicium quod prius a
prima omnium sede formatum fuit a toto orbe Christiano
solemniter recipiatur; inde sequitur exsecutionem
decretorum sedis apostolicae demandatam
esse episcopis in oecumenicam synodum coalescentibus,
ut innotescit ex Actis Ephesini et Chalcedonensis
 conciliorum, magisque patebit ex subsequentibus,
demonstraturi gravissimum facinus Dioscoro
fuisse adjudicatum, quod, S. Leonis mandata in synodo
altera apud Ephesum coacta exsequi recusans,
synodum in latrocinium mutavit. Sed ipse Leo quidem
hac in re sibi est factus interpres.
Etenim de hoc episcoporum consensu in conciliorum
Actis expresso in eodem cap. istius epistolae
verba faciens, illud nec per assentationem, nec per
obreptionem ab apostolica obtineri sede asseverat:
ad quas suspiciones tollendas et si aliqui inventi essent
a dissensionis auctore incitati, qui de apostolicae
sedis judiciis ambigerent; tamen ad magis veritatem
comprobandam, id, Deo volente, permissum
est, ut ad majus bonum perveniatur. Nam (ait) ne
aliarum sedium ad eam quam caeteris omnium Dominus
statuit praesidere consensus assentatio videretur, aut
alia quaelibet subrepere posset adversa suspicio, inventi
prius sunt qui de judiciis nostris ambigerent. Et
dum nonnulli, a dissensionis incitati auctore, ad contradictionum
 bella prosiliunt, ad majus bonum malum
ejus, auctore totius bonitatis dispensante, perventum
est. Non me tamen latet vel Quesnellum veterum
editorum nonnullas lectiones ab hujus epistolae textu
expunxisse, novas subsidio, ait ipse, suorum codd.
induxisse, vel ad calcem secundi tomi varias annotationes
pro suo arbitrio conscripsisse; ut videlicet
quod maxime habebat in votis lectoribus suaderet.
O utinam qui novam judiciorum formam in Ecclesiam
inducere laborant, ut apostolicae sedis auctoritatem
dejiciant, oculos conjicerent in hujus epistolae
capite; atque, omni submota violenta interpretatione,
discrimen illud intelligerent quod S. Leo intercedere
indicavit inter canonicum judicium atque
consensum, inter jura quae primae sedi conveniunt et
ea quae de episcopis 486 in synodi coalescentibus
praedicantur! Non enim tot tantasque gravissimas
excitassent quaestiones erroneas et schismati affines,
in quibus episcoporum auctoritatem ultra debitos fines
 conantur extendere, ut Romanorum pontificum
jurisdictionem inter nimis arctos limites restringant.
Verumtamen adversariorum conatus magis rerum
veritati prosunt, quam obesse possint, cum, eodem
Leone auctore, Ipsa veritas, et clarius renitescit, et
fortius renitetur, dum quae fides prius docuerat, haec
postea examinatio confirmaret. Tandem episcopalis
ordinis auctoritas minime deprimitur, sed magis
splendescit ubi sic summorum sic servatur auctoritas,
ut in nullo inferiorum putetur imminuta libertas; et ad
majorem Dei gloriam proficit finis examinis, quando
ad hoc se accipit exerendi fiduciam, ut vincatur adversitas;
ne quod per se probatur reprobum, silentii praejudicio
videatur oppressum. Ex quibus loquendi formulis
perspicue concipimus quemadmodum, et Romanorum
pontificum, et episcoporum jura serventur
in synodis, singuli convenientem sibi auctoritatem
jurisdictionemque exercentes: Fidei enim causae cum
apostolici symboli regulis Romani pontifices conferunt,
suaque judicia speciali S. Spiritus afflatu pronuntiant
 ad haereses evertendas. Sed cum factiosorum
virorum studium in eo stet, ut sinceram Christi
doctrinam evertant, et ea dogmata genuina quae
ab apostolis derivata sunt oppugnare et prorsus abolere
quaerunt. Quare maxima sollicitudine Rom.
pontifices suas definitiones episcopis in synodis coalescentibus
proponunt, ut inde necessarium praebeant
assensum. Quem quidem non sine examine
exhibere debent, potissimum quod negotium illis est
agendum cum laesae fidei hominibus, qui, pervicacius
perniciosis erroribus adhaerentes, omnino repugnant
se iis decretis submittere, quae praeter anathematis
sententiam alias etiam poenas, depositionis
nimirum, degradationis, exsilii, secum habent conjunctas.
Igitur dicat Quesnellus, amabo, quo sensu,
quave de causa, episcoporum auctoritatem depressam
 arbitretur, cum, auctore Leone, ipsis episcopis
concedatur fidei veritatem sua examinatione et consensu
confirmare; simulque agere ut sacerdotalis
officii meritum splendescat, quando, servata summi
pontificatus auctoritate, cui adhaerent, eorum libertas
per unanimitatem et spirituum concordiam non
minuitur, sed magis augetur. Ad majorem ergo Dei
gloriam prodest examen quod assumitur cum fiducia
adversitatis vincendae, ne quod per se probatur reprobum,
silentii praejudicio videatur oppressum.
11. Incassum itaque laborasse Quesnellum mihi
visum est, in sua de Theodoreto dissertatione, alias
et alias quaestiones parum ad sibi praefixum scopum
pertinentes proponendo, cum eas quisque ex solis
Leonis dictis hujusque agendi oeconomia facillime
solvere potuisset. Potissimum cum irrationabiliter
etiam provocaverit ad Gelasii papae testimonium,
quod saltem integrum debuisset objicere, ut sine
novo studio lector intelligeret quo sensu pontifex
fuit locutus. Gelasius itaque nihil prorsus affirmavit
 quod praecedentibus nostris dictis repugnet. Immo si
ejus perpendamus verba Quesnellianum systema
prorsus in exitium ibit. Vidimus enim in praecedentibus
exercitationibus pontificem ad Dardaniae episcopos
scribentem demonstrare voluisse Acacium solius
apostolicae sedis judicio jure damnatum. Quare
in suae epistolae exordiis exagitat qui arbitrabantur
injuria Acacium damnatum, quod non speciali synodo
videretur fuisse dejectum. Et adductis eorum
haereticorum exemplis quibus innotescit aliquos haeretica
labe pollutos in synodis fuisse damnatos, non
ita tamen ut Romana sedes etiam sine synodis eos
damnare vel absolvere non potuerit. Quia vero ad
eam spectat synodis robur et auctoritatem dare, idcirco
idem pontifex sibi suadet quod nemo perpendens
quae ex antiqua Patrum traditione derivantur,
ignorare possit uniuscujusque synodi constitutum,
quod universalis Ecclesia probavit assensus, non aliquam
magis exsequi sedem prae caeteris oportere quam
 primam quae unamquamque synodum sua auctoritate
487 confirmat, et continuata moderatione custodit,
pro suo scilicet principatu (quem beatus Petrus apostolus
Domini voce perceptum, Ecclesia nihilominus
subsequente, et tenuit semper, et retinet) . Postrema
hujus textus verba uncinis interclusa supprimere
aut saltem dissimulare quaesivit Quesnellus. Quae
quidem si cum praecedentibus conferantur, nihil ex
eo testimonio elici posse compertum erit quod praecedentibus
dictis repugnet. Quid enim Gelasius convenire
dixit episcopis in synodos coalescentibus, vel
Rom. pontificibus conciliorum constituta confirmantibus
vel infirmantibus? Episcopi suo assensu probant
seque submittunt iis statutis et regulis quae in
synodis proponuntur, et scripto consignantur; quaeque
in tantum vim et robur assequuntur, in quantum
apostolica sedes unamquamque synodum sua
auctoritate et judicio confirmat, et continuata moderatione
custodit. Huic praeterea sedi maxime incumbit
 isthaec confirmata et custodita statuta exsecutioni
demandare, jubendo, imperando, ne in ecclesiasticis
negotiis peragendis aut neglecta aut violata remaneant.
Hoc scilicet munus illi competere pro suo
principatu, quem beatus Petrus apostolus voce Domini
perceptum, Ecclesia nihilominus subsequente, et tenuit
semper, et tenet, apertissime Gelasius asseverat, ut
non tantum ex objectis a Quesnello verbis, sed ex
totius epistolae contextu intelligitur. De quo ipsi
verba facimus de Sardicensibus canonibus disserentes.
12. Adhuc multa congessit Quesnellus praetextu
quodam (nescio quo) sibi adversarios exagitandi,
quae potius ad totius Chalcedonensis concilii gesta
referri debent, quaeque nos rerum ordinem sequentes
annotabimus. Sed cum inter haec illud unum supersit,
quod ad ipsum Theodoretum spectat: videlicet
 an Leo ipse post Chalcedonensem synodum tam
Theodoreti restitutionem PP. consensu admissam
confirmaverit, quam alia ejusdem synodi de privatis
episcoporum causis judicia confirmaverit, quod aliqui
scriptores (auctore Quesnello) negarunt; observandum
quoque hoc loco remanet eumdem Parisiensem
doctorem, ne Leoni Theodoreti restitutionem,
sed synodo plene adjudicaret, scripsisse: Porro
sententiae synodi, cui praeluserat judicio, suum Rom.
pontifex postea consensum adhibuit, tum aliis epistolis,
cum ea maxime quam ad ipsum Theodoretum
dedit aliquanto post finitam synodum. Hic ergo
Theodoreti restitutionem synodo prorsus adjudicavit
Quesnellus concludendo Leonem huic dumtaxat
praelusisse. Idque ut facilius confingeret, ad ejusdem
sancti Leonis testimonium superius laudatum,
a quo dissertationem orsus est, provocat; et consueto
more quae suis studiis repugnare credidit prorsus
praetermisit. At malum ipsius dolum S. pontificis
verba quae sequuntur patefaciunt. Etenim postquam
 Theodoreto gratulatus quod se talem qualem probaverat
et probat pro universalis Ecclesiae defensione
servasset, statim subdit: Nam quod Deus omnium
calumniosorum fallacias solvit, maximam beatissimi
Petri curam pro cunctis nobis agnoscimus; qui postquam
suae sedis judicium in fidei definitione firmavit,
nec circa cujusquam vestrum, qui nobiscum pro catholica
fide laborastis, personam quidquam reprobum videri
permisit: quia nec poterat, Spiritu sancto judicante,
quisquam ex iis non victor exire, quorum jam
vicerat fides.
Attendat igitur Quesnellus ad laudata verba, eorum
vim, et pondus intelligat; indeque conjiciat an
Theodoreti restitutio synodo aut pontifici adjudicanda
sit. Fidei quidem catholicae definitionem beatissimi
Petri apostoli curae adjudicat, qui suae sedis
judicium in fidei definitione firmavit, nec permisit
quidquam reprobum videri circa illas personas quae
cum eodem summo pontifice pro fide catholica laborarunt.
 Apostolicae igitur sedi utrumque jus Leo adjudicavit
in calumniosorum fallaciis solvendis. 488
Alterum de fidei rebus judicium et definitio, alterum
est orthodoxorum episcoporum libertas qui a praecedentibus
factiosorum oppressionibus fuerunt redempti.
Si tandem tantum etii in praesens mihi daretur,
ut alia quae ibidem Quesnellus congessit disserendo
percurrerem, annotarem et, si necessum foret, refellerem.
At cum, ut jam diximus, illa potius ad Chalcedonensis
pertineant historiam quam ad Theodoreti
episcopi Cyri causam, idcirco ne amici lectoris patientia
abutamur, ad aliam Domni Antiocheni causam
examinandam faciemus gradum.