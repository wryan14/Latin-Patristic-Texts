CAPUT VI.
Chalcedonensis actio de Domno Antiocheno supposititia
non est. Illam ex Graeco in Latinum, cum reliquis
Actis transtulit Rusticus diaconus. Maxima injuria
id negavit Quesnellus, cujus argumenta tamquam
falsa et prorsus infirma jam rejecit, atque etiam
summa et mira eruditione solvit doctus clarissimusque
Stephanus Baluzius. Hujus denique vestigiis in
hac describenda Exercitatione nobis passim insistere
opus fuit.  
1. Inter Quesnellianas dissertationes eam nono
loco positam offendimus, in qua auctor Domini quondam
Antiocheni episcopi causam examinandam assumpsit,
in qua de hujus agens damnatione, de
Maximi ejus successoris ordinatione, tum varias S.
Leonis epistolas conciliique Chalcedonensis Acta illustranda
sibi proponens, actionem tandem de Domno
his Actis insertam commentitiam esse posse demonstrare
aut demonstrasse sibi adulatur. Profecto
 id ex ejusdem dissertationis titulo sive epigraphe
sibi promisit auctor, sed injuria quidem. Nam momenta
omnia quae hinc illincque sparsa ad suae causae
patrocinium collegit, aut tamquam infirma ex sese
cadunt, aut prorsus ad quaestionem de qua agimus
impertinentia esse rerum gestarum series manifestat.
Orditur ergo dissertationem inquirendo cur Maximi
ordinatio confirmata, nec reprobata Domni depositio.
Subdit: Hanc unam fere omnes catholici scriptores,
qui istam versantur quaestionem, afferunt: Maximum,
etsi a suspectis hominibus electum, consecratumque
a Constantinopolitano episcopo contra canonicam
regulam, Domnoque adhuc in vivis agenti
superordinatum, ideo tamen receptum esse a synodo,
quia a S. Leone in episcopatu confirmatus fuerat.
Hujus aliorumque episcoporum in latrocinio Ephesino
per summum nefas factam depositionem animadvertit;
sed unus Domnus, aliis tamen redintegratis,
suae sedi non fuit restitutus: quae agendi ratio gravioris
difficultatis causa est. Addit latrocinii Ephesini
 Acta in irritum missa ab Occidentalibus ante
Chalcedonense concilium, Leonem pontificem contestatum
ut omnia in eo statu esse juberet in quo
erant ante infaustam synodum, donec omnia per
oecumenicam synodum reformarentur . Consequens
erat ut depositio Domni et Maximi ordinatio
irritae essent, suum ille reciperet locum. Baronii
sententiam affirmantis proponit, quoniam S. Leo,
cognita causa, Domnum juste damnatum intellexit .
Post haec vero eorum refert conjecturam, qui Domnum
depositioni suae manus ultro dedisse affirmarunt,
solitariae vitae deliciis illectum, quibus innutritus
olim fuerat ab 489 Euthymio abbate; quas cum,
refragante S. Patre, relinquere meditaretur, ut Joanni
avunculo suo a fide catholica deflectenti opem
ferret, haec ab eo verba futuri praenuntia audivit: Si
his neglectis et tolerantia contentis cogitationibus tentabis
a Laura discedere, obtinebis quidem administrationem
quam tuus habet avunculus, sed eam tibi rursus
 auferent mali homines, et praestigiatores, cum ab illis
prius fueris seductus ignorantia. Haec, et id genus alia
ex Cyrillo monacho de rebus ab Euthymio gestis
refert.
2. Tertio Quesnellus concludit: Qui porro Leonis
auctoritatem hoc egisse putant, ut maximus in Antiochena
sede tam malis auspiciis collocatus remaneret,
locumque cedere Domnus cogeretur, manifestum
id esse aiunt ex Actis Chalcedonensibus. Siquidem
in actione quae de Domno Antiocheno inscribitur,
disertis verbis legitur confirmatum auctoritate Leonis
fuisse Maximum. Quesnellus tandem integram illam
actionem, ad ecclesiasticae historiae veritatem indagandam
in suam transtulit dissertationem. Ut de ea,
sub oculis posita, facilius lector judicium interponeret.
Tali ergo tantoque quaestionum et verborum
apparatu praemisso, exscriptam actionem illam de
Domno Antiocheno, inter Chalcedonensis concilii
Acta relatam, Quesnellus fassus est se eam minime
commentitiam esse, sed genuinam totis votis peroptasse:
 Hoc enim si esset (ait), prae manibus haberemus
testimonium summae auctoritatis pontificis
Romani tam in synodos, cum in Orientales episcopos;
majorum, inquam, et primarum sedium episcopos.
Enimvero quantae potestatis est ut penes Romanum
episcopum Antiocheni, et consequenter Alexandrini
aliorumque episcoporum consecratio fuerit,
aut saltem confirmatio, ut ex hoc loco argumentantur
cardinalis Bellarminus ejusque apologista Jacobus
Gretserus. Qualis praerogativa, ut cum plures episcopi
ab infausta synodo per vim scelusque depositi
essent, eorum damnatio et depositio rata esse juberetur
quam ratam esse debere judicaret Romanus
pontifex, sola alterius episcopi in ipsius locum substitutio
haberet locum quam idem ille confirmasset!
Quam evidenter denique hinc eluceret suprema ejusdem
 in synodos potestas, quarum Acta ex ea parte
robur habeant, cui ille robur adjecerit, et illa cassa
sint et irrita quam irritam ille esse voluerit! Verum
ut eruditi et sapientis est theologi vera germanaque
primariae sedis privilegia toto animo atque ex solidis
genuinisque probationibus adversus novatores vindicare,
ita parum sinceri liberalisque animi sit eadem
vel ultra praescriptos limites ampliare, vel incertis,
caducis falsisque adminiculis ac fulcimentis
sustentare. Concludit tandem. Nec enim mendacio
eget veritas, sed potius ex mendacii consortio
in falsitatis suspicionem veritas etiam testatissima
vocari consuevit.
Quis tamen sibi persuadet sinceram et totis viribus
eam protestationem fecisse Quesnellum? Profecto si
ex corde exoptasset commentitiam non esse, sed genuinam,
de Domno Antiocheno actionem et palinodiam
recantasset, et nonam dissertationem pro hac
causa conscriptam disperdidisset, flammis ignibusque
concremasset. Siquidem, eo adhuc superstite, clarissimus
 Stephanus Baluzius, maximo studio adhibito,
summisque impensis laboribus, huc illucque a viris
studiosis rei antiquae litterariae operam dantibus sibi
novas comparavit notitias, ut tandem plenissime ipse
Quesnellus suis studiis se deceptum aberrasse, nec
fictitiam dici posse actionem de qua agimus, sine ulla
animi haesitatione judicare potuisset. Quare idem
Baluzius cum in litterariae rei utilitatem, tum in ecclesiasticae
historiae incrementum et bonum, in adornanda
nova Conciliorum collectione, omnibus singulisque
Quesnellianis argumentis occurrit, atque
solvit, et ab uniuscujusque animo eas falsitatis suspiciones
rejicit quas lectores imbibere possent.
490 3. Primum itaque argumentum colligit
Quesnellus ex Graecis concilii Chalcedonensis codicibus,
in quibus ejusmodi actio desideratur. Hoc,
ait, certe non leve indicium est suppositionis a Latino
aliquo impostore factae. Si enim illa vere in concilio
facta fuisset, Graece utique fuisset, atque Graecis
 hujus synodi Actis inserta cum aliis actionibus
legeretur. Cur enim haec una a reliquarum Graecarum
corpore distracta fuisset, plane non apparet. Quis
vero hanc primam Quesnelli conjecturam nimis
esse fallacem non judicabit? Quesnello suspicari licebit
actionem illam a Latino impostore esse confictam,
quia in Graecis codd. qui supersunt non apparet,
et non potius suspicabitur Graecos eam abolere
quaesiisse, et a reliquarum corpore nisos fuisse eam
distrahere, ut facilius ipsi de primatu cum Romano
episcopo contenderent? An non Orientales quinto,
sexto, septimo et sequentibus saeculis primatus honores
praerogativasque, ob Antiochenam Ecclesiam
primitus a D. Petro fundatam, sibi arrogare contendebant?
An non Acephali, Eutychiani, statim post
Chalcedonensem synodum omnem moverunt lapidem,
ut eamdem synodum abolerent? Quod cum
numquam obtinere potuissent, saltem memoriam
delere voluerunt, quod Orientales episcopi, Antiochenus
et Alexandrinus, nonnisi de Romani pontificis
 consensione, hujusve confirmatione, tamquam canonice
electi haberentur. Id sane secum agitare debuisset
Quesnellus; potissimum cum in Antiochena
sede, post Maximum et Basilium episcopos catholicos,
plures episcopi, haeretici, schismatici atque scelestissimi
sederunt, quorum catalogum ex subsequentium
conciliorum Actis nos describere possemus, si
cum homine in ecclesiastica historia nullatenus versato
congressionem haberemus. Interim vero praetermissis
quae de Petro Fullone, Severo, Macario Monothelita,
aliisque improbarum sectarum viris, qui
operam dare potuerunt ut ex antiquis Graecis exemplaribus
prorsus actio illa subriperetur, ne certum
indubitataeque fidei monumentum exstaret de plenaria
Romani pontificis potestate in confirmandis saltem
Orientalium patriarcharum electionibus consecrationibusque,
 attendamus an praecedens argumentum
nutet aut corruat. Certe ut ex solis Quesnellianis
suspicionibus infirmaretur, aliquod Graecum autographum
eorumdem Chalcedonensium Actorum nobis
debuisset adversarius objicere, et suis conjecturis
praesidium nancisci, quod cum ab ipso nec ab
alio quopiam ex Graecis fieri hactenus potuerit, ideo
ad aliud Quesnelli argumentum eripiendum jam nos
gradum facimus.
4. Secundo itaque contendit ex unico codice hujusmodi
prodiisse actionem, quem nulla auctoritas,
antiquitas nulla commendabat; cum et chartaceus
esset solummodo, et ab ignotis scholaribus Germanis
duobus acceptus praedicetur. Antiquae rei studiosi
clarissimo Stephano Baluzio multum debent. Is enim
ad hanc nostri adversarii difficultatem refellendam
consultius et prudentius agendum esse censuit, ne
fabulas in sua Conciliorum collectione intruderet. Is
igitur Quesnello fidem adhibere suspensus haerens,
partim suis oculis Chalcedonensis synodi Latinas
 versiones lustrare coepit; tum ex amicis sciscitatus
est an in aliis extra Gallias bibliothecis manuscripta
exemplaria asservarentur, in quibus actio illa de
Domno esset descripta. Inter caeteros qui ejus votis
indulserunt, fuit clarissimus et eminentissimus Hieronymus
cardinalis Casanata, rerum antiquarum peritissimus.
Cujus memoria, ob insigniora litterariae
reipublicae bona et incrementum collata, numquam
peribit. Is, inquam, a Baluzio consultus, multos
Vaticanae bibliothecae codices (cui praeerat) a peritissimis
viris lustrari jussit, in quibus quidem cum
actio de qua agimus reperta fuisset, non tantum
imaginarios illos Germaniae scholares Quesnello suspectos
ab impostorum et inscitiae nota purgavit;
sed etiam Quesnellum ipsum gravissime esse lapsum
plurimis argumentis demonstravit. Imprimis enim
actio de qua agimus Graece continebatur in codice
Patriciae 491 Juliae, cujus mentionem facit Rusticus,
quamvis in aliis codicibus ab eodem recognitis
 desideraretur. Nam Rusticus ipse post sextam Chalcedonensis
synodi actionem, illam notam subjecit,
quam cod. Bohierianus exhibet: Explicit actio 6. Incipit
actio 7 de Domno Antiocheno, quondam patriarcha,
translata ex Graeco in Latinum. Huic vero Rustici annotationi
temporis decursu haec alia addita fuit:
Eam vero alii codices exhibent sub fine actionis decimae
.
5. Duo itaque Quesnellum animadvertere oportebat:
alterum codd. haud chartaceos, sed ex membranis
confectos; non recentiores, sed summae antiquitatis,
hujus actionis tamquam ex Graeco in Latinum
translatae facere mentionem; ac propterea non
fuisse ei licitum affirmare Graecam Calchedonensium
Actorum collectionem numquam potuisse a reliquis
distrahi, cum vetustissimi illius synodi interpretes
septimo loco positam eam offendisse affirmaverint:
alterum est actionem illam non prodiisse ex unico
codice, quem nulla auctoritas, antiquitas nulla commendabat,
cum chartaceus solummodo esset, et ab
 ignotis scholaribus Germanis duobus acceptus praedicetur.
Quid enim vetat quod aliquod chartaceum antiquorum
monumentorum exemplar ex antiquioribus
archetypis non fuerit exscriptum? Innumera enim
sunt manuscripta exemplaria, etiam recentioribus
characteribus exarata, quae ex vetustissimis membranis
exscripta fuerunt, ut lippis tonsoribusque perspectum
est. Igitur opus erat illi, antequam rem tamquam
ex tripode definiret, diligentius inquirere an
in bibliothecis et archiviis vetustiora hujus actionis
exemplaria in membranis exarata reperirentur. Debuisset
saltem eminentissimo Baronio aliquam fidem
adhibere, qui scripsit: Haec ipsa actio in Latino
veteri codice Vaticano, qui Proculi et Albini fuisse
dicitur, sub nona actione ponitur, et sub eadem die;
 nempe, sub sexto kalendas ejusdem mensis Novembris.
Cujus codicis tantum fecit, ut refellere volens
argumentum desumptum ex constitutione Justiniani
imperatoris, data ad Joannem summum pontificem,
in qua legitur: Chalcedonensis S. synodus
Domnum Antiochiae factum episcopum post mortem
damnavit, qui ausus est scribere oportere solum tacere
duodecim capitula Cyrilli; volens, inquam,
idem Baronius  hoc eripere argumentum, subjicit
Justinianum augustum hujus actionis nescium. Quod
quidem Baronii dictum, praecedentibus nostris conjecturis,
magnum robur praebet, videlicet Orientales
Acephalos, Eutychianosque, omnes studii nervos
adhibuisse ut hanc de qua agimus Graecam disperderent
actionem.
At divina providentia, quae semper ecclesiastico
regimini prospexit, voluit ut in vetustissimis saltem
Latinis exemplaribus actio illa asservaretur. Tres
autem insignioris notae codices laudatus cardinalis
Casanata ex sola Vaticana bibliotheca clariss. Baluzio
 communicavit, annotatis studio peritissimorum
virorum variis lectionibus quae in iis occurrunt.
Inter eos (ait) unus vetustissimus quippe qui ante
mille ad minus annos peritorum judicio conscriptus
fuit. Quare ne Baluzius debita fraudaret laude eumdem
cardinalem Casanata, istius epistolae verba typo
commisit. Actionem de Domno Antiocheno ita exhibet
codex vetustissimus Vatic. num. 1322, charactere
majusculo secundae aetatis, ante mille videtur
ad minimum annos conscriptus, ac initio corrosus, et
mutilus, suppletus tamen manu octingentorum et
amplius annorum. Variae autem lectiones ad marginem
annotatae desumptae erant ex aliis duobus codicibus,
1321, 1323, ejusdem bibliothecae Vaticanae.
Hos quidem codices non esse chartaceos, sed in membranis
descriptos, nemini dubitare licebit. Sed praeter
tria illa laudata exemplaria, alia recentiora adinventa
fuisse in Vaticanis scriniis affirmat idem Casanata
scribens: Duo alii codices Vaticani, numero
 5405 et 4166, 492 recentissimi sunt, nec quidquam
continent observatione dignum. Nec vero Quesnellum
alii codices quibus praecedentes editores usi sunt
debuissent latere, Corbeiensem nimirum, Divionensem,
qui, quamvis inter se non concordent in actionum
ordine, tamen in illis actio Domni non desideratur,
ut dumtaxat unius chartacei codicis, nullam
antiquitatem praeseferentis, auctoritati insisteret.
Nam in cod. Bohieriano actio haec ponitur initio
actionis septimae, ut diximus. In editione vero Crabbi
subjungitur eidem actioni septimae, hac praefixa ad
lectorem praemonitione: Quae inventa est in codice
Patrum Juliae membranaceo, transcripta ex codice
vetusto chartaceo, et dicitur fuisse Proculi et Albini
Germanorum scholasticorum. Verumtamen ordinis
diversitas nullum fundamentum suppeditat ut hanc
tamquam supposititiam rejiciamus. Etenim Crabbus
in sua editione decimae illius concilii actioni haec
verba subjecit: Constantinopoli VI kal. Aprilis, indictione
13 feria sexta, referenda sunt ad Rusticum S.
 R. E. diaconum, quae Bohieriani codicis ope, eidem
interpreti Crabbus vindicavit; quae cum lectoribus
plurimam molestiam jam pridem creassent, Romani
aliique editores ea expugnanda esse crediderunt .
6. Age vero ex Baluzio causam perquiramus cur
in mss. codd. quandoque de Domno Antiocheno actionem
post sextam immediate positam offendamus, et
septimae actionis initio ante conventionem Juvenalis
Hierosolymorum et Maximi successoris Domni; in
aliis vero postponi, et in nona actione reponi, vel in
decima, ut modo exstat in Labbeana Conciliorum collectione;
et credendum est tantorum discriminum
causam notariorum arbitrio et oscitantiae esse adjudicandam.
Ne autem vir doctus divinatione uti videretur,
sapienter annotavit: quod episcopi cum ad
 synodos proficiscebantur, solebant notarios suos secum
deducere, qui gesta synodalia notis exciperent;
qua scilicet finita synodo, codicem Actorum singuli
referrent in patriam. Hanc consuetudinem probat
primo ex observationibus Henrici Valesii ad Evagrium.
Verum nos illam magis confirmamus ex S.
Leonis Magni epistolis, qui legatos missurus ad Ephesinam
synodum secundam, Dulcitium notarium, cujus
fidem satis perspectam habebat, suis legatis, Julio
videlicet, Renato et Hilario sociavit, ut testatus est,
cum in epistola 24 ad Flavianum, tum in altera 29 ad
eamdem Ephesinam synodum. Sed Baluzius, hac observatione
praetermissa, aliam retulit desumptam ex
Chalcedonensi ipsa synodo, quam eruditis notis adornabat.
In actione prima (ait) cum recitata fuisset
pars gestorum latrocinii Ephesini, et quidam episcopi
clamarent ea falsa esse, Theodosius episcopus
Claudiopolitanus de Dioscoro dixit: Deducat suos notarios;
ejiciens autem omnium notarios, suos fecit scribere.
Et cum judices et senatus peterent cujus manu
 perscripta essent monumenta gestorum, Dioscorus
dixit: Unusquisque per suos notarios scripsit, mei mea,
religiosissimi episcopi Juvenalis sui, religiosissimi episcopi
Thalasii sui. Erant autem et aliorum reverendissimorum
episcoporum multi notarii excipientes. Si non
est meorum notariorum littera, quia unusquisque proprium
habet. Hinc ergo colligit Baluzius, quod cum
codices tabularum ederent in paginis, eas quisque pro
suo captu et libitu disponeret, sicque factum est ut
initium causae, v. g., Ibae retulerint in sexta actione,
alii in septima, alii etiam in nona, alii denique in
decima, atque ita in caeteris actionibus.
7. In his tamen exponendis paululum digressi
sumus ab eo ordine quem servavit Quesnellus
ut hanc Domni actionem prorsus esse supposititiam
incassum ostenderet. Nam cum eum minime
fugisset eam reperiri vel in Bohieriano codice superius
laudato, vel eam judicatam esse 493 post
actionem sextam, tamquam ex Graeco in Latinum
 versam, tamen maluit Rustici diaconi malam fidem
accusare, tamquam schismatici, et a Vigilio anathemate
perculsi, quam sibi persuadere Chalcedonensium
PP. esse genuinum fetum. Quid? Falso credidit
hujus actionis interpretationem Rustico adjudicari
posse, cum is suum nomen soli primae actioni subjecerit
in hunc modum, ex cod. ms. Bohieriano: Explicit
prima cognitio Chalcedonensis concilii . . . . Emendantes
et conferentes manuscripta a pridie ante kal.
XIII. (id est Decembris fer. quarta indict. 13, XV kal.
Aprilis Rusticus per gratiam Dei diaconus S. R. E.
contuli, annotavi, distinxi. Deo gratias. Addit praeterea
quae legenda occurrunt in editione Petri Crabbi ord.
Minorum, videlicet: Finis primae cognitionis Chalcedonensis
concilii, quae finita et emendata est anno
Domini 417 (emendatur in margine aut 454, aut 457,
in omnibus pessime ait Labbeus), feria quarta, indict.
13, kal. Aprilis XII. Rusticus per gratiam Dei
diaconus sanctae Ecclesiae Romanae contuli, annotavi,
 distinxi. Deo gratias. Eadem (tandem concludit
Quesnellus) fere in editione Romana paucis variantibus.
Quare sibi blanditur nihil certe statui posse
ex hujusmodi annotationibus, quae sibi non cohaerent,
ac propterea non unius Rustici esse, sed plurium annotatorum
illam Bohieriani codicis mentionem. Varia
hinc inde colligit, ut demum lectoribus persuadeat
Rusticum relegisse Chalcedonensem synodum ad
Acaemetensium codicem, quem jam contulerant et
emendaverant superiores ipsi correctores; suamque
pariter attestationem apposuisse, ut illi suam, sed
hi reliquas actiones recensuerunt, ille ultra primam
progressus esse non videtur. Addit annos quos annotatio
prior designat ad Rustici aetatem pertinere non
posse, et priorem illam annotationem fieri suspectam
ex hac voce manuscripta. Supervacanea prorsus
 erat vox illa antequam excudendorum codicum artem
hominibus largitus esset Deus. Subjicit: Et etsi
demus actiones omnes Chalcedonenses a Rustico
sanctae Rom. Ecclesiae diacono esse relectas et emendatas,
clarum est actionem de qua agimus inventam
ab eo non fuisse.
8. Has ergo similesque conjecturas quinto sextoque
suae dissertationis paragraphis, eo quo solet studio,
Quesnellus exaggeravit, sed incassum quidem.
Nam ut animadvertit idem Stephanus Baluzius, neque
tempus factae a Rustico editionis assecutus est,
et aliunde inconstantiae vitio vehementer loborans
Paschasius Quesnellus inficiatus est quae cum in notis
ad 24 epistolam S. Leonis tum in Theodoreti causa
eum oportuit affirmare.
Quod ad tempus autem editionis attinet, notat Baluzius
Rusticum Constantinopolim venisse anno Domini
547, cum Romano pontifice patruo suo, a quo postea
defecit sub initium anni 549, gradusque sui honore
et ministerio dejectus est anno sequenti. Ante
 vero dejectionem aggressus est emendationem gestorum
synodi Chalcedonensis, X kal. Martias anno 519,
et eam absolvit anno sequenti III kal. Aprilis annum
integrum et aliquanto plus huic operi incumbens.
Dubium autem est, an istud effecerit Constantinopoli,
an vero apud Chalcedonem. Ut pro Chalcedone sentiam,
faciunt mendosissimae notae appositae in fine
primae actionis, ex quibus deprehendisse videor antiquam
veramque lectionem, quemadmodum illic
dico. Huic tamen conjecturae (subjicit) obstare videtur
mentio codicis Acaemetensium, quod omnes sciunt
situm fuisse apud Constantinopolim. Verum istud
est explicandum, ut dicamus Rusticum non loqui de
codice Acaemetensium Constantinopolitanorum, sed
eorum qui erant sub episcopo Chalcedonensi, quorum
archimandrita Joannes subscripsit libello monachorum
ad Mennam patriarcham totamque synodum
dato in collatione quinta synodi Constantinopolitanae
sub Menna. De cujus rei veritate ne quispiam
 dubitare posset, nos libenter locum a Baluzio laudatum
494 consulere deliberavimus, et archimandritae
Joannis nomen scriptum offendimus, quemadmodum
in nota ad calcem apposita subjicimus .
9. Restat ergo difficultas an Rusticus diaconus
praeter primam illam Chalcedonensem actionem reliquas
emendaverit. Quesnelli argumenta sunt quia
nullibi in gestis mentio occurrat emendationis a Rustico
factae praeterquam in prima actione. Postea addit
nolle se ista pro certis accipi. Recte, scribit Baluzius.
Nam ipse supra, nimirum ad epistolam 24
S. Leonis, quae scripta est ad Flavianum episcopum
Constantinopolitanum, quaeque relecta est in actione
secunda concilii Chalcedonensis, agnoscere videtur
hanc quoque actionem a Rustico diacono emendatam
fuisse; et in dissertatione de causa Theodoreti, agnoscit
itidem eum ad codices monasterii Acaemetarum
accurate recognovisse Acta concilii Chalcedonensis.
Addo autem haec verba posita in calce actionis
 quintae in codicibus Rustici, idem contulit, ad
eum necessario referenda qui superiores actiones
contulerat cum codicibus antiquis, id est ad Rusticum,
cujus solius mentio est in codicibus antiquitus
emendatis. Nam quod idem vir clarissimus suspicatur
codicem Acaemetensium, quem lustrare coeperat
Rusticus, primum quidem in Oriente emendatum
a viris Rustico antiquioribus, qui attestationes in
eo suas apposuerant, ad Occidentales postea deportatum,
a pluribus descriptum esse, adeoque emendationes
in marginibus appositas non esse unius Rustici,
sed plurium diversorumque annotatorum, mera divinatio,
ut pace ejus dixerim, quae ratione non constat.
Cum expresse in reliquis actionibus notas offendamus
quae indicant unicum et eumdem esse annotatorem
et interpretem. Neque obstat actionem de
 qua agimus Graece desiderari. Multa enim sunt veterum
Graecorum scripta, quae hodie Latine tantum
exstant, neque ideo minus vera putantur, ut constat
quamplurimis exemplis ab eodem clarissimo Stephano
Baluzio adductis, quae ipse collegit ex concilii
Ephesini gestis, et ex ipso Chalcedonensi, in quo et
actio de Domno habita est. Denique actionem hanc
versam esse ex Graeco testatur Rusticus, cujus etiam
aevo superfuisse obscure saltem indicatum est. Molli
brachio quoque tamquam de oscitantia Baluzius
Quesnellum carpit, quod perperam interpretatus fuerit
Rustici annotationem, qua scripsit: Actio de
Domno Antiocheno, quam inveni in codice Patriciae
Juliae mambranaceo noro transcriptam ex codice
vetusto chartaceo, quem dixit ipsa fuisse Proculi et Albini
Germanorum scholasticorum. Igitur omnes intelligunt
hanc actionem non ex codice novo, sed ex eo qui
vetus erat aevo Rustici descriptam fuisse, qui fuerat
Proculi et Albini fratrum virorum disertissimorum.
Hanc tamen non prodire ex unico codice chartaceo,
 probant exemplaria quibus usi sunt Crabbus, Baronius,
Hieronymus Casanata, idque indicant codd.
Corbeiensis, Divionensis. Cum itaque testis sit vetustas
et consonantia codicum, vix intelligi potest cur
tantopere hujus actionis auctoritatem elevare atque
prorsus delere Quesnellus nisus fuerit. Contendens
praeterea hanc eamdem actionem nec innotuisse Facundo
Hermianensi in Africa episcopo, qui opus suum
conscripsit pro trium capitulorum defensione. Immo
Facundus loquens de Domno eum annumerat SS. PP.
et venerabilibus Ecclesiae doctoribus, Joanni Chrysostomo
et Gregorio Nazianzeno, ut videre est lib.
II, cap. 1 Baluzio gravius displicet quod Quesnellus
Rustici fidem in falsitatis suspicionem vocaverit.
Quando videlicet eidem plurimum Ecclesia universa
debet, ob praeclaram operam impensam in Chalcedonensium
Actorum Latinam interpretationem. Injuria
enim suspicatur hanc actionem Rusticum confinxisse,
ut ostenderet Domnum non esse damnatum post
mortem. Sic enim falso persuasum erat quibusdam
 aevo Rustici, ut statim alia 495 argumenta Quesnelli
refellere aggrediens idem Baluzius explicavit.
Quorum argumentorum unum illud est, quod ex imperatore
Justiniano et episcopis quintae synodi in superioribus
etiam ex Baronio adduximus. Sed ejusmodi
argumentum nutare prorsusque corruere, ex erroribus
historicis qui passim in imperatoris Justiniani
Constitutionibus, et ex aliis rebus minime veris quae
quintae synodi actis inserta sunt, Baluzius asseverat.
Quae quidem omnia dum Quesnellum ipsum latere haud
debuissent, noluit Baluzius otio abuti ad illa probanda,
praesertim cum nihil de morte aut Domni damnatione
in gestis concilii Chalcedonensis occurrat, quod
diligenter inquirendum esset a quocumque qui Justiniani
et synodi quintae testimoniis insistere voluisset.
10. Jam vero Domnum ex hac luce migrasse,
quando Chalcedonense concilium habitum fuit, ex
testimonio Liberati diaconi aliisque veterum dictis,
violenter tamen interpretatis, Quesnellus contendit.
 Narrat imprimis Liberatus diaconus quemadmodum
Dioscorus episcopus Alexandrinus in latrocinio Ephesino
Ibam episcopum Edessenum, Theodoretum
Cyrensem, Eusebium Dorylaeensem, Flavianum Constantinopolitanum,
aliosque orthodoxos cum Domni
Antiocheni consensu, cujus auctoritate abutebatur,
deposuerit; post hos omnes autem: Et Domnum Antiochenum
remanentem ab orthodoxorum depositione,
quia particeps factus Dioscoro in depositione orthodoxorum
et Eutychis absolutione. Depositus est autem
dolo Dioscori sic. Postquam consensit in omnibus
Dioscoro, datis in medio ejus epistolis, quas ad ipsum
Dioscorum Antiochenus Domnus contra duodecim capita
Cyrilli scripserat, damnavit aegrotum, absentem
illa die . Sed aliam causam depositionis Domni
 retulit Nicephorus scribens: Cum quibus et Domnus,
Joannis Antiochenae successor, annotatione sua ea
confirmavit. At ille potestati suae redditus, quod illis
cessisset retractavit, Dioscoro et principibus ex aula
imperiali viris resistens, et contra decreta, utpote quae
adversus Ecclesiasticas sanctiones facta essent vociferans,
synodumque impiam appellans, et subscriptionem
denique suam reddi sibi flagitans. Verum synodus ea
de causa huic quoque sacerdotalem ademit dignitatem
. Subjicit Quesnellus: Duo isti auctores facile
conciliantur, si dixeris Nicephorum veram rationem
attulisse cur de deponendo Domno Dioscorus
cogitarit. Liberati vero textum scribarum seu typographorum
oscitantia et allucinatione corruptum
esse, iisque verbis subesse battologiam asseverat, illamque
esse corrigendam juxta Augustini sensa, ut
pro remanentem, resilientem, vel potius remeantem
ab orthodoxorum depositione. Laudat itaque consimilem
Augustini locum de Baptismo contra Donatistas,
lib. II: Quos ad pacem atque unitatem sanctae Ecclesiae
 remeare cupimus; et alium ex epistola 172 ad
Crispinum: Nisi ad communionem vestram remeavissent.
Hanc tamen Quesnelli paraphrasim non probat
Baluzius, et pro virili locum ab eruditis vexatum
explicat. Arbitratus nimirum verum et genuinum
Liberati verborum sensum hunc esse: videlicet,
Dioscorus in latrocinio Ephesino deposuit episcopos
orthodoxos; Domnum vero, quamvis ipse orthodoxus
esset, non deposuit, quia ipsi jam consenserat in depositione
orthodoxorum et Eutychetis absolutione.
Sed hunc quoque remanentem indemnatum postea
damnavit, nimirum post alios omnes damnatos, quia
epistolam ad Dioscorum scripserat contra 12 capitula
Cyrilli. Itaque non est depositus a synodo, quia
publice poenitebat eum praestitisse consensum orthodoxorum.
11. Neque laudatus Baluzius alteram conjecturam
Quesnelli probat, quam ex Liberati testimonio inferri
contendit. Videlicet aegrotum et absentem Domnum
damnatum fuisse; idcirco non diu depositioni suae
 supervixisse, nec usque ad Chalcedonensem synodum
perduxisse aetatem. Ad 496 haec subdit Baluzius:
Poterat hanc conjecturam juvare testimonio
Eutychii, qui in Annalibus suis scribit Domnum mortuum
esse anno sequenti post illam synodum Ephesinam.
Verum abstinuit, ea ut opinor de causa, quia
auctor plenus est erroribus historicis et chronologicis,
ut nihil certi dare possit de vita et morte Domni.
Sed Liberato Liberatum ipsum opponit, qui paulo
post descripsit mortem Flaviani, et quemadmodum
pro eo Anatolius fuerat ordinatus narrat, et eodem
tenore ait pro Domno ordinatum esse Maximum,
neque addit Domnum fuisse mortuum. Immo tamquam
de vivo locutum fuisse sequentia demonstrant.
Nam recensita Flaviani morte et Anatolii ordinatione,
subjungit de ordinatione Maximi in loco
Domni, Nonni in loco Ibae, et Athanasii in loco Sabiniani,
nulla mortis eorum vel alicujus ex iis facta mentione.
Sicut ergo Ibas atque Sabinianus ante concilium
 Chalcedonense mortui non erant, quia huic
synodo interfuerunt, ita neque inferri debet Domnum
ante hoc concilium mortuum fuisse, quia concilii
Ephesini tempore aegrotabat. Argumentum pariter
negativum desumptum ex silentio Liberati, qui, singulas
actiones concilii Chalcedonensis recensens,
nullam causae Domni facit mentionem, facturus haud
dubie si vera circa eum contigissent quae in ea
actione narrantur, facile refellit; sicuti et aliam conjecturam
depromptam ex verbis Evagrii scholastici,
qui scribens in Ephesina synodo Domnum depositum
fuisse, de eo quid postea factum fuerit invenire non
potuit, et gesta Chalcedonensia recensens, de Domno
prorsus silet . Sed utriusque scriptoris silentium,
vel ipsius Evagrii ignorantia, quid probant pro Quesnelliano
 nelliano systemate? Ambo isti scriptores usi sunt
codicibus in quibus actio de Domno non exstabat,
sicuti (ait Baluzius) non exstat etiam nunc in
codice quem appellamus Parisiensem. Neque tamen
ideo falsa est. Nam quemadmodum si nondum ars
typographica inventa esset, et aliquis codice illo
utens actionem illam praetermitteret, nihil adversus
codicum auctoritatem praejudicare videretur, in quibus
illa invenitur; sic Liberati aut Evagrii diaconorum
silentium praejudicare non potest adversus eos
codices quos constat eorum aetate habuisse illam
praedictam actionem.
12. Sed hoc et similia argumenta ea eruditione
maxima qua pollebat prorsus solvit et explicat Baluzius,
perspicue demonstrando unde tanta codicum
Graecorum diversitas orta sit. Cujus quidem verba
subjicere necessarium ducimus, ut penitus quamcumque
suppositionis suspicionem aboleamus. Observat
igitur vir doctus concilii Chalcedonensis finem esse
revera in sexta actione; ita ut ea quoque complectatur
 canones. Actiones vero quae sequuntur, quamvis
in concilio actitatae, quia tamen ad fidei causam non
pertinebant, sed ad negotia privata, idcirco multi
episcopi, exarato fidei decreto, iter arripientes, ad
proprias remearunt sedes. Id colligit ex Vita S. Euthymii
abbatis, et ex Pelagii epistola ad episcopos
Istriae. Legitur enim in Euthymii Vita Stephanum
Famniae et Joannem Sarracenorum episcopos, qui
Chalcedonensi aderant synodo, fidei decreto edito,
celerrime abscedentes, illud Euthymio detulisse, putantes
jam absolutam synodum. Unde postea eorum
nomina nusquam comparent in actionibus quae post
sextam sequuntur. Sed apertius id docet pontifex
Pelagius. Plerique Graeci antiquiores codices continere
synodum nonnisi in 6 actionibus, subjunctis canonibus,
demonstrantur, ut omnino caetera quae privato studio
fuerant mota non habeant. Et paulo supra: Vigilanti
ergo cura respicite quia sexta illius actione sanctae fidei
professio consummatur, moxque in septima ad instructionem
 jam fidelium regula canonum figitur, ulterioribus
vero actionibus nihil de causa fidei, sed sola negotia
privata versantur. Decessori suo, vel potius sibi
ipsi, si qua 497 fides Paulo diacono, censentanea
scribit S. Gregorius in epistola ad Secundinum:
S. Chalcedonensis synodus usque ad definitionem fidei
et prolationem canonum de generalibus causis locuta
est. Nam post prolationem canonum specialia episcoporum
certamina sopire curavit. Quid igitur mirum
si plerique codices Graeci, et quidem antiquiores,
non habuerunt olim actiones quae sequuntur post
sextam? Quare factum ut postmodum ea addiderint,
et in gesta intulerint diversis modis, temporum ordine
minime servato, illam vel aliam inserentes, aut
omittentes, prout quisque affectu ducebatur. Concludit
Baluzius: Vetus collector omisit actionem de
Domno, sed eam habuit vetus exemplar, ex quo descriptus
est codex Juliae Patriciae.
13. Praeterea, ut fortius Quesnellum sibi adversarium
Baluzius perstringat, exemplum affert actionis
 Chalcedonensis, in qua causa inter Photium episcopum
Tyri et Eustathium Beryti actitata et definita
est. Quam quidem non habuerunt veteres Chalcedonensis
synodi collationes. Sed ista prodiit ex Graeco
Vaticano codice, studio cardinalis Baronii, quam ad
calcem quartae actionis positam invenit; quamvis
Balsamon in scholiis ad canonem 29 Chalcedonensem
testetur eam positam esse in fine gestorum, in codice
quo utebatur. De qua re nos luculentius verba fecimus
in dissertatione pontificiae conciliorum Academiae
anno 1746, quam ipsi jam in praecedenti capite
descripsimus. Propterea nihil de ea in praesens disserentes,
sermonem convertimus ad Evagrii silentium,
qui fuit civis et advocatus Antiochenus, ut
diserte probat cl. Henricus Valesius. Difficile profecto
videtur existimare illum ignorasse quid de
 Domno factum sit, si is revera superfuit suae depositioni,
et si sumptus ei in Chalcedonensi synodo decreti
sunt ex facultatibus Ecclesiae Antiochenae ad vitam
sustentandam. Magnam ingerere difficultatem fatetur
Baluzius, sed nullo modo Quesnelli opinionem juvare
affirmat. Nam Evagrii verba confirmata videntur ex
auctore qui Euthymii vitam descripsit, dicendo Euthymium
ei praenuntiasse infelicem vitam in episcopatu,
et depositionem deinde malorum hominum et
praestigiatorum studio artibusque subeundam, ita ut
poenitentia ductus, quod salutaribus abbatis monitis
non obtemperasset, ad eumdem Euthymium in Palaestinam
rediisset. Hinc ergo (ait Baluzius) factum
est ut qui vitam procul Antiochia et in silentio transivit,
in oblivionem venerit Antiochensium, adeo ut
verum sit Domnum post depositionem suam secessisse
in eremum, et ut Theophanes quoque chronographus
et qui ab eo accepit Anastasius Bibliothecarius
istud mandaverint memoriae litterarum, quamvis
diversam secessus ejus causam afferant ab ea quam
 profert auctor Vitae S. Euthymii.
14. Quod si contenderet quis majorem fidem esse
adhibendam Evagrio, qui exeunte saeculo sexto suam
scribebat historiam, quam Theophani et Anastasio,
qui multum remoti fuerunt a tempore quo ista contigisse
narrantur, ego non repugnabo. Sed Quesnellum
animadvertere oportebat ad hujus verba, quae indicare
non possunt Domnum absentem et aegrotum a
Dioscoro damnatum non diu supervixisse, sed e vivis
excessisse. Quomodo enim ejus mors latere potuisset,
si ejus infirmitas non latuit? Igitur dicendum
est ex ea infirmitate plene Domnum convaluisse;
sed aerumnarum taedio affectum et confusione suffultum,
quod impiis Dioscori artibus nutibusque obtemperaverit,
ab hominum frequentia se subtrahere voluerit,
procul ab Antiocheno patriarchatu in secretum
Palaestinae cremum se recipiens, ut reliquum vitae
suae cursum absolveret. Praeterea bene notavit Baluzius
Evagrii testimonium non adversari Theophanis
 et Anastasii scriptis, quamvis diversa scripserint.
Nam illius verba docent ita latere voluisse Domnum,
ut nisi unus Cyrillus Scythopolitanus, qui ejusdem
eremi incola fuit, quam Domnus inhabitabat, secretum
illud detexisset, etiamnum haud dubie cum Evagrio
ignoraremus quid de eo factum sit.
498 15. Minus solida sunt argumenta quae Quesnellus
adducit ad confirmandam opinionem de Domni
morte, videlicet hujus conditionem pejorem fuisse
Juvenalis Hierosolymitani aliorumque quibus synodus
actione quarta indulgentiam dedit, et de quorum nominibus
ad altare recitandis Anatolius scripsit ad S.
Leonem. Sed unde constat indulgentiam praemissis
verae poenitentiae signis Domnum expetiisse? Aliquos
in Ephesina Dioscori synodo lapsos S. Leo recipiendos
jussit; sed sub iis conditionibus quas ipse praescripserat
in epistola 64 de qua in superioribus egimus:
duas legationes, alteram Abundii et sociorum,
alteram Lucentii et Basilii ad Orientales instituit,
pro nonnullis lapsis poenitentibus et satisfactionem
 debitam exhibentibus recipiendis: de gravioribus
lapsis tamen sibi judicare reservat, ut constat ex
commonitorio dato Lucentio, atque Basilio, postremis
legatis ex Urbe ad Constantinopolim missis
pro lapsis poenitentibus recipiendis. Sed Domnum
in eorum numero fuisse, quorum causa
durior videbatur, quis non intelligit? Igitur hujus
causae judicium et examen unice magno Leoni reservatum
erat, quod clarissimus Baluzius minime observavit,
nec Domni causa ex illis erat de quibus vel
pontificii legati, vel Anatolius, vel alius quisquam
judicare posset . Valet tamen alia ratio ab ipso
Baluzio adducta, nimirum Domnum post suam depositionem
secessisse in Palaestinam ad Euthymium abbatem
suum, atque desiisse inter episcopos, proptereaque
nullam quaestionem esse potuisse de ejus nomine
 cum aliis episcoporum nominibus ad altare recitando.
Plurimum quoque Quesnellum urget aliud argumentum,
quod Baluzius subjicit. Nam (ait) si Domnus propterea
censendus est mortuus, quia nullam ejus mentionem
in suis epistolis ad S. Leonem Magnum facit
Anatolius; mortui tum etiam erant Thalasius episcopus
Caesareae, Eusebius Ancyrae, et Basilius Seleuciae.
Leo enim ad Anatolium respondens, istorum qui cum
Dioscoro, Juvenali atque etiam Eustathio episcopis
fuerant participes Ephesini latrocinii nullam expressam
mentionem fecit.
16. Neque validiora deinde censenda sunt multa
alia argumenta quae nimis operose in suae causae
praesidium huc illucque excurrens colligere nisus
est, ut supposititiam esse ostenderet actionem
illam de qua agimus. Siquidem si ea ad trutinam revocemus,
ut laudatus Baluzius jam fecit, illa nonnisi
verba, fallacias violentasque interpretationes praeseferre
intelligemus. Hujus generis illud est quod sibi
mutuari posse credidit ex epistola Gelasii ad episcopos
 Dardaniae, in qua pontifex plurima judiciorum
exempla proferens ad suae sedis auctoritatem
explicandam, eos enumerat episcopos a synodo
damnatos, quos apostolica sedes absolvit; ait veniam
concessisse iis qui in pseudosynodo Ephesina lapsi
erant, dum hanc in irritum misit, nullam Domni
Antiocheni facit mentionem. Itaque ante Maximi successoris
ordinationem Domnus mortuus erat. Sed
quid dicendum esset de Iba Edesseno, de Sabiniano
Perrhensi, in quorum locum ordinati fuerant Nonnus
et Athanasius? Isti pariter in latrocinio Ephesino
corruerant; Gelasius in sua epistola eorum nullam
habet mentionem. Igitur et isti ante Chalcedonense
concilium ex hac luce migraverant? Sed falsam prorsus
esse hanc consecutionem, et veteres historiae et
Chalcedonensia gesta patefaciunt. Nec majus pondus
obtinet altera conjectura, quam colligit ex Leonis
agendi ratione, qui, recissis Ephesini latrocinii gestis,
non cogitavit excipere Domni depositionem, sed ab
 imperatore Theodosio petiit ut omnia in eo statu
manere juberet, in quo fuerant ante omne judicium.
Quare sibi persuadet nullum effectum habere
potuisse sententiam latam adversus Domnum,
si in vita fuisset. Nova fallacia. Domni depositio nullum
quidem habuisset effectum, si poenarum metu adductus,
499 si ignorantia deceptus, aliorum in
orthodoxorum depositionem et Eutychetis absolutionem
consensisset. Sed quia primas partes in ea
synodo Ephesina cum Dioscoro egerat, tamquam Eutychianae
factionis princeps habebatur, et idcirco cum
ejus causa, ut diximus, esset ex durioribus, in praeteritae
improbitatis poenam eo adhuc superstite, merito
S. Leo ratam habuit Maximi ordinationem et ipsius
depositionem. Quinimmo nos arbitramur Chalcedonenses
PP. tantopere exhorruisse praecedentem Domni
agendi rationem, propter quam se victum in Dioscori
manibus et voluntate tradiderat, ut et ipsi contra
eumdem jam depositionis sententiam tulissent, quemadmodum
cum Dioscoro fecerunt. Argumentum colligimus
 ex Maximi verbis quibus judices et universalem
synodum deprecatus est. Maximus reverendissimus
episcopus Antiochiae dixit: Deprecor magnificentissimos
et gloriosissimos judices, et sanctam hanc et
universalem synodum, ut humanitatem exercere in
Domnum, qui fuit Antiochiae episcopus, dignemini, et
statuere ei certos sumptus de Ecclesia quae sub me est.
Quicumque allucinatione non decipiatur, et violenter
nolit Maximi verba interpretari, jam plene intelliget
talia sibi creasse canonica praejudicia Domnum, ut
Leo M. et concilium Chalcedonense minime irritam
facere debuissent ipsius depositionem, ob quam et
episcopatu et fructibus omnino privatus erat. Quare
Maximus successor Domno ex parte misereri cupiens,
supplex concilium interpellat, ut mitius et
 humanius cum ille agere vellet, ipsique permittat
fructuum ecclesiasticorum portionem percipere,
quoadusque in vivis perseverabit. Maximi petitioni
itaque concilium annuens, legati, seu vicarii, apostolicae
sedis per Paschasinum sequens decretum
interposuerunt: Sanctus et beatissimus papa, qui episcopatum
sancti et venerabilis Maximi episcopi Antiochenae
Ecclesiae confirmavit, justo satis judicio ejus
meritum approbasse videtur; siquidem memoratus
. . . . . . . . . Maximus suo arbitrio Domno voluerit esse consultum,
ut sumptus ei de sua Ecclesia miserationis intuitu
prout aestimaverit largiatur, ut contentus alimoniis
quiescat in posterum. Sola ergo miseratione Maximus
ducebatur talem fructuum ecclesiasticorum portionem
Domno superstite concedere, quamvis nullo
jure posset Domnus in sua episcopali sede iterum
collocari. Anatolius quoque Constantinopolitanus
episcopus hanc Maximi indulgentiam misericordiamque
laudavit, dicens: Laudo et ego condolentiam
(alias compassionem) beatissimi episcopi Antiochiae
 Maximi, in quibus spontanea voluntate ipse tales preces
obtulit, ut sumptus praestaret Domno, qui fuit episcopus
Ecclesiae sanctae quae sub eo est, praeter hoc
praedicto nihil requirente
17. Quod vero S. Leo Magnus irritam facere non
debuerit istius depositionem, praeter ea quae in praecedentibus
adduximus, et sufficienter etiam explicavimus
in exponenda S. pontificis epistola 64, adhuc
ex epistola quam scripsit ad Juvenalem Hierosolymorum
episcopum Quesnellus et Baluzius intelligere
potuissent, cum is potissimum sub num. 45 difficile
exploratum esse affirmaverit. Consenserat utique
Juvenalis Dioscoro in latrocinio Ephesino, sed neque
fuit depositus, neque in sua perstitit pertinacia.
Fuisset tamen deinde a S. Leone et a synodo Chalcedonensi
depositus, quia depositionis materiam sibi
creaverat, ob quam non tantum cunctis orthodoxis
se reddiderat invisum, sed etiam episcopatu in posterum
indignum, quas ob causas aliquod tempus
 longe a sua sede abesse eum oportuit, donec per
debitam poenitentiae satisfactionem indulgentiae tempore
resipiscentiam delegit. Actione vero quarta
Chalcedonensi proposita fuit causa episcoporum qui
cum Dioscoro praefuerant latrocinio Ephesino, atque
inquirebatur an parem cum Dioscoro deberent subire
condemnationis censuram, et Ecclesiis privari. Animo
pendebant judices et episcopi omnes. Quibus cum
quaestio satis difficilis videretur, quinque dierum
induciarum sibi dari postularunt ad maturius judicium,
500 juxta Nicaenorum canonum regulas, proferendum.
Interim tamen Juvenali, Thalassio, Eusebio
Cappadociae, Eustathio Beryti, et Basilio Seleuciae,
denegatum fuit locum in synodo habere, sed
tamquam poenitentiam agentibus opus fuit exspectare.
Differatur (legimus) auditio usque ad quinque
dies, ut inter haec vestra sanctitas congregetur ad sanctissimum
archiepiscopum Anatolium, et de fide communiter
cogitetis. Rursus eadem actione, postquam
 omnes exclamaverunt Dioscorum juste a Christo
depositum atque damnatum, paucis oris transactis,
judices imperatoris mandatum exspectantes dixerunt:
Piissimus imperator addiscens vestras preces
permisit de Juvenali deliberare, et de Thalassio, et de
Eusebio, et de Basilio, et de Eustathio reverendissimis
episcopis, quae vobis placuerunt. Anatolius dixit: Petimus
eos intrare; et alii episcopi clamaverunt: Rogamus
eos intrare . Neque alia ratione in synodo
locum obtinuerunt, nisi prius eorum recognita fide,
qua symbolum Nicaenum et Constantinopolitanum
probaverant, rata habentes decreta Ephesini oecumenici
concilii, subscribendo tamen cum aliis episcopis
epistolae S. Leonis ad Flavianum, et contraria
sentientes damnando. Eos inter utique Domnus non
reperiebatur; tum quia in eremum Palaestinae se
 receperat, tum quia resipiscentiae signa congruo
tempore non dederat, cum nimirum S. Leo indulgentiam
lapsis apostolicae sedis clementia dare non
detrectabat. Consonat omnino S. Leonis epistola ad
ipsum Juvenalem, in qua eum increpans propter
praeteritos excessus (ait): Dolui adversitatum tuarum
temetipsum tibi fuisse materiam, et resistendi haereticis
constantiam perdidisse, quia aestimant non esse tibi
liberum ut eos audeas redarguere, quos tibi professus
sis in suo errore placuisse. Causam deinde assignat
propter quam post talem gravissimum lapsum ad
sui episcopatus sedem ei licuisset redire, ita subjiciens:
Unde quia in tempore indulgentiae resipiscentiam
magis quam pertinaciam delegisti, ita gaudeo te
coelestem expetiisse medicinam, ut fidei ab haereticis
impugnatae tandem possis esse defensor . Quis interim
non videt graviter commentum fuisse Quesnellum,
contendentem Leonem decreto quo latrocinii
Ephesini Acta in irritum missa sunt omnibus lapsis
indulgentiam concessisse, nec cogitasse excipere
 Domni depositionem? Quid? Forte latrocinalia Acta
rescindendo, hujus synodi principibus indulgentiam
dandam esse intendebat, si non resipuissent, si humillime
non postulassent veniam sibi dari, adimpletis
omnibus conditionibus quas sanctus pontifex
praescripsit Anatolio, Juvenali, Thalassio caeterisque
qui Dioscoro, Eutycheti, communicaverant, in Flavianum
Eusebium Dorylaeensem et in alios orthodoxos
facta conspiratione? Non erat ergo necesse
ut, in irritum missis latrocinalibus gestis, exciperet
Domni depositionem, cum huic jam caeterisque Eutychianae
factionis principibus nullum amplius jus
conveniret perseverandi in episcopatu, quem ex sola
S. Leonis indulgentia retinere in posterum potuissent,
si poenitentiam egissent. Hinc maxime attendendam
esse arbitror Quesnelli fallaciam, qui, de
latrocinalibus Actis et de epistola sancti Leonis ad
Theodosium Augustum scripta disserens, qua petebat
ut juberet omnia in eo statu restitui in quo erant
 ante infelicem illam synodum, sibi blanditur sanctum
pontificem ita lapsis indulgendum esse credidisse,
ut prorsus inultae remanerent culpae eorum qui
omnes Orientis Ecclesias scandalis, caedibus, inimicitiis
et odiis per fas et nefas cum fidei exitio repleverant.
Hunc animum nequaquam habuisse Leonem
subsequentia illius verba demonstrant. Nam plene
de his omnibus horumque auctoribus judicium habere
sibi reservat, donec major pars sacerdotum ex
toto orbe congregari possit. Ut nimirum, ad Italiae
synodum convenientibus episcopis, de lapsorum fide
et criminibus solemniter et juxta canonum rigorem
judicaretur. Non ergo 501 post latrocinium Ephesinum
lapsis episcopis, schismatum auctoribus, ecclesiasticis
ligatis censuris licitum esse poterat suas
sedes retinere; neque per actorum latrocinalium
abolitionem canonicae poenae quas incurrerant ipsis
a Leone relaxatae fuerunt. Ad quae forte sedulo
animadvertens Domnus, verecundia et pudore actus,
privatam poenitentis vitam longe ab hominum et
 suorum civium frequentia traducere maluit, quam in
publicis coetibus et synodis prodire, debita suae fidei,
poenitentiae et satisfactionis argumenta daturus.
18. Puerilia esse plane judicantur quae ad Domni
mortem probandam Quesnellus ex constitutione
Theodosii imperatoris affert, in qua pseudosynodi
Acta confirmantur, et de Domno legitur: Qui fuit
Antiochenus episcopus. Addit in 14 actione Chalcedonensi
dictum fuisse ab Athanasio Perrhenorum
episcopo, in locum Sabiniani ordinato, qui causam
reddens cur Domni judicium declinaverit: Inimicus
meus erat ipse qui judicabat Antiochenus . Ex quibus
inferre posse contendit jam Domnum vita functum.
Primum enim si staret, jam probaret Domnum,
vix latrocinali illa synodo absoluta, hominem exuisse,
cum Theodosii constitutio, statim Chrysaphio et Dioscoro
 agentibus, edita et promulgata fuerit. Igitur
hujus mors neminem latere potuisset, nec Evagrio cum
veritate scribere licebat quid de Domno esset factum
se prorsus ignorare. Neque Athanasius Perrhenorum
ibi loquitur de Domno tamquam mortuo, sed de eo qui
Antiochenum tum agebat concilium. Quare (ait Baluzius)
isti loquendi modi sunt quidem praeteriti temporis,
sed praeteriti imperfecti, ut aiunt grammatici, in
quibus exponendis pudet diutius immorari. Verum
enimvero, nec Domnum mortuum fuisse cum concilium
Chalcedonense agebatur, atque S. Leonem irrita
fecisse omnia latrocinalia Acta, excepta Domni depositione
et Maximi ordinatione, tandem cognovit
Quesnellus, qui in lustranda actione decima Chalcedonensi,
Stephani Ephesiorum episcopi interlocutionem
offendens, qua contendebat omnia praedatoriae
synodi contra canones facta abolita esse, iis exceptis
quae adversus Domnum gesta fuerant, ob hoc
(nimirum), quia ordinatio Deo amantissimi episcopi
Maximi facta pro eo canonice in Antiochena metropoli
 a sanctissimo archiepiscopo Leone, et hoc praesente
sancto, et universali concilio est suscepta. Horum enim
verborum pondus adversarius intelligens, ne falsum
ab eo constructum aedificium prorsus corrueret, fulcimenta
huc illucque quaerens, non protinus collabi
debere sibi blanditus est, scribendo non magnipendendum
esse, quia unicum est, et ab eo profectum
quem actione sequenti exauctoratum legimus propter
scelera per quae sibi gradum ad Ephesinam fecerat
sedem; adeoque probabile esse eum ex odio Domni
condemnationem ratam esse voluisse. At hujusmodi
effugium, qua ratione sibi prodesse posse censet
Quesnellus? Dabo gravissimorum facinorum reos
non admitti ad testimonium. Sed crimina Stephano
exprobrata tunc hactenus cum non essent probata,
et quia istius causa nondum agitata, nec de objectis
criminibus fuerat convictus, quid possunt probare?
Nihil. Alias PP. Chalcedonenses admisissent inter
episcopos et judices primarum sedium hominem quem
 canones prorsus exauctoratum esse statuebant. Et
quidem veras judicis partes Stephanum Ephesiorum
in Chalcedonensi synodo obiisse, ex sequentibus innotescit.
Tertia actione Dioscorum cum aliis episcopis
damnavit. Quarta epistolam Leonis ad Flavianum
laudavit, atque suscepit. Sexta subscripsit definitioni
fidei coram imperatore. In septima confirmavit
conventionem Juvenalis et Maximi. Unde
tandem colligit Quesnellus Stephanum odio actum
esse ad confirmandam Domni depositionem, nisi ex
sola divinatione? Quare potius existimandum esset
Stephanum potius debuisse favere Domno, quem
Dioscorus dolo deposuerat. Hinc clarissimus Baluzius
ad Stephani Ephesini agendi rationem 502 recogitans,
arbitratus est eum nullo odio aut malevolentia
ductum ita esse interlocutum, sed quia noverat
Domnum depositum ad monasterium rediisse, ut
quieti et solitudini vacaret, et fortasse libellum refutatorium
pro more illorum temporum obtulisse, ut
canonica Maximi ordinatio locum haberet.
 19. Jam vero cum laudato fulcimento adhuc totum
Quesnelli ruit aedificium. Nam Stephani testimonium
nec unicum est, nec ullus ex Patribus eidem refragatus
est. Imprimis cum actione decima quaestio
haberetur an omnia latrocinalia Acta deberent relegi,
ut nihil desit (aiebat Theophilus diaconus) juste judicare
debentibus, statim omnes apostolicae sedis
vicarii, per Paschasinum dixerunt: Synodus appellari
non potest in qua illa nefaria delicta relecta sunt. Et
paucis interjectis ea Acta vana et irrita a S. Leone
declarata esse asseverat, ex quo claret, quia et sanctissimus
episcopus Antiochenae civitatis extra haec est
(Rusticus sequentem addidit notam: De Maximo ordinato
apud Ephesum) quem post haec beatissimus
episcopus in propriam communionem suscepit; quibus
postremis verbis hanc aliam idem Rusticus addidit
 annotationem: Facta Leonis confirmantis subsecuta
confirmantur. Profecto si ad haec attendisset Quesnellus,
qui in lustrandis et mss. et editis exemplaribus,
pro divi Leonis Operibus adornandis se laborasse
gloriatur, nescio an libere pronuntiasset unicum
esse Stephani testimonium, cui nemo ex illis PP.
suffragatus est. Sed adhuc attendat ad ea quae post
vicarios pontificios Anatolius pronuntiavit: post
synodi enim definitionem nihil horum valere quae in
synodo Ephesina gesta fuerant, nisi illud circa sanctissimum
magnae Antiochenae civitatis episcopum,
quoniam et sanctissimus Leo Romanus archiepiscopus
in communionem eum recipiens praeesse eum Antiochensium
judicavit Ecclesiae . Tandem nonne
tribus istis caeteros PP. astipulatos esse, nemine
prorsus refragante, ex illis Actis exploratum est?
Ea enim percurrant lectores, et clare intelligent non
alia de causa Maximi ordinationem; et Domni depositionem
ratas esse judicatas, nisi quia illas pontifex
Leo confirmaverat.
 20. Se graviter urgeri ab illis tribus testimoniis
Quesnellus, quae non ignoravit, praesensit . Et
propterea arbitratus suis dictis sufficienter Stephani
interlocutionem infirmasse, stylum vertit in alia duo
Paschasini et Anatolii, quae ipsi jam in medium adduximus.
Cujus gravem contentionem idem Stephanus
Baluzius apprime cognoscens, sub numero 52,
ait: Superest ut Paschasini nunc interlocutionem
retractemus, quam paulo ante descripsimus, tum ut
veritati gestorum patrocinemur, tum ut quae vere ab
eruditissimo et optimo viro Petro de Marca archiepiscopo
Parisiensi dicta sunt, ea vera esse ostendamus.
Egit ille de causa Maximi Antiocheni in libro III
de Concordia, ut etiam isto exemplo doceret Romanae
sedis auctoritatem in temperanda canonum exsecutione
et indulgenda dispensatione ad Orientis quoque
Ecclesias porrectam fuisse. Ordinatus fuerat Maximus
ab Anatolio episcopo Constantinopolitano in loco
Domni a Dioscoro damnati. Huic ordinationi duo
 maxima vitia inerant: unum, quod Domnus ab impia
synodo damnatus esset; alterum, quod ordinatio
illa contra canones ab Anatolio peracta erat.
Quid nos, inquit Leo, ad Marcianum augustum
scribens, amore reparandae fidei et pacis studio
retractare cessavimus. Poterat ergo Leo, ut ait Marca,
ordinationem Maximi retractare, nisi benigne se
in eum gessisset. Id vero hinc etiam confirmat,
quod ille a synodo Chalcedonensi eo solum nomine
receptus sit, quod Leo sanctissimus P. ejus ordinationem
et communionem probasset. Tum ut id ostendat
esse verum, describit verba Paschasini supra
relata, et annotat sequentia, quem post haec beatissimus
503 episcopus in propria communione suscepit,
deesse in textu Graeco, sed haec tamen a veteri
interprete juxta fidem antiquorum codicum retenta
esse. Quesnellus, qui non vult ista dicta esse a Paschasino,
miris modis se torquet ut bonum loci illius
sensum constituat absque verbis illis, quaedam sua
 auctoritate addens, nonnulla detrahens, alia mutans.
Et ut confirmet opinionem suam, ait necesse non
esse ut legatorum sedis apostolicae verba firmentur
interlocutione Anatolii, quam propterea Marca statim
retulerat, cum sibi ipsi sufficiant ut intelligantur: Et
sive sententia illorum, inquit, ab Anatolii suffragio
discrepet, sive illi concinat, non probat tamen id a legatis
dictum, quod dictum non esse omnia originalium
Actorum exempla significant. Duo igitur contendit vir
clarissimus, sensum esse integrum absque illis
Paschasini verbis, et ea deesse in omnibus exemplaribus
Actorum originalium. Quoad primum, publicam
appello fidem, si non manifestum est sensum esse
imperfectum absque verbis illis. Cum enim dixisset
Paschasinus synodum Ephesinam a Leone P. missam
 fuisse in irritum, addidit: His generalibus verbis
non comprehendi Maximi ordinationem clarere, quia
Leo eum in sua communione susceperat. Nisi enim
Paschasinus hanc rationem reddidisset, sensus non
fuisset integer, et aliquid postea episcopi exspectassent
quod ab eo diceretur. Adde quod sequentia nullam
connexionem habent cum causa, nisi addantur illae
voces, necessarium enim est, quae in textu quoque Graeco
deesse constat. At enim ea desiderantur in omnibus
exemplaribus Graecis, quae originalia vocat idem vir
clarissimus? Primo quaerendum est an revera possit
dici Graeca exemplaria esse originalia, ubi legati
Romani pontificis Latine loquebantur. Sane Rusticus
in loco hoc non legitur annotasse hanc legatorum
papae interlocutionem Latine jacere in antiquis codicibus.
Sed cum ipse alibi moneat illos Latine locutos
esse, et interlocutiones eorum Latine scriptas fuisse
in antiquis exemplaribus Graecis, cum istic compositor
gestorum non dicat eos per interpretem esse
locutos, par est aestimare Paschasinum locutum fuisse
 Latine; adeoque siquid hic erroris commissum est,
non videtur esse tribuendum interpreti Latino, sed
Graeco, seu potius librario, qui per errorem omisit
ea quae istic desunt in textu Graeco. Nam et veteres
codices Graecos synodi Chalcedonensis non esse sanos,
jam supra demonstravimus, ubi etiam monuimus
cardinalem clarissimum Baronium credidisse corrigendos
illos propterea esse opere Latinorum. Baluzius
ita ratiocinatus est.
21. Actionis quoque de qua agimus quosdam falsitatis
characteres affert Quesnellus, contendendo illius
aetatis morem non fuisse ut Romanus pontifex hac
unica voce papa, sine aliquo addito designaretur;
nec ullum in Chalcedonensibus Actis locum occurrere,
ubi ad illam vocem papa non addatur, vel urbis
Romae, vel apostolicae sedis, vel aliud simile. Hocce
argumentum duplici responsione laudatus Baluzius
eripuit. Prima (ait) necessarium non esse ut aevo
Domni vox papa sola poneretur cum de Romano
 episcopo agebatur; sufficit ut talis mos interpretis
aetate obtinuisset, apud quem vox Ἐπισκόπος respondet
voci papa in interlocutione quadam Bonifacii
presbyteri Romani, quae exstat post subscriptiones
episcoporum in actione sexta decima; secunda, Domni
aevo vocem papa solitariam reperiri tamquam de
Romano pontifice dictam, et quidem in ipsis Chalcedonensibus
gestis, in epistola Hilari ad Pulcheriam
augustam, et in breviculo historiae Eutychianistarum.
Incipiam autem, ait Baluzius, a gestis concilii. In
actione 1, inter Acta synodi Ephesinae II, Julius episcopus
vicarius papae Leonis ait: Prius papae legatur
epistola, quod non solum in Latino textu legitur,
sed etiam in Graeco, qui ita habet: Πρὴ τὸν ἡ ναυνωσθῇ τὴ Πηρὰ τῶν πάπα ἐπιστάλεντα. Rursum in act. 2 reverendissimi
episcopi clamarunt: Papa Leo ita interpretatus
est; quod cum Graeco congruit, ubi habetur sic:
Ὀ πάπας Λέων οὕτος 504 ἡρμήνευσεν. Immo Evagrius,
ista recensens, non posuit vocem Λέων in hoc loco,
 sed ait simpliciter: Ὁ πάπας οὕτος ἡρμήνευσεν. Et
id quidem in omnibus Evagrii editionibus Graecis. Ad
Latinos quod attinet, epist. Hilari diaconi ad Pulcheriam
augustam scripta post latrocinium Ephesinum,
quae ab eodem viro clarissimo relata est inter
epistolas S. Leonis, satis magnam fidem facit consuesse
tum Rom. pontifices appellari simpliciter
papas. Sic enim ait: Manifesta necessitas erat quae
litteras B. papae ad vestram clementiam directas offerre
compelleret . Non utar auctoritate epist. Gallae
Placidiae ad eamdem Pulcheriam augustam, in qua
scriptum est: Multitudine sacerdotum Romanus Leo
papa circumdatus, quia reponi posset vocem papa hic
esse cum adjuncto. Breviculus Historiae Eutychianistarum:
Superveniente Uranio subadjuvo, et contra
 Joannem jam episcopum sacra principis deferente, ab
episcopatus illius confirmatione papa suspensus est.
Sufficiunt autem, ut arbitror, illa quae jam dicta
sunt, ad infringendam vim illius argumenti quod
adversum hunc locum Paschasius Quesnellus adduxit.
22. Quoniam vero multarum rerum congeriem in
suam coegerat dissertationem noster adversarius, ut,
pessumdata actione de Domno Antiocheno, Romanorum
pariter pontificum auctoritas in episcoporum
ordinationibus confirmandis et conciliorum decretis
rescindendis prorsus aboleretur, pedetentim nobis
opus fuit singula retractare, quae in eadem dissertatione
collegit. Verumtamen cum noster labor plurimum
imminutus fuerit, clarissimi Stephani Baluzii
studio et diligentia maluimus in nostrum praesidium
ea transferre quae ipse diligentissime annotavit, quibus
nonnulla etiam ex nostra industria accessere
quae dictis in praecedentibus nostris Exercitationibus
apprime responderent, quam ex integro novam Exercitationem
contexere. Quoniam vero postremo loco
 idem Paschasius Quesnellus multos errores adduxit,
et quidem grammaticales, qui irrepserunt in actionem
de qua agimus, et annotaverit non esse ibidem descripta
nomina eorum episcoporum qui huic actioni
interfuerunt, adeoque suppositionis suspiciones magis
augeri, quia ibidem Maximus preces exhibuit laicis
judicibus in ecclesiastica causa, posthabitis episcopis
principibus synodi, idcirco, ne indiligentes videamur,
Quesnellianis etiam hisce scrupulis cum eodem Baluzio
occurrere deliberavimus . Quod vero ad
errores grammaticales pertinet, si Quesnelliana suspicio
staret, omnia Chalcedonensia Acta, omniaque
aliorum conciliorum generalium gesta supposititia
dicenda forent, et ea potissimum quae ex Graeco
sermone in Latinum translata fuerunt. An forte ignorat
Quesnellus plurimum laborasse recentiores interpretes
ut modo antiquam versionem haberemus
quemadmodum saltem ea emendavit Rusticus? Quid
vero de episcoporum nominibus? Non enim necesse
 erat ut post Domni actionem recitarentur. Illa nomina
sufficienter fuerunt descripta in aliis actionibus,
et regesta fuere in calce gestorum. Causa denique de
qua agebatur non erat ecclesiastica dumtaxat, sed
etiam civilis, ait Baluzius, cui nos non subscribimus
in hac parte, cum ageretur de pensione danda Domno
ex ecclesiasticis fructibus, voluntarie quidem ab
ipso Maximo proposita in testimonium commiserationis
erga Domnum exercendae, qui quemadmodum
ex canonum jure privatus erat titulo Ecclesiae et beneficii,
ita percipere non poterat fructus ex Ecclesia
qua fuerat privatus. Quare ne ecclesiastica jura violarentur,
synodi decretum erat interponendum, quod
tandem tamquam testes laici judices probaverunt. Id
enim significare Marciani imperatoris agendi rationem
perspicuum est, qui, a synodo abscedens post fidei definitionem,
jussit ut episcopi triduum aut quatriduum
morarentur, et unusquisque id quod vellet proponeret
coram magnis judicibus. Neque obstat quod judices et
amplissimus senatus primo loco nominati fuerint. Nam
 505 isti non assidebant tamquam ecclesiasticarum
rerum arbitri, sed dumtaxat erant testes et praesidia
exhibebant, ut sine jurgiis et contentionibus omnes
causae ad exitum perducerentur, ut ipsi probavimus
in Exercitatione habita de quarta Chalcedonensi
actione in causa Photii Tyrii, ibidem judicata, non
juxta pragmaticas saeculi sanctiones, sed secundum
leges canonicas.
23. Exhibitum tandem ibidem fuisse Domnum tamquam
mendicum, et alimoniae obtinendae sollicitum,
indecens et ridiculum valde esse postremo contendit
Quesnellus. Domnum quippe ait tantae sedis episcopum
qualis erat Antiochena, quique, cum avunculi
sui loco successit, opibus, amicis et auctoritate debuit
pollere, non ad illum calamitatis profundum pervenire
potuisse, ut alimenta ei omnino deessent, nisi
 successoris arbitrio provisum et esset. Sed unde colligit
Quesnellus haec omnia, quae modo confingit?
Domnus ad synodum non venit, sumptus illos sibi
dari non petiit, nullus alius pro eo id petiit, Maximus
sponte sua id fecit. Immo si conferamus ea quae in
antecedentibus descripsimus cum Evagrii verbis,
paulo ante laudatis, suspicari licet numquam ejusmodi
taxatam pensionem Domnum percepisse, qui,
sua sorte contentus, reliquum vitae in monasterio
absconditus transegit, nihil amplius commune cum
Antiochensibus habens. Caetera vero quae addidit
Quesnellus ut supposititiam probaret actionem, quod
videlicet a reliquarum Graecarum synodi Chalcedonensis
corpore distracta sit, quod incertam sedem
hactenus nacta, quod inducta longe post Acta collecta,
prorsus nutant et corruunt. Quid? Si valerent
adductae rationes, jam consequens esset actionem de
Photio et Eustathio, quae Rustici, Liberati et Evagrii
aevo distracta erat a corpore reliquarum Graecarum
actionum, synodi Chalcedonensis, falsam esse et supposititiam.
 An non haec inducta fuit longe post Acta
illa collecta? Tamen cum eam reperiisset Balsamon
in antiquo exemplari quo utebatur, et postmodum in
aliis atque aliis codicibus conspecta fuerit, idcirco
hactenus nemo eruditorum illam supposititiam esse
judicavit, quoniam apprimo respondet iis quae contigerunt
in latrocinio Ephesino et in duabus Constantinopolitanis
synodis, in quibus actum est de
Anatolii electione, ipsiusque in episcopum Constantinopolitanum
ordinatione. Annon similes characteres
et notas habere Domni actionem perspicue ex
Chalcedonensibus gestis probavimus? Photii Tyrii
pariter actio incertis sedibus jactata fuit. Nam in
Balsamonis codice legebatur in fine gestorum. Modo
vero in vulgatis editionibus ponitur in calce actionis
quartae. Facundi Hermianensis verba a Quesnello
objecta nullatenus collapsae suae causae praesidium
afferunt. Ea enim non pertinent ad quaestionem institutam,
cum nihil aliud ex Facundi Hermianensis silentio
 elicere possimus quam Domnum Antiochenum
non fuisse damnatum in concilio Chalcedonensi, quod
nos ipsi ultro jam dedimus.
24. Utinam ergo Quesnellus tantopere suis studiis
indulgere non voluisset, modo commenta excogitando,
modo fallacias contexendo; modo vero ad pravas
violentasque interpretationes veterum PP. testimonia
trahere satagendo, ut chimericum sibi propositum
systema de Romanorum pontificum auctoritate propugnaret;
adhibitis quam saepissime iis virulentis conjecturarum
fulcimeniis, quae ecclesiasticam antiquam
historiam evertunt, sacram regiminis oeconomiam
abolent, novamque disciplinam canonibus contrariam
inducunt. Quis vero affirmabit animum habuisse,
laboremque suum insumpsisse in adornandis S. Leonis
Magni scriptis? Profecto quicumque non caecutiat
nobiscum fateri debebit Leonina Opera ab eo
fuisse deturpata, detruncata et in pravam significationem
deducta, catholicae Ecclesiae hostibus ea arma
suppeditando, quae ipse tamquam clericalis ordinis
 presbyter ab eorum manibus eripere debuisset. Interim
tandem mihi dolendum est quod hactenus quidam
inventi sint qui, Quesnelli principiis insistentes,
commentitiam esse hanc actionem propugnare publice
ausi fuerint.