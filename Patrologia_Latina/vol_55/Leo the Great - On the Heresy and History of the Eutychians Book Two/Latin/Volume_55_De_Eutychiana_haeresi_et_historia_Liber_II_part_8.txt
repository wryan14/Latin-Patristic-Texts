506 CAPUT VII.
De reliquis Chalcedonensis synodi actionibus et de
postrema praecipue, in qua contra ecclesiasticos canones
de Constantinopolitanae sedis novo honore et
praerogativis contra jura episcopi Alexandrini atque
etiam Antiocheni, canon 28 conscriptus est. 
1. Photii Tyrii, Theodoreti Cyrensis et Domni
Antiocheni causis ad trutinam revocatis atque expeditis,
prout nos edocent Chalcedonensis concilii
Acta et S. Leonis epistolae, vix grave aliquod nobis
 pertractandum superesset, si demum in ultima illius
actione Anatolii ambitus in perniciem jurium aliarum
Ecclesiarum principatum sibi nancisci non quaesivisset
super caeteras principaliores Orientis Ecclesias,
suam sedem quasi apostolicae Romanae sedi aequiparare
concupiscendo. Ambitum vero hunc Anatolius
ad synodi exitum usque multis simulationibus cohibuit.
Sed facta tandem libera facultate ut in synodo
particulares quaestiones moverentur ad quosdam praecavendos
sive in posterum tollendos abusus, qui in
ecclesiastica administratione contigerant, postremo
sibi reservavit sua jura augere, aliorum honorem
dejicere, et colore imperialis urbis, novae Romae appellatae,
immediate post apostolicam Romanam sedem
primatum obtinere. Igitur fidei definitione jam
facta, synodi PP., praeter causas trium illorum episcoporum,
aliam quoque Ibae Edesseni recognoverunt.
Is namque, Dioscoro agente, in latrocinio Ephesino
absens et inauditus sacerdotio fuerat privatus.
Propterea in suae causae praesidium imperatori libellum
 obtulerat, qui rem ad synodum detulit. Patres
vero, examinatis Actis synodalibus Tyri atque Beryti,
habitoque testimonio a clericis Edessenis, cum
probatae fidei et integrae vitae a pontificiis legatis
esset compertus, sacerdotio et suae sedi restitutus
est. Aliquid tamen de Nonno, qui Ibae sedem acceperat,
cum a synodo adhuc esset deliberandum, ad
Maximum Antiochenum judicium fuit remissum. Huic
autem placuit ut honore episcopatus non careret,
donec aliter cum episcopis suae dioecesis deliberaret.
Addit praeterea Quesnellus decretum editum fuisse
de abolenda pseudosynodi Ephesinae memoria, et e
synodorum numero expungendam, rogandum imperatorem
ut decreto vetaret ne synodus diceretur, ne
ejus acta reciperentur. Ordinationem (addit) Maximi
jam S. synodus ratam habuerat, quia legitime ab
episcopis provinciae consecratus et in communionem
sanctissimi patriarchae Leonis admissus; quam ob
rem superflua exceptio, quam pauci commemorarunt,
 cum etiam Ephesinis Actis accensendam non
esse pronuntiarent legati sedis apostolicae. Actio de
Domno commentitia est, ut alibi probamus. Hactenus
Quesnellus, cum quo nunc novam instituere congressionem
non intendimus. Sed duo pro pleniori rei
veritate superaddere debuisset: alterum, jam pridem
a S. Leone proscripta et abolita fuisse latrocinalia
Acta, eo quod contra canones facta sit synodus Ephesina,
et Acta ejus judicentur illegitima nec rite facta.
Ita legimus in antiqua synopsi epistolae 39 ad Theodosium
augustum, quam habent mss. Vaticana exemplaria
atque Florentinus cod., et eam servaverunt
veteres editores, Surius, Bibliothecae PP. et conciliorum
collectores. Quamvis eam in adornandis S. Leonis
Operibus Quesnellus expunxerit, aliamque omnino
diversam sine auctoritate mss. in suam editionem
induxerit, quemadmodum in notis observabimus. Ex
hoc autem alterum sequitur, videlicet Paschasinum
Leonis legatum, 507 pontificii decreti jampridem
 lati optime conscium, solemni declaratione in synodo
facta, voluisse ut laudata Acta tamquam irrita et
nulla proscriberentur; atque ut Eutychianae factioni
omne effugium praeriperet, imperiali lege hanc sanctionem
roborari quaesivisse, ut, videlicet, abolita
praecedenti Theodosii publica lege, qua praeceperat
atque constituerat nemini licere abjicere seu infringere
ea synodalia Ephesina Acta, quorum Dioscorus
fuerat auctor. Clare id indicant laudati Paschasini
verba. Si ergo (ait) a beatissimo et apostolico Romanae
urbis episcopo omnia ibi gesta vana sunt habita, claret
quia et sanctissimus episcopus Antiochenae civitatis extra
haec est, quem et post haec beatissimus episcopus in
propria communione suscepit. Necessarium est enim ut
rursus eumdem tranquillissimum et Christianissimum
 principem adeamus, quatenus illud concilium sacra et
pia lege neque nominari praecipiat . Ex quibus potius
liquet jam pridem anno 449 sanctissimi summi
pontificis Leonis Magni decreto irrita et abolita fuisse
illius synodi Acta. Nec novi quidquam ab ipsis Chalcedonensibus
Patribus fuisse definitum.
2. Bassiani, praeterea, et Stephani controversia
duas subsequentes actiones, 11 et 12, occupavit. Ille
ex Ephesina sede depositus, alter subrogatus. Bassianum
enim ab episcopatu Ephesino quem invasione
obtinuerat, sancti pontificis Leonis Magni jussione,
remotum fuisse, testabatur Stephanus, qui in ejus
sedem fuerat subrogatus . Et quoniam ipse Stephanus
per conjurationem episcopatum sibimet acquisivit,
juste judicatum fuit ut alius eligeretur, qui et
fidem integre sciat, et vita noscatur ornatus ut esse possit
episcopus. Sequentibus duabus actionibus, 13 et 14,
Eunomii Nicomediensis episcopi et Anastasii Nicaeni
lis cognita fuit. Et, prolatis in medium pro utraque
parte accusationibus, quatenus metropolitae jus sibi
 usurpaverat Anastasius, se subtrahendo a Nicomediensis
episcopi subordinatione, atque lecto canone 4
concilii Nicaeni, quo statutum fuerat episcopum ab
omnibus provincialibus episcopis ordinari, et Valentiniani
lege pro Nicomediensibus facta, tandem judicatum
est Nicaeam, subditam Nicomediae, honorem,
non jus metropoliticum ei traditum edicto Valentiniani;
et ex Nicaeno concilio unam tantum esse metropolim
in unaquaque provincia.
3. In sessione 14 de Perrhenorum episcopatu contentio
fuit mota. Athanasius, qui, a suis accusatus,
et pluries vocatus in judicium a Panolbio, et insuper
ab ejus successore, et demum a Domno patriarcha
Antiocheno concilium agente, adesse recusavit, idcirco
depositus fuit, et Sabinianus in istius locum ordinatus
per Dioscorum sede pulsus est. Causa ergo in
synodo discussa remissa fuit ad Maximum Antiochenum,
et concilium quod cum eo est; ita tamen ut intra
octo menses a praesenti die numerandos examinatio fieret.
 Si reus Athanasius, sede mulctaretur; sin innocens,
restitueretur. Sabinianus vero honorem episcopi,
non jus, retineret, et pascatur (aiunt) sicut reverendissimus
episcopus Antiochenorum Maximus secundum
faculatem Perrhenorum sanctissimae Ecclesiae disposuerit.
4. Summa pace et semoto omnium contentionum
strepitu causae omnes in synodo propositae, recognitae
et expeditae fuerunt. Sed cum Constantinopolitani
clerici, Anatolii episcopi suggestione, ambitu ducerentur
augendi honorem suae Ecclesiae, Patres rogarunt
ut aliquid constituere dignarentur. Judices sibi
cavere consuluerunt a dicenda sententia, et affirmarunt
causam ad synodum pertinere, atque nulla interposita
mora abscesserunt, eosdemque apostolicae sedis
legati secuti sunt. Nihilominus tamen PP. superstites,
qui tum aderant, varios canones ediderunt;
30, ut habent Graeci codices, quos Gentianus Herveto
interpretatus est, ut 508 in Labbei collectione apparet;
 Latini autem 28, ex quibus postremus est de
Constantinopolitana  sede in quo renovatum et
confirmatum fuit quod sub Theodosio seniore, Nectarii
tempore, in oecumenico concilio de ejus patriarchatu
fuerat statutum. Quod cum legati pontificii
cognovissent, sequenti die, hoc est kalendis Novembris,
irritos reddere volentes injustos Anatolii conatus,
petierunt, ut ait Liberatus diaconus , ut rursus convenirent
cum judicibus ad concilium. Quibus requirentibus
a concilio quid pridie fuerit ordinatum, lectis
gestis, cognoverunt. Jussum itaque est decretum
pridie illius diei sancitum legi; post cujus lectionem,
illi adjacens subscriptio episcoporum recitata est,
primoque loco positus Anatolius. Jure apostolicae
sedis legati reclamarunt, et prae caeteris Lucentius ita
 judices compellavit: Primo gloria vestra perpendat
qua circumventione cum sanctis episcopis gestum sit, ut
non conscriptis canonibus, quorum mentionem fecerunt,
subscribere sint coacti. Et deinde ut prorsus irritos
Anatolii et Constantinopolitanorum clericorum conatus
redderet, qui, posthabitis Nicaenis sanctionibus,
praevalere contendebant canonem Constantinopolitanum
centum et quinquaginta Patrum ante octoginta
prope annos constitutum, haec subjicit: Si ergo his
temporibus hoc beneficio usi sunt, quid nunc requirunt?
Si numquam usi sunt, quare requirunt? Post quae requisiti
legati exhibere mandatum quod a S. Leone
acceperant, Bonifacius illud recitavit: Sanctorum
(habet) quoque Patrum constitutionem prolatam nullam
patiamini temeritate violari, vel imminui, servantes
omnibus modis personae nostrae in vobis, quos vice
nostra transmisimus, dignitatem. Ac si qui, forte civitatum
suarum splendore confisi, aliquid sibi tentaverint
usurpare, hoc qua dignum est constantia retundatis.
Anatolii, atque etiam Constantinopolitanorum clericorum
 maximum ambitum a longe etiam subodoratum
fuisse S. Leonem Magnum, quis non intelliget?
5. Ad canones interim ab utraque parte provocatum
est; et Paschasinus recitavit quintum Nicaenum
pro dioeceseon distinctione, cujus est illud exordium:
Quod Ecclesia Romana semper habuit primatum. Sed,
oblato alio Nicaenorum canonum codice, Aetius diaconus
Constantinopolitanae sedis illum obtruncavit,
et deleto illo exordio, sextus canon aliis verbis et
ordine conscriptus injectus est, et statim subjectus
fuit canon concilii Constantinopolitani sub Nectario.
Verum cum tandem propter subornationes judicumque
circumventiones item fuerit in Anatolii sententiam,
Lucentius sequentem protestationem interposuit.
Sedes apostolica, quae nobis praecipit praesentibus, humiliari
non debet. Et ideo quaecumque in praejudicium
canonum vel regularum hesterna die gesta sunt, nobis
absentibus, sublimitatem vestram petimus ut circumduci
jubeatis; sin alias contradictio nostra his gestis inhaereat,
 ut noverimus quid apostolico viro universalis
Ecclesiae papae referre debeamus, ut ipse aut de suae
sedis injuria, aut de canonum eversione possit ferre
sententiam. Latius et abundantiori stylo hanc historiam
descripsit Baronius, quem lectores consulere
poterunt ad refellenda quae Paschasius Quesnellus de
Romanae Ecclesiae privilegiis commentus est, contendendo
haec derivata esse a PP. propter imperium
Romanum: centum quinquaginta Patres sub Nectario
Constantinopoli congregati paria privilegia
Constantinopolitanae tribuerunt; quia nova Roma
imperio et senatu sicut vetus ornata sit . Verumtamen,
ne hoc Quesnellianum assertum, quod ad fundamentum
catholicae hierarchiae et societatis sensim
labefactandum et evertendum ordinatum est, sine
debita censura praetereamus, necessarium ducimus
illud conferre cum praecedenti protestatione a Lucentio
episcopo facta. Duo enim habet Lucentius
in ea: alterum eo canone vigesimo octavo sedem
509 apostolicam humiliari, eidemque injuriam inferri;
 alterum vero canones everti; de quibus ab
apostolico viro universalis Ecclesiae papa ferenda erat
sententia. Aliquibus tamen, qui sedulo istius canonis
vim et scopum non scrutentur, videri posset eo nec
Romanam Ecclesiam humiliari, nec injuriam pati
potuisse, sed utrumque potius redundasse in perniciem
Alexandrini et Antiocheni episcoporum, quorum
alter secundum locum, alter vero tertium inter
patriarchas pacifica et inveterata possessione obtinuerat.
Cum igitur salva et integra, absque ullo
prorsus injuriae vestigio, antiqua privilegia Romanis
pontificibus adjudicarentur, non apparet cur tam
vehementer apost. sedis legati debuissent commoveri,
atque tantopere reluctari decreto quod solos Orientales
patriarchas inter se consentientes respiciebat.
 Ita profecto ratiocinari possent quos apostolicae sedis
jura prorsus laterent, et qui laudati decreti vim,
ordinem atque rationem non assequerentur. Et primo
illius decreti vis in eo posita erat, ut ex urbium
splendore et magnificentia, principum et magistratuum
gloria, episcopalium sedium honor, dignitas et
privilegia derivarent, nullo habito prorsus respectu
vel ad divinam institutionem, vel ad apostolos, qui
ipsas Ecclesias fundarunt; hoc enim legati pontificii
sine apostolicae sedis injuria dare non poterant. Nec
enim istius super omnes episcopos primatus, et in
universam Ecclesiam regimen, ex quadam ecclesiastica
dispositione et canonum sanctione derivabat,
sed ab ipso Domino, qui Petrum suum vicarium et
caput totius ecclesiastici coetus constituit, cujus potestatis
praerogativae legitimo successionis jure in
Romana Ecclesia manent perpetuoque mansurae sunt.
Hocce divinum apostolicumque jus plane et multo
studio, quasi quod parvipendendum esset, reticuerunt
in eo canone. Quamvis in priori, tertia et sexta
 actione, et alibi passim, Romano episcopo Leoni illud
asseruerint, et etiam in synodica epistola, ut paulo
post annotabimus. Igitur Lucentius apprime intelligens
suis legitimis juribus Rom. pontificem esse
fraudatum, et illum ecclesiasticae hierarchiae ordinem
a Christo Domino derivatum aboleri, nulla alia dispositione
servata, nisi ea quae ex civili Rom. imperii
administratione oriebatur, ad quam Ecclesiae canones
respexisse contendebant; ideo merito protestatus est,
dicendo apost. sedem humiliari non debere, nec
gravem hanc injuriam pati posse.
6. Quod si deinde illius canonis ordinem et rationem
spectemus, haec vim et injuriam Romano pontifici
caeterisque patriarchis intulisse quis non videt?
Neque enim concilii Patribus quidquam definire licitum
erat quod aliqua ratione a Nicaenis canonibus
discordaret: Nam quod ab illorum regulis constitutioneque
discordat, apostolicae sedis numquam obtinebit
consensum . Igitur et in hac parte pontificiae auctoritati
 grave vulnus inferebatur, quoniam Nicaeni
canones evertebantur, quorum observantiam toto
animi conatu Romani pontifices necessario curare
debebant. Qui quemadmodum propriae sedis jura
infringi numquam sinebant, ita nec aliena ab ambitiosis
surripi permittere debebant. Quod si in canonum
regulis ad indulgentiam lapsis concedendam
poenarumque relaxationem synodorum Patres inconsulto
Romano episcopo, ut vidimus, dispensare non
poterant, quanto magis id cautum esse debebat cum
ageretur de abolendo sexto Nicaeno canone et evertendis
juribus Alexandrini et Antiocheni patriarchatus?
7. Et quod ad Alexandrinum patriarchatum spectat,
Constantinopolitanorum clericorum et ipsius
Anatolii nimis fraudulentam agendi rationem attendamus.
Deposito jam episcopo Dioscoro, qui acerrime
pro suae sedis privilegiis tuendis etiam contra
juris regulas semper decertavit, ut in sexto, septimo
et octavo prioris libri capitibus vidimus, nemo in
 ultima 510 actione aderat qui posset Constantinopolitanorum
ambitum retundere, horumque conatibus
se opponere. Ecclesia enim illa legitimo pastore
erat adhuc privata. Et quamvis in sexta actione jussum
fuisset Aegyptiis episcopis ne Chalcedone recederent,
sed novi episcopi electionem exspectarent,
haec tandem tamdiu prolata est, quamdiu concilium
absolveretur, nec quisquam adesset qui se gravatum
profiteretur de jurium usurpatione. Quam graviter
deinde Alexandrinae sedis jura vulnerata fuerint in
iis quae ad episcoporum Asianae, Ponticae, Thraciae
provinciarum ordinationes pertinebant, nemo est qui
ignoret. Nam Anatolius, adductus colore schismatis
in posterum praecavendi, harum ordinationum habendarum
honorem sibi suaeque sedi vindicare studuit,
 quamvis Thraces reluctati fuerint, et non pauci
aliarum provinciarum, qui circumveniri non potuerunt,
protestati fuerint antiquitus traditas regulas
horumque ordinem haud esse immutandum. Copiosius
et eruditione qua pollebat totam hanc controversiam
descripsit, illustravitque doctissimus Christianus
Lupus in appendice ad Chalcedonense concilium,
pag. mihi 1011, ad quam lectores remittimus.
Addimus dumtaxat verba laudati canonis 28 ab
omnibus posse lustrari apud Conciliorum collectores,
et nos interim magis ordinata methodo gradum faciemus
ad ea quae a S. Leone gesta sunt pro isto canone
abolendo.