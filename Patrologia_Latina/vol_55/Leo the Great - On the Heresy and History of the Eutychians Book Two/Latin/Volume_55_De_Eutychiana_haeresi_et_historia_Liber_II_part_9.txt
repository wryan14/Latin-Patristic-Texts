CAPUT VIII.
De iis quae post Chalcedonensem synodum in Anatolii
favorem gesta sunt. PP. synodi generalis, Marciani
et Pulcheriae augustorum epistolae ad S. Leonem
pro confirmando ratoque habendo 28 laudato canone.
S. pontificis agendi ratio in eodem canone irritando
atque cassando. Paschasii Quesnelli interpretationes
recensentur. Launoii tandem in doctissimum cardinalem
Bellarminum censuram tamquam falsam et
injustam rejicimus.  
1. Gravissimo illato vulnere Chalcedonensibus
Actis ab unius Anatolii ambitu, huic pro viribus ipsi
Orientales mederi curarunt, cum in epistola synodica
post synodum ad S. Leonem scripta, tum conquisito
et nacto sibi Marciani imperatoris et Pulcheriae augustae
praesidio, quo strenue egerunt ut idem S. pontifex
vigesimum octavum canonem de Constantinopolitanae
Ecclesiae privilegiis minime aboleret, sed
cum aliis sanctionibus firmaret, ratumque haberet.
Anatolius praeterea secum reputans operam atque
honorem quibus impense S. Leonem et legatos pontificios
usque ad illam diem fuerat prosecutus, sibi
blandiebatur pontificis animum posse suis epistolis
leniri, si, in mentem revocatis quae hactenus in catholicae
fidei testimonium et apostolicae sedis honorem
 et famulatum praestiterat, dignam aliquam mercedem
pro tot laboribus exantlatis rependere voluisset.
Credidit quoque Julianum episcopum Coensem,
qui apud Orientales vicarii apostolici munere fungebatur,
posse suis votis prodesse. Atque propterea
hujus officia interponere non distulit, ut nimirum,
sequestris partibus assumptis, et ipse apud eumdem
sanctum pontificem ageret ut Constantinopolitani
episcopatus jura et privilegia augerentur. Ad quorum
omnium agendi rationem cum sedulo ego attendissem,
certo mihi persuasi totius Orientis maxime
episcopos in synodis generalibus congregatos, et imperatores
ipsos, firmiter credidisse nulla conciliorum
decreta in Ecclesia robur obtinere, et canonis rationem
habere 511 posse, quae a Romano pontifice non
essent probata, immo omnibus viribus cadere, quoties
expresse definita reprobentur, ut perspicue
explicavimus in praecedenti libro, et potissimum in
capitibus 4, 5, 6, et novissime indicavimus ex mox
 dictis ad actionem 11 istius Chalcedonensis concilii.
2. Atque ut vere et solide disseramus, primo annotare
liceat quid de vigesimo illo octavo canone in
sua synodica scripserint ad S. pontificem. Praeterea
attendamus hac occasione ibidem vocasse Leonem
vocis beati Petri legitimum interpretem, illique supremi
capitis principatum sincera confessione adjudicasse,
contra quem suam insaniam Alexandrinus
antistes Dioscorus expleverat, excommunicationem
meditando. Gloriosa tandem assecuta victoria post tot
tantasque clades, quibus trium annorum spatio Ecclesia
Orientis potissimum afflicta remanserat, laetantui,
quia S. P. Ecclesiae corpus unire feliciter festinaverat.
Subdunt deinde: Haec sunt, quae tecum,
 qui spiritu praesens eras; et complacere tamquam fratribus
deliberasti, et qui pene per tuorum vicariorum
sapientiam videbaris a nobis, effecimus. Quantum igitur
laudant fidei triumphum summa felicitate S. Leonis
praesidio, sapientia atque influxu assecutum, tantum
studium impendere conantur, ut ipsi persuadeant
pacis et quietis desiderio adductos fuisse ad
definitionem quorumdam statutorum quae Ecclesiarum
incolumitati prospicerent: scientes (aiunt) quia
et sanctitas vestra addicens et probatura, et confirmatura
est eadem. Quorum statutorum confirmationem
ut facilius assequerentur, ad eam consuetudinem
provocant, quae ex longo jam tempore obtinuit, quam
habuit Constantinopolitanorum sancta Dei Ecclesia ad
ordinandos metropolitanos provinciarum tum Asianae
quam Ponticae, et Thraciae, et nunc synodali decreto
firmavimus, non tam sedi Constantinopolitanae aliquid
praestantes, quam metropolitanis urbibus quietem congruam
providentes, eo quod frequenter episcopis vitam
finientibus multae turbae nascuntur, clericis ac populis
 qui per easdem sunt civitates absque rectore remanentibus,
et ecclesiasticum ordinem confundentibus.
3. Hoc igitur quaesito ecclesiasticae tranquillitatis
colore, quo sibi bona multa polliceri affirmabant, a
quacumque censura vindicare conabantur eos audaciae
ausus, quibus vetusta disciplinae consuetudo
pessumdabatur. Quare ne S. pontifex aegre ferret
quod a se constitutum judiciorum ordinem minime
in concilio servassent, et praeter legatorum institutiones,
jussa et protestationes ad illa condenda statuta
venissent de quibus agunt, in ipsius mentem
revocant praeterita Ecclesiae Ephesiorum dissidia,
aemulationes et jurgia, unde quidam vobis saepius fuerunt
importuni. Narrant deinde quemadmodum canonem
Constantinopolitanum confirmaverint, decernentes
post vestram sanctissimam et apostolicam sedem
honorem habere Constantinopolitanam (quae secunda
est ordinata). Quare enixe S. Leonem exorant ut
suis pontificiis decretis jam factum judicium honorare
 dignaretur, de qua supplicatione cum ipsi jam
verba fecerimus in priori libro, cap. 6, ideo non est
cur iterum de eadem disseramus. Solam hanc Chalcedonensium
Patrum synodicam epistolam, cum
quandoque tacitus mecum considerassem, haud parum
animo commovebar in eos qui conciliorum etiam
generalium canonibus omne robur, et vim adjudicare
ausi sunt, quacumque apostolicae sedis approbatione
et confirmatione semota. Quinimmo magis commovebar,
oculos conjiciendo in alteram epistolam ab imperatore
Marciano conscriptam. Qui quamvis civilium
rerum administrationi vacare assuetus, et nimio
studio laboraret imperialis urbis honorem et praerogativas
augendi, tamen arbitrabatur nec a se ipso
nec a synodi decreto illud honoris incrementum pendere
posse, nisi ab ipso Romano summo pontifice
ratum atque firmum redderetur.
4. Igitur et ipse imperator, postquam Leoni et
sibi gratulari censuit, 512 quod, explosa omni contentione
 et discordia quam livor fidei inimicus objecerat . . . ,
narrat quemadmodum et ipse sanctae synodo
interesse festinasset, quamvis, ait, nos in aliis locis
expeditiones et necessitates publicae detinerent. Deinde
paucis describere pergit quemadmodum in synodo
cuncta cum veritatis triumpho et fidei gloria processissent,
cum juxta litteras (subjicit) sanctitatis tuae
universi assenserunt expositioni prout veritas postulavit.
Veniens tandem ad decretum Constantinopolitani
concilii, in hac synodo iterum renovatum, vel
confirmatum, pontificem interpellat, ut etiam dignetur
huic parti proprium adhibere consensum. Quamvis
reverendissimi episcopi, qui tuae religionis vicem agentes
ad sanctam synodum convenerunt, contradixerint .
 Easdem quoque sequestris partes hac de causa Pulcheriam
augustam subiisse, idem S. Leo patefacit
ex epistola ad eam rescripta. Et quamvis ejusdem
Pulcheriae epistola de hocce argumento hactenus ab
eruditis desideretur, tamen ex Leonina responsione
fit manifestum Anatolium et Constantinopolitanos
clericos multam fiduciam collocasse in officiis quibus
tantae virtutis et auctoritatis mulier suam operam
impendebat. Non minorem quoque sollicitudinem
pro hocce negotio adhibuit Julianus episcopus Coensis,
cujus epistola etsi nondum lucem aspexerit et
temporum injuria forte deperdita sit, tamen cum
S. pontificis epistola supersit, qua eum increpat quod
nimirum Anatolium amaverit, volueritque illi favere
in illicita causa contra universalis Ecclesiae statum,
ideo hunc quoque sequestris partes obiisse jam manifestissimum
est.
5. Anatolius ipse tandem minime diffidens posse
pontificium animum movere ad concedendum quod
maximo ductus ambitu appetebat, satis prolixas
 summo pontifici litteras dedit, totumque studium
adhibuit ut sese in ipsius clientelam insinuaret, ipsique
persuaderet novo Constantinopolitanae sedis honore
adaugeri Romani episcopatus praerogativas, ea
ratione, quod filiorum honos totus in parentum gloria
redundet. Hanc Anatolii epistolam in praecedentibus
editionibus desideratam ipsi indicavimus cap.
5 prioris libri historiae Eutychianorum, pag. 562
et sequenti; eamque, ut diximus, ex Vaticano
Graeco ms. cod. exscripsimus, anno 1738, et Latinam
reddidit cl. dominus Franciscus Mariani in Vaticana
bibliotheca Graecarum litterarum scriptor et interpres.
6. Interim vero in horum litteris percurrendis S.
pontificis animus nec leviter moveri potuit, ut, posthabitis
Nicaenis sanctionibus, Anatolii ambitui indulgeret,
seseque flecteret ad saeculi potestatum et
totius synodi supplicationibus annuendum. Quare die
undecima kalendarum Junii anni quadringentesimi
 quinquagesimi secundi, arrepto calamo, ad praecedentes
indicatas epistolas respondit, ea usus animi
constantia et fortitudine quae summum et universae
Ecclesiae pastorem maxime decebat. Et primo quidem
verba faciemus de epistolis ad Marcianum et Pulcheriam,
quae in Quesnelliana editione primum quoque
locum obtinuerunt. Imperatorem igitur in sua
epistola S. Leo alloqui aggrediens, de fidei victoria
magno divinae misericordiae munere in totam Ecclesiam
redundante, gaudendum esse profitetur, et, quibusdam
subjectis, ex Scripturarum testimoniis mutuatis,
quae duarum naturarum in Christo Domino post
unitionem existentiam manifestant, statim in altero
epistolae capite, injustum Anatolii ambitum exagitat,
cum potius illi consulendus esset, ut, ordinatorum suorum
errorem deserens, in assensum catholicae fidei salubri
correctione transiret. Eutychiana enim quandoque
Anatolium fuisse tinctum fuligine rationabiliter
513 S. Leo semper dubitavit, utpote qui erat Dioscori
apocrisiarius, et ab Eutychiana factione, et a
 Chrysaphii Eunachi artibus post Flaviani necem ad
Constantinopolitanam sedem assumptus. Quem sane
numquam summus pontifex in communionem assumpsisset,
nec ipsius electionem ordinationemque ratam
habuisset, nisi Marcianus ipse atque Pulcheria suis
supplicationibus pontificium animum vicissent, et nisi
Anatolius publicam fidei confessionem coram toto
clero et Constantinopolitana plebe in manu legatorum
pontificiorum edidisset, quos hac de causa praecipue
Constantinopolim direxit, ut vidimus in priori
libro, cap. 12. Haec omnia ergo in imperatoris mentem
modo revocat S. Leo, dicens: Custodire tamen
debuit, ut quod vestro (plerique codd., ut notant Baronius
et Quesnellus, in margine habent, nostro) beneficio
noscitur consecutus nullius cupiditatis pravitate
turbaret. Et quia imperator et Pulcheria augusta pro
Anatolii fide spoponderant ut in communionem apostolicae
sedis reciperetur, ideo subjicit: Nos enim
 vestrae fidei interventionis habentes intuitum, cum secundum
suae consecrationis auctores ejus initia titubarunt,
benigniores circa ipsum quam justiores esse voluimus.
Indicare enim intendebat Anatolii ordinationem,
utpote factam ab haereticis atque schismaticis,
prorsus illicitam fuisse, et Anatolium potuisse ab
episcopali ministerio deponi, utpote iis canonicis
poenis irretitum, propter quas a sacro obeundo munere
perpetuo praepeditus atque suspensus remanere
debuisset. Quare in testimonium benignitatis erga
Anatolium adhibitae, ad tollendas perturbationes omnes
quae, operante diabolo, fuerant excitatae, (ait) se usum
fuisse iis lenitatis remediis quae illum modestum magis
quam immoderatum facere debuerunt. Et quia
causam agebat cum Christianissimo, religioso et vere
orthodoxo principe, cui studium fidei et ecclesiasticae
disciplinae tuendae cordi esse sciebat, altiora adhuc
fundamenta datae repulsae assignat. Ea videlicet, ut
etsi Anatolius nullis prorsus sordibus fuisset aspersus,
sed praecipuis meritis optimoque judicio legitime
 fuisset ac solemniter ordinatus, contra reverentiam tamen
canonum paternorum, contra sancti Spiritus instituta,
contra antiquitatis exempla, nullis posset suffragiis
adjuvari. Igitur posteaquam asseveravit nec
ratum habere velle nec assensum praebere posse canoni
de quo quaestio agebatur, protestatur nequaquam
gloriam Constantinopolitanae urbis derivatam
ab imperatorum auctoritate atque potentia diminutam
remanere posse, etiamsi illius urbis antistes ad
altiorem gradum et ordinem non ascenderet. Alia
tamen (ait) ratio est rerum saecularium, alia divinarum:
nec praeter illam petram quam Dominus in fundamentis
mire posuit, stabilis erat illa constructio; sed propria perdit,
qui indebita concupiscit. Atque discrimen afferens
inter regiam urbem et apostolicam sedem, Ecclesiarum
privilegia unde deriventur indicavit, subjiciendo:
Privilegia enim Ecclesiarum sanctorum Patrum
canonibus instituta, et venerabilis Nicaenae synodi fixa
decretis, nulla possunt improbitate convelli, nulla violari
 novitate. In quo opere (sequentium verborum
pondus animadvertere lector noster non negligat),
auxiliante Christo, fideliter exsequendo, necesse est me
perseverantem exhibere famulatum: quoniam dispensatio
mihi credita, et ad meum tendit reatum, si paternarum
regulae sanctionum quae in synodo Nicaena ad
totius Ecclesiae regimen, Spiritu Dei instruente, sunt
conditae, me, quod absit, connivente, violentur, et major
sit apud me unius fratris voluntas quam universae domus
Dei communis utilitas.
7. Jam vero si in his rebus conscribendis brevitatis
studio nimis non urgerer, latissimus mihi aperiretur
campus eorum systema evertendi qui Romanos
pontifices conciliorum sanctionibus subesse fabulantur,
uti etiam judicare voluit Quesnellus subdole ad
marginem illius loci annotando: Canonibus obnoxius
pontifex Romanus, iisdem famulari debet in
dispensationibus. Non enim aut Romanorum pontificum
universalis auctoritas 514 limitatur, neque
ipsi Romani pontifices conciliis subesse dicuntur, si,
 in iis quae ad universale Ecclesiae regimen spectant,
regulas sanctionum spiritu Dei instruente conditas
custoditas volunt, et ut fideliter exsecutioni demandentur
satagunt. Possunt tamen Romani pontifices in
Ecclesia agere quod a generalibus conciliis facere
cautum est. Immo possunt abolere, in irritum mittere,
reformare, et tamquam nulla declarare synodorum
statuta quae ecclesiasticis regulis repugnent, quaeque
ad disciplinae ordinem et oeconomiam subvertendam
ordinata sunt; quae sane nullum argumentum suppeditant
eos conciliis generalibus subesse; sed potius
concilia ipsa vim et auctoritatem a solis Romanis
pontificibus obtinere. Et quidem cum canonum dispensatio,
auctore ipso Leone, solo Romano pontifici
credita sit, et ad hujus tendat reatum, si, posthabita
universae Ecclesiae utilitate, apud eum praevaleat
unius fratris voluntas, ambitus atque libido caeteris
dominandi, jam quaestio non amplius in ea versatur,
 an Rom. pontifex supra concilia habeat auctoritatem,
sed in quibus circumstantiis et casibus ea uti debeat,
ne dispensationes ad ipsius reatum tendant; caeterum
in iis quae ad ecclesiasticum spectant regimen,
solius justissimo Domini Dei subdi judicio, qui numquam
sine ullo reatu permitteret ut regulas per Spiritum
sanctum inspiratas ab ipso violarentur et perverterentur.
8. Verumtamen ista praetereamus, quae fusius explicari
possunt ab iis qui in scholis talia argumenta
tractare solent. Unum aliud dumtaxat subjicimus,
quod ad canonum custodiam et observantiam spectat,
a quibus cum recessisset Anatolius, Patrum mandata
contemnendo, nova testimonia sui ambitus exhibuerat
in ordinatione Maximi episcopi Antiocheni,
quam sibi sine ullo exemplo usurpaverat. Hocce novum
crimen tamquam paci et sacerdotali concordiae
contrarium S. Leo dissimulare voluit; hancque ordinationem
non retractasse asseverat amore reparandae
fidei et pacis studio, cum aliunde Anatolio minime
 licuisset Antiochenae Ecclesiae sine ullo exemplo contra
instituta canonum episcopum ordinare. Irritam enim
et nullam jure hanc ordinationem sine ulla difficultate
declarare potuisse asseverat. Quod solius fidei
et pacis studio facere praetermisit. His ergo aliisque
gravissimis rationibus adductis, imperatorem Marcianum
reverenter exorat, ne hujusmodi repulsam
aegre ferat; huncque obtestatur ut sedula suggestione
ausus improbos unitati Christianae pacique contrarios
ab omni pietatis vestrae (ait) abdicetis assensu, et fratris
mei Anatolii nocituram ipsi, si perstiterit, cupiditatem
salubriter comprimatis. Tandem Lucianum episcopum
et Basilium diaconum, qui imperialia scripta ad eum
detulerunt, partes susceptae legationis implevisse
testatur. Nec enim (ait) est aestimandus negotio defuisse,
quem potius causa deseruit. His verbis epistolam
clausit undecimo kal. Junii, ut diximus, anno
452. Quesnellus in altero tomo suae editionis hanc
epistolam notis et observationibus adornavit . Et,
 recensitis primo variis lectionibus quae in aliorum
editis et mss. codd. occurrunt, quaestionem movet
super illa verba cap. 3, videlicet: Non dedignetur
regiam urbem, quam apostolicam non potest facere
sedem. Sedes autem, seu Ecclesiae apostolicae non
una ratione dicuntur, ait. Sed istam nuncupationem
ob sex potissimum causas Ecclesiis veteres scriptores
tribuere consuevisse, cum ex Tertulliano, Theodoreto,
et Augustino asseverat, minime indicata potissima
ratione qua Romana Ecclesia, apostolica sedes
a S. Leone passim appellata fuerit. Ait ergo: Romana
sedes apostolica ἀντονομαστικῶς appellatur,
quia a principibus apostolorum fundata et utriusque
sanguine consecrata fuit. Subdit hanc denominationem
aliis et aliis de causis convenire Ecclesiae Alexandrinae,
Antiochenae, Hierosolymorum, Ephesiorum,
atque nonnullis, juxta PP. diversas loquendi
formulas, quas ibidem describit. Quid vero ex tam
incongruo eruditionis 515 apparatu lectoribus insinuare
 voluerit, prorsus ignoro. Immo si suspicari
mihi liceret, conjicerem eo voluisse Romanorum
pontificum praerogativas minuere, cum principaliorem
causam reticeat ob quam Romana sedes apostolica
appelletur. Dato igitur quod aliorum Ecclesiae ob
alias et alias acceptiones honoris causa a veteribus
apostolicae dictae fuerint, nulla tamen principalius, et
cum omni proprietate talis dicta est, nisi sola Romana
sedes, in qua divi Petri auctoritatem vivere et
perpetuo duraturam esse S. Leo ipse innumeris locis
fassus est, quamque haereditario jure Romani pontifices
ipsius Petri successores in universum Ecclesiae
corpus diffundunt, ut nihil prorsus in caeteris membris
esse possit quod ab isto capite non dimanet.
Hanc praerogativam specialem quidem numquam habere
 potuerunt, aut Alexandrina, aut Antiochena,
vel quaecumque alia Ecclesia, cui secundum varias
acceptiones nomen illud apostolicum tributum sit, ut
videre est ex ipso Leone, vel in sermonibus habitis
in anniversario die suae assumptionis ad pontificatum,
vel in epistola ad Anastasium Thessalonicensem
vel ad Theodosium imperatorem, vel ad Galliarum
episcopos, et in epistola ad Pulcheriam augustam,
in causa de qua agimus ut mox videbimus .
9. Non itaque Romana Ecclesia apostolica sedes
dumtaxat dicta est quia apostolorum sanguine fundata
et consecrata fuit, sed quia divi Petri apostoli
auctoritas illiusque in Ecclesia universali principatus
adhuc vivit, et perdurat in Rom. pontificibus, ut
etiam in epistola 79 ad Pulcheriam ipse S. Leo asseverat.
In iis enim quae ad ecclesiasticum regimen
spectant, nihil agunt Romani pontifices sine divi
Petri auctoritate, quod privilegium certe nulli alii
episcopo datum est, cum ipsi haereditaria successione
concessum fuerit ut caeteris episcopis praesiderent.
 Hinc ergo S. pontifex Leo sibi in omnibus scriptis
mire concinens, hac divi Petri auctoritate uti voluit,
cum in irritum misit prorsusque cassavit canonem
illum de Constantinopolitani episcopi primatu, injuria
ab Anatolio sibi usurpato. Etenim, postquam
dixerat haudquaquam posse suffragari Constantinopolitanae
sedi canonem illum, jam a sexaginta annis
Theodosii senioris tempore editum, ad quem Anatolius
multa jactantia provocabat: Nam (ait) sexagesimus
fere annus hujus conniventiae esse jactatur, qua
se praedictus episcopus aestimat adjuvari, frustra cupiens
id sibi prodesse, quod etiam si quisquam ausus est
velle, nullus tamen potuit obtinere; gradum facit ad
reprimendum elationis spiritum, qui Anatolio dominabatur.
Idcirco modestiam humilitatemque Flaviani
ei imitandam proponit: Cujus si (ait) velit splendere
virtutibus laudabilis erit, et in omni loco plurimum dilectionis
acquiret, non ambiendo humana, sed promerendo
divina. Hac autem observantia meum quoque
 illi animum spondeo copulandum, et apostolicae sedis
dilectionem, quam Constantinopolitanae Ecclesiae semper
impendimus, nulla mutabilitate violandam. Hinc
tandem ad canonem illum consensione episcoporum
editum, legatis pontificiis reclamantibus, veniens,
prorsus in irritum mittit, et per auctoritatem (ait)
beati Petri apostoli generali prorsus definitione cassamus,
in omnibus ecclesiasticis causis his legibus obsequentes
quas ad pacificam observantiam omnium sacerdotum
per trecentos decem et octo antistites Spiritus
sanctus instituit. Sibi grave incommodum afferri ex
his verbis praesensit Quesnellus. Quod ut diminueret
et devitaret plurimum operis adhibuit. Quare, dissimulatis
prorsusque neglectis prioribus illis verbis,
per auctoritatem beati Petri apostoli generali prorsus
definitione, in quibus totum gravissimum hujus sententiae
pondus adest, quaeque quali quantaque auctoritate
in ecclesiasticarum rerum administratione
Romani pontifices polleant sine ulla 516 ambiguitate
 manifestant, dumtaxat ad hanc vocem, Cassamus,
attendendum esse censuit, dicendo. Idem hoc verbum
usurpat in sequenti epistola, necnon epist. 73,
cap. 1, et 99, cujus vocis non idem semper est significatus.
Plerumque enim idem est ac irritum facere;
aliquando autem cassari idem est ac irritum esse et
omni auctoritate vacuum; nonnunquam etiam idem
est cassare ac irritum declarare, et cassum declarare,
et cassum pronuntiare; et hoc modo sumi mihi
videtur in praesenti a divo Leone. Sed frivolum,
atque fictitium esse hoc Quesnelli assertum, probat
imprimis totus illius sententiae textus. In priori enim
sensu a Quesnello indicato adhibuisse Leonem vocem
illam cassamus, perspicue innotescit ex modo et
agendi ratione ipsius S. pontificis, qui ait beati Petri
 personam agere, et istius auctoritate uti ad proscribendum
penitusque abolendum canonem illum, jam
a concilio editum, et apostolicae sanctae sedi propositum,
ut hunc confirmaret ratumque haberet. Quis
porro non videt tunc veras supremi judicis partes
obiisse Leonem? Cum videlicet ageretur de servandis
Ecclesiarum juribus, illi opus erat infirmare, abolere,
et omnibus viribus privare solemnem contractum per
mutuum partium consensum in concilio celebratum,
quo Constantinopolitanus antistes sibi vindicabat eas
praerogativas quas illi sponte Antiochenus episcopus
cedebat, et illas quae Alexandrinae conveniebant Ecclesiae,
tunc praesulem non habenti, cui nemo Orientalium
episcoporum patrocinari visus est, vel quia
regiae urbis gloriam, amplitudinem et potentiam
exoptabant, vel quia sibi persuadebant quod, semel
adjudicatis Constantinopolitano episcopo ordinationibus
provinciarum Ponticae, Asianae atque Thraciae,
magis consuleretur illarum Ecclesiarum tranquillitati
et paci. Contractui autem illo tam solemni nemo ex
 illis PP. se opposuit, si legatos pontificios excipiamus.
Immo unus ex his, Julianus videlicet, episcopus
Coensis, apostolicae sedis vicarius apud Orientales,
in caeterorum abiens sententiam, Constantinopolitano
episcopo, post Romanum, primatum adjudicavit; ita
ut concilii Patres non tantum solemnes testes fuerint
illius initae jurium transactionis, sed judices etiam,
illamque in publicas conciliorum tabulas inferri jusserint,
illique sponte sine coactione et metu subscripserint.
Non ergo vigore et auctoritate vacuam dumtaxat
dicendam esse arbitramur in sensu a Quesnello
usurpato, qui Leoninis verbis vim inferens
subdit: Quod autem omni penitus auctoritate
vacuum, quod sine cunctatione statim ac praesumptum
est cassatur; quod ab initio sui caducum
est, dudumque collapsum, nulla sententia, nulla
auctoritate necessum est cassum et irritum effici,
sed tantummodo irritum et cassum declarari et denuntiari.
Quod hic facit Leo ut canonum custos et
 exsecutor, unita secum imperatoriae fidei pietate.
Quod enim ex hac infirma et dumtaxat fictitia ratione?
Oportebat primo eum animadvertere, aut non
dissimulare, S. P. loquendi formulam, qui praefata
D. Petri auctoritate uti asseverat, quando pronuntiat:
Generali prorsus definitione cassamus. Haec certe
verba a judicibus apud jurisconsultos usurpata esse,
ad indicandam definitivam sententiam, quae ultimo datur,
et rem totam absolvit, legitur in cod. de sententiis
Unde nemini amplius licere poterat vel novum
judicium instituere, vel aliter pontificiam definitionem
interpretari; quae cum generalis esset, omnes
singulasque cujuscumque ordinis, gradus et qualitatis
personas afficiebat, illique sub schismatis poena
omnes obtemperare debebant.
10. Nec sane mihi objici potest laudatum canonem
Nicaenis sanctionibus repugnasse, cui ne vulnus
inferretur S. Leo, tamquam canonum custos et exsecutor,
permittere haud poterat. Nam rogabo Quesnellum
 an PP. Chalcedonenses id ignorassent? Non
ignorasse perspicuum est. Nam Nicaeni canones, et
sextus perspicue instante Paschasino, et iterum in
synodo lectus est, et ab omnibus fuit auditus. Igitur
illi PP. vel indicarunt 517 canonem illum 6 Nicaenum
in posterum suffragari non posse Alexandrino
et Antiocheno patriarchis propter alias et alias rerum
atque temporum circumstantias, vel arbitrati
sunt pollere auctoritate obsoletos faciendi et antiquandi
veteres canones, novosque condendi, qui ad
meliorem tutioremque Ecclesiarum administrationem
et tranquillitatem pertinerent, in iis quae ad disciplinam
et oeconomiam referuntur. At qualecumque eorum
fuerit judicium, Leo abolevit, cassavit, irritum
fecit. Cum itaque hoc non tamquam particularis,
sed universalis episcopus fecerit, synodi generalis
judicium reformando, cassando et abolendo, jam
ipsum nec synodorum decretis subesse, nec synodorum
decreta aliquam vim et vigorem habere sine suo
 suffragio atque confirmatione evidentissime patefecit.
11. At Launoii nugatorias interpretationes jam
opus est excutiamus, quemadmodum jam pridem in
scholis collegii urbani Propagandae Fidei facere
consuevimus, hujusmodi argumenta tractantes. Launoius
igitur quaestionem illam examinandam assumens,
quae ad pontificiam universalium synodorum
confirmationem pertinet, cardinalem Bellarminum
graviter exagitat, quod lib. II de Conciliis, cap. 17,
scripserit Rom. pontificem simpliciter et absolute
esse supra Ecclesiam universalem et concilium generale,
ita ut nullum supra se judicium agnoscat.
Inter caetera autem argumenta in istius causae praesidium
a Bellarmino prolata, locum habet illud, quod
ex hac epistola Leonis ad Pulcheriam colligitur. Sed
Launoius assumptum probari posse inficiatur. Immo
Bellarminum fraudis accusat, quod S. P. testimonium
obtruncaverit, iis vocibus sublatis, unita nobiscum
vestrae fidei pietate, quae ad Pulcheriam pertinent:
deinde e media oratione subductis quae sequuntur,
 generali prorsus definitione cassamus, omnino reticuerit.
Ideo ratiocinari pergens (ait) Bellarminus,
priora verba ideo sustulit, ne quod est Leoni, cum
Pulcheria commune videretur, et ne Pulcheria in
partem abrogati canonis quo Constantinopolitanae
Ecclesiae praerogativa sanciebatur venisse crederetur,
et iis ita constitutis facilius posset concludere papam
esse supra concilium. Et infra Launoius rationem
assignat quare S. P. in abrogando eo canone sibi
unitam habere voluerit fidei pietatem Pulcheriae,
subjiciendo. At pontifex verba illa ideo addidit,
quod principibus custodiendorum canonum curam
incumbere cognosceret. Id enim scribit in epistola
74 ad Leonem augustum. Causam tandem noster
criticus inquirens cur Bellarminus posteriora verba
resecuerit, concludit: Ne pontificem ecclesiasticis
legibus obsequentem videret et lectori suo proponeret,
ne id quod faciebat pontifex, hunc Nicaenae synodi
auctoritate facere constaret. Quapropter auctor
 ille non apposite quidem ad rei veritatem, sed ad
scopum instituti operis Leonem mutilavit. Verum
in fine, quasi fugiens Bellarminum excusare velle,
ait hunc Romae tum scripsisse, non quidem in sedis
apostolicae, sed in curiae reprehensionem non modicam
incurreret, et prohibitorio ascriberetur. Hactenus Launoius,
in epistola ad Jacobum Bevilaquam, nonnulla
alia subnectens quae videri possunt part. II,
epist. 4, pag. mihi 53.
12. Gravem esse hanc in Bellarminum censuram
omnes intelligunt; haud tamen scio an tamquam
injustam eam condemnent. Hoc posterius tamen nos
facile assequemur, animadvertentes Bellarmini scopum
non fuisse totam atque integram S. Leonis
epistolam exscribere, et in suum usum convertere, sed
verba illa dumtaxat referre quae ad institutam sibique
propositam quaestionem spectabant. Et ea potissimum
quae ecclesiasticam auctoritatem et jurisdictionem
indicabant. Quis itaque umquam theologorum,
 etiam infimae notae, hactenus confinxit mulieres cujuscumque
conditionis et gradus, quacumque suprema
saeculi potestate praeditas, jurisdictionem in
Ecclesia obtinuisse, hancque jure exercuisse? Nec
heterodoxi (si Montanistas et Cataphrygas excipiamus)
per somnium cogitarunt mulieres 518 Petri
apostoli auctoritate uti posse in legibus ecclesiasticis
tuendis, condendis atque abolendis. Pietate fidei
quidem legibus Ecclesiae obtemperare et obsequi
possunt, et ut exsecutioni demandentur suum laborem
impendere, rebellium improbos conatus poenis
cohibere, et ea subsidia ecclesiasticis judicibus praestare
quae ad canonum conservationem ordinata
sunt. Caeterum quis per somnium arbitrari aut saltem
cogitare potuit aliquam etiam minimam auctoritatem
et jurisdictionem exercere potuisse, judicando de
Ecclesiae praerogativis, juribus, canonibus, ordinationibus,
et id genus aliis, de quibus tum quaestio
habebatur? Certe id totum sequeretur, si, ut Launoius
 nugatur, quod Leoni erat, cum Pulcheria
fuisset commune, et Pulcheriam in partem abrogati
canonis quo Constantinopolitanae Ecclesiae jura sanciebatur
venisse crederetur. Igitur si mulieres
ejusmodi juribus prorsus divina lege carere debent,
locus Bellarmino doctissimo atque catholico viro superesse
non poterat ut Leoni atque Pulcheriae augustae
communem faceret illam auctoritatem et jurisdictionem,
ob quam summus pontifex scribit:
Unita nobiscum fidei vestrae pietate in irritum mittimus,
et per auctoritatem beati Petri apostoli generali definitione
cassamus. Pudeat ergo Launoium ita ratiocinari
voluisse, et attendat duplici titulo dumtaxat S. Leonem
Pulcheriam rogasse ut in partem abrogati canonis
veniret, neuter quorum ipsius systemati suffragatur.
Primus enim titulus erat pietas fidei augustae,
qua multifarie et multis modis semper operam dederat
ut Leonis vota implerentur, tum in iis quae Flaviani
omniumque orthodoxorum causas respiciebant,
tum in caeteris quae ad Eutychianorum exitium et
 condemnationem ordinabantur. Alter vero erat titulus
servandae ecclesiasticae pacis et tranquillitatis, quae
procul dubio vulnerata et disrupta omnino fuisset, si
sextus Nicaenus canon, qui ad pacificationem omnium
sacerdotum fuerat editus, injuria demum tum abolitus
mansisset. Quod indicare volens S. pontifex, immediate
subjecit: In omnibus ecclesiasticis legibus obsequentes,
quas ad pacificationem omnium sacerdotum
per trecentos decem et octo antistites Spiritus sanctus
instituit. Itaque Pulcheriam interpellat, ut, relictis
Anatolii partibus, cujus causae multo studio coeperat
patrocinari, servata fidei consueta pietate qua apostolicae
sedi conjungebatur, ingratum non haberet si
consensiones episcoporum Chalcedonensium sanctorum
canonum apud Nicaeam conditorum regulis repugnantes
in irritum mittebat, et per auctoritatem beati Petri apostoli
generali prorsus definitione cassabat.
13. Hunc quidem esse genuinum Leoninorum verborum
sensum nemo inficiabitur, qui animadvertat
 Pulcheriam et Marcianum factos fuisse sequestres et
mediatores Anatolium inter et Romanum pontificem,
ut canon ille 28 ratus haberetur et confirmaretur.
Marcianum enim atque Pulcheriam in Anatolii favorem
fuisse praeventos, Leo ipse optime ex eorum
epistolis cognoverat: sed confisus potissimum de
fidei pietate Pulcheriae, qua A. S. uniebatur, non est
veritus humanissime denegare quod ipsa petebat;
immo importunum Anatolii ambitum penitus retundere
atque frustrare, subtrahendo ipsi praesidia,
quibus patrocinari sibi quaesiverat. Summam autem
fiduciam habuisse S. Leonem in augustae Pulcheriae
pietate, ex eo innotescit, ut ipsi demandaverit Anatolii
ambitum continere atque reprimere, suam epistolam
his verbis claudendo: Et quia moris vestri est
pro pace et unitate Ecclesiae laborare, fratrem meum
Anatolium episcopum ex vestra mihi insinuatione dilectum
in his quae ipsi profutura sunt continete; ut gloria
clementiae vestrae sicut magnificatur de fide reparata,
 ita praedicetur de ambitione compressa. Caetera quae ex
his verbis deduci possent, ad magis atque magis Launoii
systema evertendum, ipsi silentio praeterimus,
cum quilibet ex nostris lectoribus perepicuo intelligat
quemadmodum et in quibus rebus Pulcheria fidei
pietate A. S. semper unita fuerit.