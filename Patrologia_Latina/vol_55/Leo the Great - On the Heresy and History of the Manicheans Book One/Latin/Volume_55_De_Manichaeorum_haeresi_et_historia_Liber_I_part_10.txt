CAPUT VII.
Quemadmodum quibusve artibus catholicam religionem
in Mesopotamia Manes subvertere nisus est. S. Archelai
Cascharae episcopi studium ad hosce conatus
eludendos. Beausobrianae de hocce argumento conjecturae
annotantur.  
1. De postremis Manetis conatibus ad catholicam
fidem evertendam in praesens verba facturi, illuc revertatur
nostra oratio necesse est, unde praecedens
caput ad exitum fuit perductum. Ea itaque in solitudine
degenti, ubi post e carcere dilapsum se receperat,
Maneti nuntiatum fuit praestantissimum quemdam
esse virum, atque excellenti pietate praeditum,
Marcellum, seu Marcellinum nomine, qui Cascharae
(quod 50 Mesopotamiae oppidum est) habitaret, illumque
 que fuisse virum undequaque Christianum, atque in
omnibus justitiae officiis plane mirabilem. Hunc ergo
suae nequitiae socium, criminum vindicem, et nefariae
sectae propugnatorem aliquando futurum sperabat,
si eum diabolicae suae doctrinae laqueis irretire
posset. Praesumebat enim universam se posse occupare
provinciam, si prius talem virum sibimet subdidisset.
Quare variis excogitatis rationibus, alterutram
tantum ex duabus, quae anxius animo retinebat,
adhibendam necessarium duxit. Aut videlicet ad
eum proficisci, et pietatis studio, vel hujus aeternae
salutis colore procurandae, inter colloquendum paulatim
noxia dogmata ei suggerere, quibus ab eo imbibitis,
catholicae fidei puritas, quam ipse Marcellus,
seu Marcellinus profitebatur, quasi sensim corrumperetur.
Sed minus tutam hanc agendi rationem sibi
futuram verebatur. Quia videlicet ab improviso forte
ac subito ingressu, ad religionis catholicae fundamenta
evertenda, grave aliquod malum in sui perniciem
et exitium sibi obvenire poterat. Alterum ergo,
 quod animo pervolvebat, sibi magis profuturum arbitratus
est. Id est Marcellum primo epistolis compellare,
quibus si benignum praebuisset auditum, aut
saltem si audenter non se opponeret, tum majus studium
adhibendum, ut et timore actus, vel curiositate
ductus, omnia Manicheae sectae dogmata, et ejus
vana figmenta, sibi Marcellus ipse aperienda flagitaret.
Postremo autem hocce uti subsidio tutius et expeditius
Manes judicavit. Propterea, accito Turbone,
uno ex discipulis, quos Addas iis nefariis institutionibus
depravaverat, ei epistolam Marcello reddendam
tradidit, praecipiens ut, statim arrepto itinere,
Cascharam festinanter proficisceretur.
2. Non est moratus imperium Turbo; qui cum
plurimum laboris ac molestiae in veloci cursu perpessus
fuisset, quinque itineris diebus elapsis, ad
Marcelli hospitalem domum, tamquam peregrinus
advenit; sed ab eo ad quem missus fuerat non statim
receptus. Homines enim qui Marcelli peregrinorum
 hospitio praeerant, ex Turbone sciscitati sunt
quis esset, unde adveniret, a quo et qua de causa
mitteretur. Qui fatebatur se ex Mesopotamia ducere
originem, de Perside illuc advenire, atque pro Manichaeo
Christianorum magistro, apud Castellum
Arabionem commorante, legatione fungi. Illi autem
mittentis nomen ignorantes, prorsus Turbonem recipere
detrectarunt: sed eum hospitio detrudunt, ne
aquae quidem ipsi adhibendae facultate concessa. Rem
hisce fere verbis Archelaus, Cascharae episcopus describit,
subdens: Haec et alia nequiora cum Turbo
variis diebus pertulisset, laboribus, inedia et angustiis
confectus, mortem haud quaquam evasisset, nisi tandem
hospitii custodibus indicasset, secum litteras Marcello
(seu Marcellino) reddendas detulisse .
3. Litteras ergo Marcello legendas tandem tradidit,
in cujus domo tum aderat Archelaus Cascharae
episcopus. Qui cum audisset blasphemias, quibus
litterae illae refertae erant, in earum auctorem quasi
religionis studio furere coepit, et veluti leo conclusus
 dentibus infringebat, Manetem sibi dari desiderans.
Pacatior tamen fuit Marcelli animus. Qui suo episcopo
spopondit se litteris curaturum, ut Manes tamen
Cascharam veniret, quemadmodum is pollicebatur,
si idem Marcellus id flagitaret. Quot vero, aut
quales in Deum, Deiparam et sanctos blasphemias
Manetis litterae continerent, facile ex earum exemplaribus,
tum ab Epiphanio, tum ab Archelao descriptis,
quisque noscere poterit . Eas autem in
praesens haud exscribere necessarium ducimus. Nihilominus
tamen, ut nostris lectoribus onus eas percurrendi
apud laudatos scriptores allevemus, paucis
 earumdem summam, seu compendium hic indicabimus.
Et primo quidem harum litterarum exemplum ejusmodi
titulum, seu 51 inscriptionem, cum praeseferret
procul dubio cujuscumque pii ac religiosi hominis
animum, in maximam indignationem traheret necessum
erat. Aut si titulus, seu illa inscriptio, alicui
in fidei rebus minus instructo, aut in catholica philosophia
parum versato, legendus occurrisset, hunc
sane cum in animi stuporem, tum in anxietatem deducere
potuisset. Inscriptio autem illa ejusmodi est:
Manichaeus, apostolus Jesu Christi, et qui mecum sunt
omnes sancti, et virgines, Marcello filio charissimo gratia,
misericordia, pax a Deo Patre, et Domino Jesu
Christo, et dextera lucis conservet te de praesenti saeculo
malo, et a ruinis ejus, et de laqueis maligni,
amen. Sed quid audacius quidve scelestius, quid denique
in Deum et sanctos injuriosius, a barbaro illo
Persa poterat excogitari? An apostoli Jesu Christi
nomen, et munera de quibus sanctissimus Paulus
 potissimum gloriabatur, sua, aut aliorum hominum
electione, vocatione, atque missione sibi convenire
posse arbitrabatur? Impia haec prima in religionem
exsecratus, alia nimis adhuc nequiora in epistolae
textu expressit. Cum videlicet ad captandam sibi
Marcelli benevolentiam, paucis istius pietate laudata,
molestiam perferre fatetur, quod non juxta rectam
rationem ipse crederet. Valde arroganter praeterea
subjicit se ad humani generis emendationem
missum, iis opitulaturum qui se seductionibus atque
erroribus tradiderunt. Cujus causa haec scripta necessarium
duxerat mittere, primo quidem (ait) ad
salutem animae tuae, deinde et eorum qui tecum sunt.
Quaenam autem salutis dogmata ei suggesserit, non
erit difficile praesentire, cum de iis potissimum cap.
3 et 4 verba jam habuerimus. Duos videlicet Deos
necessario admittendos esse affirmabat; quorum
quilibet earum rerum effector fuit, quae ejus naturae
respondent, ita ut bona et lucem non nisi a deo bono,
 mala vero et tenebras a deo malo condita fuisse contenderet.
Quae sane bona et mala ad invicem confundere
et permiscere sine divinae bonitatis contumelia
nemo posset, et quin extremam omnipotentis Dei
maledictionem incurreret. Cujus quidem nefarii dogmatis
occasione, audacius evangelicis Salvatoris verbis
abutebatur: Quia non potest arbor mala bonos
fructus facere, neque arbor bona malos fructus facere .
Quod nimirum testimonium cum in suum sensum
sequenti commento trahere conaretur, subjiciebat:
Quomodo Dominum Satanae et malorum ejus actuum
factorem dicere audeant et conditorem plurimum miror.
Fabulosas has de duabus rerum causis sententias,
juxta Manetis pravam opinionem, non copiosius
tantum Bailius in Historico suo Dictionario explicavit
; sed etiam, peculiari abreptus spiritu, ex
Ovidii, Zoroastris aliorumque ethnicorum philosophorum
et poetarum testimoniis, nimis operose
produxit. Id vero fecerit ad eruditionis suae copiam
 jactandam, an vero ut pravae Manetis opinioni pondus
adjiceretur judicare non ausim. Certum tamen
est prorsus infirma atque futilia apparere ea momenta,
ex solis naturae rationibus mutuata, quibus, divina
revelatione subducta, insistere contendit. An non
antiquiores PP. atque theologi, naturalibus dumtaxat
innixi rationibus contra Marcionitas, Manichaeos
aliosque hujus doctrinae haereticos, omni aetate probavere
unam tantum rerum omnium causam perpetuo
fuisse? Id nos ipsi paulo post explicabimus,
eorum scripta recensentes, qui Manichaeis obstiterunt.
Sed jam relicto Bailio, suimet scribendi scopi
interprete, alios Manetis errores in epistola ad Marcellum
 descriptos exquiramus. De hominis ergo emolitione
secundo loco aggreditur philosophari; atque
interiorem hominem ab exteriori distinguens, hos
inter se pugnare contendit. Interioris deinde hominis
deum bonum auctorem esse asseverat, sed corporeae
carneaeque materiae conditionem ex diabolo
originem duxisse comminiscitur. Impetit post haec catholicum
de Christi Domini incarnatione mysterium.
Et perinde quasi apostoli eorumque 52 successores
in hocce maximo fidei nostrae articulo aberraverint,
ita ratiocinatur: Atque utinam eo usque eorum vanitas
pervenisset, ut non Unigenitum, qui Patris finibus descendit,
Christum, Mariae cujusdam mulieris esse dicerent
filium, ex sanguine, et carne, et reliquis mulierum
spurcitiis generatum. Non ergo credebat Manes unigenitum
Dei Patris Filium vera et corporea carne
indui potuisse, aut in mulieris utero gestatum, aut denique
Mariam veram ipsius Dei Genitricem exstitisse.
Quam vero haec probis viris, Marcello et Archelao,
sacris in litteris eruditis, summaque erga religionem
 pietate praeclaris, odiosa fuerint, lector ipse perpendat.
Nobis etenim non sine maximo nostri animi
moerore ad has similesque blasphemias animadvertere
haud licuit.
4. Marcellus itaque ejusmodi epistola lecta, absque
ulla mora ad Manetem rescribere statuit, suis hisce
epistolis curaturus ut, eo impostore Cascharam accito,
is cum Archelao episcopo concertationem iniret, ut
catholicae religionis veritates magis atque magis patescerent.
Paucis autem Marcellus suam epistolam
absolvit, et ut sermonis gravitatem undique servaret
primo hocce majestatis titulo usus est, videlicet,
Marcellus vir notus, Manichaeo qui sibi per epistolam
indicatus est, salutem. Deinde in epistolae corpore,
simulat sensum litterarum, quas per Turbonem acceperat,
non intelligere, nisi forte (ait) tu praesens exponas
nobis, per verba, singula, sicut per epistolam
promisisti. Cum igitur isthaec epistola Marcelli, Turboni
deferenda traderetur, nulla hic persuasione adduci
 potuit, ut ad Manetem remigraret, Memor (ait
Archelaus) itineris laborum, et rogabat alium pro se
dirigi, abnegans ultro se ad illum reversurum, aut
communionem cum eo aliquam fore. Sed cum Turbo
ad Manetem reverti obsisteret, nihilominus a sua
sententia Marcellus non destitit. Nam accito uno ex
pueris suis, Calisto nomine, praecepit proficisci. Qui,
triduo elapso, ad Castellum Arabionis, ubi Manes se
receperat, pervenit. Tum autem Manes hac accepta
epistola, partim laetabatur, quod apud Marcellum
sine ulla prolatione vocaretur; partim vero quid mali
animus illi praesagiebat discipuli Turbonis remoratio.
Interim tamen audacissimus homo iter aggredi
minime distulit. Et, duodecim secum assumptis
juvenibus, virginitatem colere affectantibus, qui officioso
comitatu ei assisterent. Cascharam profectus,
ad Marcelli aedes pervenit. Ubi cum de Turbone incassum
postulasset (Is enim post ejuratam sui magistri
superstitiosam sectam, et hujus arcanis fabulosisque
 erroribus sancto episcopo patefactis, multisque
muneribus a Marcello donatus, in Archelai episcopi
domum residere jussus fuerat), Manes, inquam,
ad Marcellum salutandum ingressus est. Quem cum
Marcellus intueretur, lepidum histrionem coram se
sistere sibi visus est. Magis aptum propterea ad jocos
peragendos quam ad religionis negotia et dogmata
discutienda. An non hujus incessus, indumenta, et
effigies, gestus, instrumenta, quae deferebat et ornatus,
gravem ac serium quemque hominem cachinnos
 ingeminare coegissent? Qualem se Marcelli oculis videndum
exhibuisset, Archelaus hisce describit verbis:
Habebat enim calceamenti genus quadrisole, quod
vulgo appellari solet; pallium vero varium, tamquam
aerina specie. In manu vero validissimum baculum tenebat
ex ligno ebilino. Babylonium vero librum portabat
sub sinistra ala; crura autem etiam obtexerat colore
diverso, quarum una rufa, alia veluti prasini coloris
erat. Vultus vero ut senis Persae artificis et bellorum
ducis videbatur .
53 5. Cum itaque primum in hunc hominem Marcellus
oculos conjecit, statim omnes veri sycophantae
artes apprime perspexit, et propterea, eo quasi neglecto,
omnique semoto colloquio, illico ad Archelaum
mittit. Qui cum Manetem sibi adesse conspiceret,
maximo religionis studio actus, invadere eum
animo urgebatur, vix odium in impostorem praeconceptum
cohibere valens; ad quod vehementius incitabatur
ex ipso habitu, ipsius figurae specie, et potissimum
ex secreta Turbonis omnium impietatum
 confessione sibi facta; horumque exsecratione, quae
gravius sanctissimi illius Pastoris cor confixerant.
At vero prudentissimus Marcellus, omni contentionum
studio sublato, utrumque audiri, decernens, viris
primariis illius urbis in suam domum accitis;
quos inter, quatuor etiam judices, religione gentiles
elegit: Manippum videlicet, grammaticum et in rhetorum
disciplinis peritissimum, Aegialeum archiaterem
nobilissimum et litteris apprime eruditum,
Claudium et Cleobulum fratres, in rhetorum artibus
pariter exercitatos, frequentem habendum conventum
decernit. An vero conventus nomine synodus quaedam
sit intelligenda, non facile definiri potest. Eo vel
maxime, quia ejusmodi conventum, non in Ecclesia,
sed in Marcelli domo congregatum fuisse Archelaus
affirmat; tum quia Judices religione gentiles quatuor
in Manetis causa electos fuisse disertis verbis descripsit.
At duo haec, affirmativam propugnantibus partem
minime incommodant. Aliae enim synodi, sive
 concilia, in palatiis imperatorum et principum quandoque
coacta fuere, ut de Trullano Constantinopoli
coacto legimus. Aliis quoque conciliis etiam generalibus
interesse posse ethnicorum philosophis fuit
permissum, ut potissimum ex concilii Nicaeni primi
actis, seu historia, satis perspicue patefactum est.
Affirmativae pariter opinioni synodici libelli auctor
suffragatus est. Ait quippe Manetis errores in synodo
quadam Mesopotamiae a magno illo Archelao Cascharorum
episcopo fuisse damnatos . Qui dicendi modus
argumento esse potest laudati libelli auctorem
conventus vocem pro concilio interpretatum fuisse.
Sed nemo veterum (subjicit P. Natalis Alexander)
synodi hujusmodi meminit. Quod argumento est,
confictam esse . Sed veterum scriptorum silentium,
Cyrilli Hierosolymitani videlicet et Epiphanii,
ad quod doctissimus P. Natalis provocat, quorsum
confictionis argumento esse possunt? An ergo apud
P. Natalem majus pondus duorum scriptorum silentium
 obtinet quam unius Archelai testimonium, qui
et disputationis et coacti conventus fuit auctor? Dabo
quidem nullum alium episcopum praeter Archelaum
huic conventui interfuisse. Quid vero? numquid
presbyteros, et reliquam illam cleri partem quae saltem
in Cascharae urbe morabatur, ab eo coetu abfuisse
arbitrabimur? Id nequaquam dabo. Nam Archelaus
ille episcopus de tali disserens coetu, hunc
magnificum appellat conventum, ita ut domus Marcelli,
quae erat immensa, repleretur ex his qui ad
 audiendum fuerant convocati. Sed, praeter eos qui
ad audiendum convocati fuerant, ibi electos judices
in excelsiori loco considentes exstitisse, idem Archelaus
testatus est.
6. At praecedentes conjecturas et synodici libelli
testimonium, tamquam infirma prorsus labare videntur,
si ad Photii  historiam oculos convertamus.
Qui non tantum ejusmodi res ab Archelao, Cascharae
episcopo, contra Manetem gestas aliter describit;
verum etiam indicavit conventum illum, illamque
hominum collectionem, synodi nomen haudquaquam
posse obtinere. Narrat quippe quemadmodum Manes
profugus, in Mesopotamiam adveniens, defectionis
suae zizania serere incoeperit: Sed CASCHARAE EPICOPUS
(ait) CUI NOMEN ARCHELAUS, vir sacer, divinarum
humanarumque rerum peritissimus, collecta Graecorum,
seu gentilium auditorum, manu, ne Christianis judicantibus
veritas per favorem triumphasse videretur, 54
instituta adversus Maniae cognomen pia disputatione,
impiissimum hominem ita pudefecit et confutavit, ut
 inde statim aufugeret . Si ergo, auctore Photio,
Graecis gentilibusque datum fuit disputationi interesse,
ne Christianis judicantibus veritas per favorem
triumphasse videretur; cur quove sensu illorum hominum
Graecorum, sive gentilium, multitudo, atque
collectio, synodus poterit appellari? Laicis enim viris,
et maxime a Christi nomine alienis ne de fidei
rebus atque dogmatibus judicarent semper et ubique
cautum est. Quemadmodum catholici contra heterodoxos,
ab Ecclesiae incunabulis ad nostra tempora
usque, omni conatu propugnarunt. Haec, inquam,
ego quoque animadvertens, plane didici Photii laudatam
narrationem praecedentibus conjecturis potius
robur adjicere, quam eas conjecturas et synodici libelli
testimonium infirmare atque evertere. Gentiles
enim illi tamquam auditores et testes conventui interesse
debuerunt; ne suspicio quandoque gravis in
populo et plebe oriretur judicantibus Christianis; hos
favorem potius quam veritatem prosecutos fuisse,
 maxima cum justitiae et aequitatis jactura. At id fieri
quid prohibet? Nonne ad Hierosolymitana concilia
universa credentium multitudo convenit? Tamen solos
apostolos judicasse, contra Blondellum aliasque
haereticorum turbas, catholici certissimis argumentis
demonstrant. Quam disputationem in praesens aggrediamur
minime oportet, ne extra chorum canere videamur,
atque huc illucque vagari, quemadmodum
Beausobre facere consuevit.
Cum itaque haec omnia mecum reputassem, minime
adduci potui ut mihi persuaderem prorsus confictam
esse illam dicoecesanam synodum, in qua, absosoluta
Archelai disputatione, Manetis erroribus saltem
anathema dictum fuisse probabilius existimamus.
Quod forte evidentius ex illius disputationis Actis
colligeretur, si temporum injuria atque interpretum
ignavia, aut corrupta aut depravata non exstitissent.
Singula autem hujus nebulonis prava dogmata ab
Archelao disputante ex Scripturis potissimum improbata
et condemnata fuisse, inter caeteros unus Cyrillus
 Hierosolymitanus asseverat, qui annotatis variis
Scripturarum testimoniis, haec subdit, scribens :
His et aliis ejusmodi pluribus prosternabatur draco,
talibusque concertationibus Archelaus superavit Manem,
ita ut rursus inde fugeret perinde atque antea ex carceribus.
Superato itaque et convicto Manete fugam arripere,
quemadmodum ex carceribus, statuit, ut videlicet
non tantum pudorem et confusionem vitaret,
verum etiam concitatum in se populi furorem, quo
ad necem quaerebatur, declinaret. Et mortem quidem
minime evasisset, nisi Marcellus atque Archelaus,
omnium suarum virium conatus adhibuissent ad vehementem
horum rabiem cohibendam. Cum ergo in
 hac causa seu judicii genere, ea omnia concurrant
quae in conciliis contra Christianae fidei reos haberi
solent, nihil obstare poterit quin conventus nomine,
concilium tum Cascharae habitum fuisse intelligamus.
Jam vero tandem Beausobrianas censuras attendamus.
7. Multum operis tamen Beausobre  impendit
ut sensim hactenus dicta dejiciat atque evertat; et
deinde Actorum fidem ita elevat, ut ea tamquam
prorsus commentitia et fabulosa explodenda esse
decernat. Sermonem suum potissimum ab eo narratione
orditur, quam iis Actis cum Tillemontio 
assutam fuisse arbitramur, qua, videlicet, duodena
Christianorum millia describuntur, hominum nimirum,
mulierum, et infantium, qui e urbe digressi in
quemdam campum, die ac nocte jejunantes et orantes
se receperant, Deum solum invisibilem deprecaturi,
ut opportunis temporibus super terram et semina
pluvias mandare dignaretur. Hunc 55 ritum ibi
antiquos Christianos quotannis servasse affirmatum
 est. Verum cum populus iste, hujusmodi pietatis et
religionis exercitiis vacaret, Romanorum milites,
non longe ab eo agro seu campo absentes, gravi ducebantur
suspicione, turbam tamquam imperiali militiae
infensam illuc commorari statuisse ad vim sibi
suisque armis inferendam, si temporis opportunitatem
invenisset. Illico ergo Romani milites in Christianos
dormientes irruere non reformidarunt, et
nullo puerorum mulierumque servato delectu, alios
in ore gladii perire cogunt; alios denique (septem
millia scilicet et septingentos), post tres dies itineris,
Cascharam captivos duxere, ut eos in servitutem
accepta pecunia darent. Tanti ergo facinoris conscius
factus Archelaus episcopus, incunctanter Marcellum,
seu Marcellinum, adire festinat, qui, statim
apertis omnibus suarum divitiarum thesauris, militibus
ethnicis tantam auri partem obtulit, quanta sussiciens
foret ut illa captivorum multitudo pristina
libertate donaretur. Cujus sane animi magnitudinem
 et maximam charitatem cum non satis militiae cohortes
mirarentur, statim consilium mutarunt. Nam
eorum alii, militari cingulo relicto, et idololatriae
cultu Christo nomen statim dederunt; alii tandem,
accepta dumtaxat quarta pecuniae parte ipsis necessaria
pro viatico, ad pristinas stationes regressi
sunt.
8. Primo itaque Beausobre arbitratus est narrationem
hanc puram putamque fabulam redolere, et
propterea, multis conjecturis innixus, singillatim
omnia percurrens, censorium stringit stylum, ut, notatis
variis improbabilitatis argumentis, lector inde
judicet Acta quae sub Archelai nomine cum tota illa
disputatione circumferuntur, tamquam prorsus supposititia
esse rejicienda.
Secundo sibi persuadet memoratum Tillemontium
ejusmodi annotatis conjecturis saltem haud refragari,
cum dixerit praecedentem historiam cujusdam narratiunculae
signa et characteres praeseferre. Potissimum,
cum admodum difficile reputari debeat duodecim
 millia Christianorum reperiri potuisse in una
eademque civitate, adhuc idololatria regnante. Tillemontii
quoque admirationem augere ait, quod tam
longo tempore Christianorum populus in spatioso
congregatus campo jejunans et orans perseverare
potuerit, nisi forte tum Paschalia jejunia recurrerent.
Sermonem tandem de Tillemontio claudit; cui
cum multae occurrerent difficultates, praesertim quod
tanta populi multitudo, a somno correpta, inermis a
militibus se praeoccupare siverit, quin jamjam sole
occidente ad urbem, ex qua disgressa fuerat, regredi
deliberasset, ait, hunc inter tot tantosque nodos,
inter hos gravissimos scopulos suspensum haesisse
 ne Archelai Acta prorsus conficta affirmaret, judicare
maluisse tandem historiam de qua agimus
interpretis esse mantissam, quam veluti pannosum
additamentum iis Archelai Actis assuere nisus est,
sed iis fidem et auctoritatem derogare haud posse .
His omnibus non obstantibus, Beausobre, Tillemontii
rejecta opinione, ita ratiocinari posse arbitratur,
et lectoris animum sequentibus praecautionibus
statuit praeoccupare. Omnes fabulae (ait) alicui
fundamento, ex veris historiis desumpto, solent inniti.
Quod in praesentiarum diligentius inspicere ipse
volens, illud probabilius hauriri posse credidit ex
quodam veterum testimonio, a domino Hyde descripto
in opere de Religione vel. Persarum . Sed
cum istud deinde consuluisset, suisque ipse oculis
lustrasset, tamquam infirmum labare intellexit; illudque
dumtaxat subjicere non dectrectavit, ne in
fraudis suspicionem apud lectores quandoque veniret.
Sic itaque ratiocinatur. Credamus igitur laudatam
fabulam alicui fundamento ex vera historia hausto
 esse innixam.
56 9. Propterea primo erit supponendum (ait) Marcellum
illum, cujus in Actis mentio facta est, vere
fuisse hominem clarum et illustrem, ex Romana
gente progenitum, maximis ditatum opibus, qui
magna auctoritate in Mesopotamia pollebat ob omnium
rerum administrationem, qua imperiali nomine
fungebatur. Secundo nos quoque supponere oportet
populi turbam in campo orantem et jejunantem a
militibus deprehensam, hujusmodi religionis exercitiis
vacasse servato Persarum cultu et ritibus, minime
vero habita ratione ad Christianam pietatem
et evangelica instituta, juxta ecclesiasticam traditionem
servanda, quibus vel quadragesimalia, vel Quatuor
Temporum jejunia celebrari solent. Persas autem
statutis anni diebus in campis convenire consuevisse,
benedictionem ab invisibili Deo flagitantes pro
terrae fructuumque ubertate, asseverat auctor de religione
veterum Persarum verba faciens, ut paulo
 post ipsi observabimus.
Priori itaque suppositione spectata, Beausobre
sequentem propositionem, tamquam omnino certam
subjicit: Marcellum nimirum, ita amanuensium
oscitantia appellatum, veram habuisse omnium Mesopotamiae
provinciae rerum administrationem, iisque
populis tamquam verum gubernatorem praefuisse,
Aureliano imperante, circa Christi annum 273,
quando videlicet devicta Zenobia, Palmyrenos Romano
subegit imperio. Narrat enim Zosimus cuidam
Marcellino illarum provinciarum administrationem
datam fuisse . Quare facile potuit fieri quod nonnulli
pro Marcellino Marcellum legerint. Sed in similes
errores, veteres passim lapsos fuisse, jam
omnibus exploratum est. Hunc ergo Marcellinum,
Romanae gentis ducem, summae maximaeque integritatis
virum fuisse, jam plane innotuit ex iis experimentis
atque periculis quibus multoties quorumdam
hominum fides animique constantia tentata vix resistere
potuit. Quinimmo plerique mortalium, gloriam
 et honorem sibi nancisci putarunt, quando spe majoris
honoris, auctoritatis et imperii obtinendi allecti, suis
commodis indulgentes, justitiae et aequitatis jura despicere
et infringere non erubescentes, rem alienam
in suam vertere potuerunt. Palmyreni namque nimis
aegre ferentes suarum urbium depopulationem, tum
Zenobiae reginae dedecus et captivitatem, se ab Aureliani
imperatoris tyrannide subducere tentabant;
et propterea Marcellino oblatio facta ut ab imperatoris
obedientia et fide descisceret, atque cum ipsis,
societatis foedere inito, universum tum Mesopotamiae,
tum Orientis regnum sibi vindicaret. Horum consitiis
atque blanditiis Marcellini animus cum restitisset,
 supremum sibi illius gentis dominatum dari constantissime
recusavit, diligentius potius inquirens,
ut, semotis omnibus defectionis studiis, Romano imperio,
a quo fuerant debellati, servirent. Rem tamen
ad Aurelianum detulit, ne, in dies magis populari
seditione crescente, servitutis jugum quo tenebantur
infringerent. Esse igitur potuit (concludit Beausobre)
ut Marcellinus in Christianos horumque religionem
propenderet.
Ad alteram deinde suppositionem quam Beausobre
praemiserat jamjam gradum facit, eamque nimis
nutare asseverat. Nam quis sibi potuit confingere
Romanos milites, sub disciplina eorum qui exercitibus
solent praeesse, ita fuisse immanes ut exitio
dare voluerint inermem infantium et mulierum multitudinem,
quae reipublicae obtemperabat? Aeque probabilitate
caret quod captivas duxerint personas liberas
atque innocentes. Quae si ex Persica gente
fuissent, milites suspicari potuissent illic in campo,
tamquam hostes, congregatas, ut terras jam sub
 Romano imperio existentes gladio invaderent. Quare
cum illorum captivorum innocentia postmodum comprobata
fuisset, illius provinciae supremus administrator
jubere debebat ut absque ulla pecuniarum
solutione pristinae libertati donarentur.
Ad tertiam quod attinet suppositionem, num videlicet
de Persarum 57 supplicationibus superstitioso
cultu celebratis ageretur, D. Hyde id voluisse indicare
 primo Beausobre arbitiatus est. Cum videlicet
quasdam magorum caeremonias, similitudinem
aliqualem habentes cum nostris, baptismi et Eucharistiae
ritibus descripserit, ductus testimonio quod
perperam D. Chrysostomo tribuitur . Hocce testimonium
in notis subjecit, nimirum: In suis etiam
sacris habebant Mithriaci lavacra, quasi regenerationis,
in quibus tingit et ipse (scilicet sacerdos) quosdam utique
credentes, et fideles suos, et expiatoria delictorum
de lavacro repromittit, et sic adhuc initiat Mithrae. De
hoc in Justino martyre et Chrysostomo legitur. Hi ergo
 per singulos annos, post messem trituratoriam ascendebant
in montem aliquem, qui vocatur, lingua eorum,
mons Victorialis, habens in se quamdam spelunculam
in saxo, fontibus et electis arboribus amoenissimus; in
quem ascendentes et lavantes, se offerebant, et orabant
in silentio Deum tribus diebus. Aedificium hocce haud
male esse constructum idem Beausobre asseverat.
Sed fundamentum, cui nititur, prorsus labare atque
ruere contendit. Cum nec martyr Justinus nec Chrysostomus
id affirmaverint. Quinimmo (ait) testimonium
mox laudatum, ex auctore Operis Imperfecti
in Matthaeum desumptum est, quod opus non nisi
fabulosis narratiunculis est refertum. In eo quippe
de magorum supplicationibus minime sermo est,
bene vero de quadam traditione a Christianis
Orientalis communionis generatim approbata disseritur,
de qua luculentius se verba facturum promittit,
cum de Manichaeorum apocryphis scripturis disputabit.
Quare sensim stylum etiam in D. Hyde
convertit, lectores admonens ne sine diligenti examine
 veterum testimoniis, etiam a viris doctis laudatis,
se subscribant; qui, quamvis in eorum operibus
nec mentiri nec verba vendere sibi proposuerint,
tamen in similibus locis laudandis atque annotandis
allucinatione laborarunt.
10. Paulo fusius autem haec describere me oportuit,
judicaturus deinde an nugari voluerit Beausobre, vel
an, semoto omni partium studio, quemadmodum
gloriatur, veritatem fuerit prosecutus. Et primo quidem,
quod attinet ad Justinum, fateri cogor, vel
Beausobre oscitanter hujus Opera percurrisse, vel
saltem lippis ea lustrasse oculis. Sanctus enim martyr
tribus in locis potissimum de Persarum ritibus,
 mysteriis atque caeremoniis locutus est, atque ea recensuit
quae D. Hyde ex Chrysostomo de veteri horum
religione annotavit. Primum ejus testimonium
legitur in apologia pro Christianis, quam vulgo secundam
appellant ; in qua eucharistici sacramenti
faciens mentionem, hujus veritatem evangelicis
Christi verbis probat, subdens deinde: Quod quidem
etiam in mysteriis atque initiis Mithrae fieri docuerunt
per imitationem pravi daemones. Persae igitur, a daemonibus
edocti, in eorum supplicationibus et solemniis
initiis sacram Christianorum mensam imitari satagebant.
Eo tamen servato discrimine (ut subdit
idem Justinus), quod namque panis, et poculum aquae
in sacrificiis, sive re divina ejus qui initiatur, ponatur,
verbis quibusdam additis, aut certe scitis, aut cognoscere
potestis. Id autem etiam Manichaeos facere consuevisse,
opportunius, suo loco, ex Leone Magno observabimus.
Videlicet cap. 9 secundi libri hujus
historiae.
Rursus Persas in antris atque speluncis, supplicationes
 atque nefanda mysteria celebrasse, praesertim
quando Mithrae initia, celebrabantur, idem Justinus
in dialogo cum Tryphone hisce verbis explicavit:
Porro quando illi, qui Mithrae initia tradunt, e petra
cum natum esse memorant, et spelaeum, seu specum
nominant eum locum, ubi initiari ei 58 credentes perhibent.
Denique loquens de Christi Domini nativitate
in Bethleem, narrat quemadmodum Joseph non haberet
quo diverteret, in specum quemdam vico proximum
concessit, atque cum ibi essent, enixa est Maria
Christum, et in praesepio posuit, ubi eum ex Arabia
venientes magi invenere. Paucis deinde interjectis addidit:
Propterea verba ejuscemodi eos qui Mithrae
mysteria instituerunt in loco qui apud illos spelaeum
sive specus vocatur, suos initiare, sua arcana peragere
diaboli instinctu incitatos. Hos ergo ritus et caeremonias
in antris atque speluncis Persae et magi exercebant;
eo quasi ducti consilio, ut diabolo servirent,
Scripturis novi et veteris Testamenti abutentes, quibus
 se divinis Christianorum institutis atque mysterius
conformari simulabant. Non itaque corruit fundamentum
illud, ex quo praecedens narratio desumpta
est. Sed firmius illud stare oportet, cum
scriptores, qui post Justinum floruerunt, forte ex
hujus dictis et auctoritate, Persarum ritus caeremonias
et supplicationes fuerint mutuati. At Chrysostomum
nullam prorsus de hisce Persarum ritibus
mentionem fecisse, quis contendere posset? Quid
enim? Forte Chrysostomi silentium testimoniis Justini
martyris officere poterit? Is enim floruit cum
jam Persarum et magorum religio Mesopotamiae caeterisque
illis provinciis maxime dominabatur, et
Christi nomen nondum, aut vix, Iis habitatoribus
fuerat annuntiatum . Contra vero Chrysostomi
aetate, quamvis Christiana religio huc illucque ibidem
propagata fuisset, cum magiae et idololatriae
exitio , haec tamen ubique prorsus abolita non
erat, ob illarum gentium feritatem, quae majorum instituta
 sequentes, soli summos honores tribuere non
reformidabant, ut testatur ipsemet Chrysostomus
hom. 11 ad populum Antiochenum. Neque tandem
Beausobre D. Hyde exagitare oportebat, quod Opus
Imperfectum in Matthaeum, veluti Chrysostomi fetum
laudaverit. Illud enim plerique antiquorum Chrysostomo
adjudicarunt; et in secundo tomo Operum illius
veteres editores excudi curarunt, quod passim in
cod. mss. hujusmodi homeliae eidem ascribantur 
Quare cum diligentiori studio deinde recentiores
de barum homeliarum auctore inquirere volentes,
 atque in praefatis homeliis aliquos Ariani dogmatis
naevos offendissent, variisque interpolationibus,
et corruptionibus, atque mantissis fuisse luxatas
conspexissent, meliori judicio arbitrari sunt a Latino
scriptore fuisse compositas, et ab homine laesae fidei,
iisdem naevis atque additamentis refertas. Nemo horum
tamen affirmare ausus est, puras putasque fabulas
in iis contineri, quemadmodum Beausobre fassus
est .
10. Jam vero Beausobre ad Manetis epistolam,
quam Marcello per Turbonem mittere curavit, gradum
facit, quam integre Gallice reddidit, ejusmodi
opus laudare non erubescens, veluti apostolorum
stylo conscriptum, et S. Pauli apostoli phrasibus loquendique
formulis undequaque refertum. Quae duo
convenire haud possunt neophyto viro, a paucis mensibus
in Scripturis sacris percurrendis versato; aut
feroci, barbaro, atque impio, qualem veteres scriptores
Manem fuisse affirmarunt. Sanctum Paulum
deinde Manichaeos venerari subjicit, sibi perperam
 persuadentes ex hujus sancti apostoli scriptis fundamenta
haurire posse ad probandam tum duorum
principiorum existentiam, tum naturalem hominis
corruptionem, maxime cum Paulus inter caeteros
apostolos suos coaetaneos plus laboraverit, ut Christianorum
Ecclesiam a jugo Mosaicae legis solveret.
Haec ergo, et id genus multa alia congessit Beausobre
in Manichaicae epistolae expositione et describenda
haeretici hominis cum Archelao Cascharae episcopo
disputatione. Quarum aliqua cum nos referre pudeat,
silentio prorsus occulere 59 duximus necessarium;
caetera vero, cum potius ad Manichaicam philosophiam,
mores, cultum et disciplinam pertineant,
rerum ordinem nos servare statuentes, singula suis
apte locis aut explicare aut rejicere conabimur.