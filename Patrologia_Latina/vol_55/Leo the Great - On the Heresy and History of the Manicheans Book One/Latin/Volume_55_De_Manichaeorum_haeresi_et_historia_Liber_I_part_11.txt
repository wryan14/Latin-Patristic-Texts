CAPUT VIII.
Manes Caschara digressus, latebras quaerens, in Diodoridem,
ejusdem urbis vicum, seu paraeciam, se
recepit. Cum Diodoro presbytero novas de fidei
dogmatibus concertationes aggreditur. Admonitus
Archelaus, primo Diodoro dedit epistolas, de quibus
verba faciens Beausobre, nugis ecclesiasticam disciplinam
evertere conatur. Adveniente deinde Archelao
Manes incassum fugam tentare nisus est.  
1. Manes ubi Persarum odium declinasse, et Cascharae
judicium, quod paulo ante memoravimus
superasse sibi videbatur, et in singulis multa fraude
et dolis usus esset; tamen in suae vitae securitatem,
atque praesidium latebras quaerere coactus, in abditam
partem, seu ignobilem vicum, dioeceseos Cascharae
secessit; atque ibidem, omnibus testibus
praecedentis suae nequitiae et flagitiorum procul amotis,
cum quodam presbytero, illius paroeciae rectore,
de religionis dogmatibus concertationem habere deliberavit.
Solusne, an vero cum iis discipulis virginibus
(videlicet continentiam extrinsecus affectantibus)
quos secum ex Arabione Castello adveniens
 Cascharam duxerat, certo affirmare haud possumus.
Illud nobis ex laudatis Actis innotescit, statim profectum
esse ad quemdam Diodorum, ab Epiphanio
Tryphonem appellatum, qui Christianorum paroeciae
praeerat, ut cum isto disputationes iniret. Cyrillus
hujus paroeciae locum vicum vilissimum appellat .
Cui suffragatur Photius scribens: Hinc profugus, vicum
quemdam ignobilem occupat, ibique rursum impietatem
suam fovere et patefacere satagit . Sed
nullam facit prorsus mentionem de Diodoro, seu
 Tryphone presbytero, quem Manes novis disputationibus
aggredi et exagitare tentavit. Is ergo, quamvis
pietate, pura religione, caeterisque virtutibus, prae
aliis ibi existentibus emineret, parum tamen nihilumque
cum in sacris litteris esset versatus, facile
potuisset decipi a Manete, qui eum in suam sententiam
perducturum sibi blandiebatur. Isthaec tamen
opinio haerescon auctorem fefellit. Nam presbyter
vix auditis blasphemiis in quas novorum dogmatum
architectus eruperat, Archelaum episcopum admonuit,
instructionem, opitulationemque sibi dari
expostulans. Archelaus statim prolixam ad suum
presbyterum scripsit epistolam, quam Beausobre
voluti suae Historiae minus dignam, aut suis studiis
parum accommodatam, nec Gallice reddidit, nec in
suum transtulit opus . Hujus tamen epistolae inscriptioni,
nodum in scirpo quaerens, insistit; in qua
cum duo offenderit sibi suspecta, nisi allucinatione
(ait) laborem, perspicue patefaciunt, ipsam, Archelai
aetate, conscriptam non fuisse. Horum alterum
 est, ibidem sine episcopo unam Ecclesiam fuisse
fundatam, cui solus presbyter praeerat. Quare minime
mihi persuadere possum (subjicit), tertio currente
Ecclesiae saeculo, neque in urbibus, neque in
suburbiis, seu vicis, 60 aliquas Ecclesias fuisse fundatas,
quibus episcopi non adessent. Quando autem
Ecclesia fidelium multitudine nondum satis increvit,
episcopi nonnisi diaconos habebant, qui sibi ipsis subessent;
sed nec episcopi erant, quamvis sic appellarentur
et omnes sacras obirent functiones. Verum,
nonnisi longo tempore post, ejusmodi episcopi rurales,
seu chorepiscopi, omni superiori auctoritate denudati
fuere; coacti proinde ad presbyterorum ordinem
descendere. Diodorides ergo castellum erat, seu suburbium,
quod tum episcopum habebat, prout innuere
videtur D. Assemanus in Bibliotheca Orientali .
2. Priori hac difficultate praemissa, quam gravissimam
esse Beausobre arbitratur, statim ad alteram
descendit, quae magis Archelai epistolam suspectam
 reddit. Supposito ergo (ait ipse) quod episcopi in
villis atque oppidis non habuerint nisi simplices
presbyteros, qui plebibus praeessent, saltem extra
omnem dubitationis aleam positum censeri debet, ab
eorum episcopis fratrum nomine, minime filiorum
appellari; maxime cum sua scripta ad eos dirigebant.
Filiorum vocabulum diaconis dumtaxat convenire
confingit, cum proprie episcoporum sint ministri
in sacris obeundis. Quare sibi persuadet nullibi
exemplum reperiri posse quod tribus prioribus saeculis
episcopi, ad presbyteros epistolas dantes, filiorum
vocabulum in inscriptione posuerint. Hactenus
Beausobre.
Num igitur lectores fabulis credere vult cogere?
Quae, licet multo studioso artificio compositae videantur,
verbis atque sententiis adjuventur, fidem
tamen nullam auctoritatemque sibi vindicare possunt,
nisi apud stupidos bardosque homines, ecclesiasticae
hierarchiae hujusque vetusti ordinis et oeconomiae
prorsus ignaros. Neque eum juvat ad trium
 priorum saeculorum ecclesiasticam historiam sine
ullo auctore provocare. Nam imprimis discrimen
afferre oportebat, quod intercedit inter aliquem peculiarem
fidelium coetum sub uno legitimo pastore
congregatum, episcopo videlicet, et locum illum in
quo fideles ipsi ad suos habendos conventus conveniebant.
Quando nimirum Dominicis, id est solis
diebus, divina mysteria sub uno praeside celebrabant,
et in iis de Christianae religionis rebus agebatur.
Utrique autem Ecclesiae nomen fuisse accommodatum
quis ignorat? Quando igitur de Ecclesia in priori
sensu accepta affirmatur hanc sine episcopo esse non
potuisse, et unamquamque suum et unicum habuisse
episcopum praesidentem, quem veteres, ut Justinus
et Tertullianus summum sacerdotem appellarunt ,
id jam intelligi oportere de episcopatu secundum
veterem et novam Ecclesiae hierarchiam, omnibus
exploratum esse debet. Quia vero Ecclesiae, sic priori
modo spectatae, ut plurimum, tunc potissimum non
angustis contrahebantur terminis, sed in longinqua
 spatia se extendebant, plures quandoque urbes, suburbia,
pagos, castella, rura, idque genus alia comprehendendo,
non unicus pro omnibus hujus Ecclesiae
fidelibus sufficere poterat mysteriorum agendorum
locus, nec unus sacerdos; et idcirco intra eamdem
dioecesim, quam Ecclesiam appellabant, plures debebant
fieri sacri conventus, diebus Dominicis potissimum,
quibus sacerdotes praeesse debebant, tum
docendo populum, tum sacram synaxim seu collectam
peragendo.
3. Ne vero in his conscribendis laesae fidei hominibus
videar fabulari, ejusmodi fuisse ecclesiasticam
disciplinam, secundo Ecclesiae saeculo currente, jam
ex Tertulliano et Justino martyre innotescit . Is
enim in sua apologia edita pro Christianis, et Romano
imperatori Antonino Pio oblata, sacrorum horum
conventuum, etiam in oppidis et ruribus a Christiano
populo inhabitatis, die Dominico celebratorum,
apertam fecit mentionem; 61 singula pariter describens,
 vel quae a praepositis peragebantur, vel quae
populus fauste acclamabat, vel quae denique ab ecclesiasticis
lectoribus ex apostolorum et prophetarum commentariis
recitabantur. Quaeque omnia, post praesidentis
orationem, qua populus instruebatur, et ad imitationem
tam pulchrarum rerum hortabatur, totius
conventus precationes excipiebant; et deinde consecratum
panem et consecratum vinum aqua mixtum
cuique praesenti distribuebant. Absentibus autem per
diaconos mittere consueverunt. A qua quidem sacrorum
munerum participatione minime privati erant
qui, aegritudine, captivitate, vinculis, vel alia quacumque
causa praepediti, Solis die cum frequenti
populo sacro conventui interesse non poterant. Quemadmodum
et peregre advenientes hospitio concludebantur.
Etenim praepositorum eorumdem munus
erat iisdem opitulari, quia praepositus omnium indigentium
etiam curator erat. Itaque ex Justini verbis,
quae ad calcem subjicimus , ita contra Beausobrianas
naenias ratiocinemur necesse est
 Secundo jam currente Ecclesiae saeculo, et adhuc
saevientibus, cum Judaeorum, tum ethnicorum persecutionibus,
ita Christianorum populus increverat, ut
non tantum in insignioribus urbibus, ut ait Eusebius,
sed in oppidis et ruribus, Dominico die, omnes fideles
communiter conventum agerent, in quo Ecclesiarum
praepositi, seu praesidentes, rem divinam agebant.
Quare si unicuique Ecclesiae unicus tantum episcopus
praeerat , quemadmodum ex canonica Joannis
Epistola compertum habemus, et ex episcoporum
successionibus, ab Egesippo, Tertulliano, descriptis,
intelligimus impossibile prorsus illi fuisse, eadem
die, e loco in locum excurrere, totam dioecesim lustrare,
et exspectata populi frequentia et multitudine
eos conventus facere et absolvere, de quibus in praesentiarum
sermo est. Nec praeterea arbitrari licebit
uniuscujusque dioecesis Christianum populum, die
Dominico recurrente, omnibus aliis sepositis curis,
ex qualibet dioecesis parte, ad episcopales sedes confluere
potuisse. Nam imprimis Justinus, in 62 oppidis
 et ruri sacros conventus habitos fuisse asseverat. Tum
deinde locorum distantia, longiora itinera mulieribus
et pueris senibusque aggredi vetuisset; atque tandem
facile ab imperialibus ministris comprehendi potuissent,
si turmatim, statutis horis, in quemdam determinatum
locum, coram proprio et unico episcopo se
debuissent colligere. Episcopos enim ad necem tum
semper ab imperatorum ministris perquisitos et comprehensos
fuisse, cum ex Ignatii, Polycarpi, Petri et
Dionysii martyrio, cum ex Romanorum episcoporum
qui usque ad Justini tempora Petri thronum conscendere
meruerunt glorioso fine satis superque exploratum
est.
4. Si itaque iis conventibus in oppidis et ruri Dominicis
diebus celebratis aliquis praesidens et praefectus,
qui rem sacram faceret, communiter praeerat,
jam cadit primum Beausobrianum commentum: videlicet,
episcoporum et presbyterorum vocabula primis
tribus prioribus saeculis usurpata fuisse ad eamdem
 personam, auctoritatem potestatemque significandam.
Hanc enim cantilenam post Aerium recantarunt
Blondellus, Salmasius, caeterique puritanae
scholae magistri. Qui ad pravum sensum Actorum 
et Pauli verba detorquentes, unam atque eamdem
fuisse, nedum apostolorum temporibus, sed subsequentibus
saeculis, presbyterorum et episcoporum
dignitatem et potestatem perperam contendere ausi
sunt, quorum naenias refellere praesentis otii esse
haud potest. Praesertim cum inter caeteros clarissimos
viros qui de hocce discrimine disputarunt doctissimus
Petavius abundantius  id praestiterit. Nos
vero, ut ultro fortius perstringamus Beausobre, satius
duximus ad illum Joannem presbyterum provocare,
cujus meminit Irenaeus apud Eusebium,  vel ad
Irenaeum ipsum qui solo presbyteri munere Lugdunensi
episcopo Photino superstite fungebatur; vel ad
 Acchillam, presbyterum Alexandrinum, eo tempora
quo Theonas et Petrus eam Ecclesiam regebant. Et
Origenes qui presbyter a Palaestinae episcopis praeter
Demetrii voluntatem apud Caesaream fuit ordinatus.
Nobis autem presbyteros, secundo labente et tertio
ineunte Ecclesiae saeculo, imparem habuisse in divinis
rebus agendis cum suis episcopis auctoritatem et
jurisdictionem, inter alios auctor est Tertullianus ,
qui horum ministeria episcoporum juribus opponens
et comparans, ait: Summus sacerdos, qui est episcopus,
jus habet dandi baptisma; dehinc presbyteri et
diaconi, non tamen sine episcopi auctoritate, propter
Ecclesiae honorem, quo salvo, salva pax est. Tres ergo
ecclesiasticos ordines Tertullianus distinxit, sua unicuique
jura tribuendo. Non enim dixisset presbyteros
et diaconos sine episcoporum auctoritate tingere non
posse, si utrique, episcopo nimirum et presbytero fuisset
communis honor atque potestas. Cui sane concinunt
Carthaginenses et vetustissimae catholicae Ecclesiae leges,
in Constitutionibus quae sub apostolorum nomine
 circumferuntur scripto consignatae;  et illa potissimum,
qua cautum est ne presbyteri et diaconi sine sententia
episcopi aliquid perficere possent, quemadmodum ne
inscio proprio episcopo parochias sibi assignatas deserere
auderent. Si igitur, veteri Ecclesiae disciplina et
ordine 63 spectatis, alia erant episcoporum suprema
jura, alia vero presbyterorum simplicium, qui in suis
obeundis muneribus ab episcopis omnino pendebant,
minime intelligere possum quo animo, quove fundamento
ductus Beausobre contendere potuerit Diodorum,
seu Tryphonem, qui tertio vergente Ecclesiae
saeculo, ruralem seu suburbanam regebat paroeciam,
Archelao proprio episcopo praesente, ab ea congressione
minime destitisse, aut desistere potuisse, ad
quam Manes audacius eum provocaverat? An ei licuisset
coram proprio episcopo, cujus legatione in
rectoris aut praesidis munere fungebatur, cum haeretico
et versuto homine disputare? Qui id facere sine
injuria potuisset? Quandoquidem et episcopo praesente,
 nec tingere, id est baptizare, vel aliquod aliud
sacrun munus obire debuisset; nam idem Tertullianus
 mox laudatus, presbyteros, diaconos caeterosque
ex clericali militia homines admonet, ne sibi
assumant dicatum episcopi officium episcopatus, ad
aemulationem maxime praecavendam, quae schismatum
mater est. Munus autem docendi, de fidei dogmatibus
disputandi et definiendi, vel in conciliorum coetibus,
vel in aliis conventibus, ad episcopos vi ordinationis
eorumdem pertinere, exploratissimum est. Quare
cum quidam presbyteri rurales suburbani, quarto et
quinto Ecclesiae saeculo, suae ordinationis jura prolatare
conarentur, temerariis ausibus sibi episcopalia
munera illicite usurpaverint, sacro ministerio, tam
ab apostolica sede, quam a totius orbis episcopis,
privati et prohibiti fuerunt, ut in sua epistola Damasus
papa declaravit.  Qui praeterea horum institutionem
 nimis improbam et impiam fuisse affirmavit.
Quoniam ipsi de summo sacerdotio in episcopalibus
sedibus contendentes, cum omni auctoritate carerent,
non nisi ad abolendos sacros canones, ad totius
ecclesiasticae hierarchiae perturbationem, superba
et superflua corumdem elatio ordinabatur. Quam
S. Leo Magnus , suorum praedecessorum et conciliorum
regulis insistens, vacuum, inane esse definivit
quidquid in praedicto sacerdotii summi (chorepiscopi)
egerunt ministerio. Comminiscitur ergo ex sua
sententia Beausobre, contendens, tribus prioribus
saeculis, eamdem fuisse presbyteris atque episcopis
auctoritatem potestatemque, hosque illis non praefuisse,
et illos, in regendis paroeciis sibi commissis
aliisque circa fideles ministeriis exercendis, ab episcoporum
nutibus et auctoritate pendere haudquaquam
debuisse.
5. Cum hactenus dicta lector secum reputabit,
minime vereor quia infirmiora judicare possit et velit
 quae postremo loco Beausobre objecit, probaturus
supposititiam fore Archelai ad Diodorum epistolam,
de qua in praesens agitur. Quandoquidem si tribus
prioribus saeculis non consueverunt episcopi suos
compresbyteros, sive suburbanos, filiorum nomine
appellare, sed, honorabilius cum illis agentes, potius
in epistolis fratres vocabant, jamjam epistolarum Petri
et Pauli divina auctoritas labaret excideretque,
cum has notas et characteres in iis offendamus. Et
sane Petrus apostolus  Marcum episcopum filium
appellat, scribens in priori sua Epistola: Salutat vos
Ecclesia qui in Babylone collecta est, et Marcus filius
meus. Quam loquendi formulam passim S. Paulus
pariter adhibuit, 64 vel cum in priori ad Timotheum
scripsit : Timotheo dilecto filio in fide; et rursus
cumdem alloquens, subjecit: Hoc praeceptum commendo
tibi, fili Timothee. Vel cum alteram epistolam
ad eumdem hisce verbis orditur: Paulus apostolus,
etc., Timotheo charissimo filio; vel denique, ut alia
quamplurima id generis exempla praetermittam, cum
 Tito praecepit ut per Cretae civitates constitueret presbyteros,
sicut et ipse disposuerat. In hac quippe
Epistola, Titum a Paulo filium esse appellatum, illa
verba produnt : Tito dilecto filio secundum communem
fidem. Quid igitur? Alterutrum ex commentitia
Beausobriana opinione sequeretur: aut videlicet
laudatas apostolorum Petri et Pauli epistolas suppositionis
notas et characteres praeseferre, quod prorsus
hactenus inauditum est; aut saltem divinos illos
scriptores in suis familiaribus conseribendis Epistolis,
aliqua usos fuisse licentia, admodum aliena ab
iis urbanis is officiis quae rigidius coepiscopos inter et
compresbyteros forent servanda. Hocce postremum
affirmari sine maximae audaciae nota haud potest.
Nam apostoli illi, divino dictante Spiritu scribentes,
eas formulas adhibuerunt quae magis congruebant
personis et argumentis de quibus sibi sermocinari
proposuerant. Et propterea factum est ut quos uno
loco filios vocitarunt, alio loco fratres dixerunt, ut
 Paulus, captivitate detentus, ad Philemonem scribens,
 Timotheum fratrem nominavit, quam appellationem
passim omnibus baptismate in Christo regeneratis
tribuere solet. Sed quando rationem habere
voluit ad personarum institutionem quas ipsemet vel
ad Christum et fidem praedicatione pepererat, vel ad
ordinis sacramentum, quod ipsis contulerat, rationabiliter
a seipso conversos, baptizatos et ordinibus
 initiatos filios appellavit, ut de Timotheo, Tito, Onesimo,
atque aliis satis evidenter ex laudatis Epistolis
innotescit. Cum itaque potius lepida et fabulosa sint
illa Beausobriana momenta, non est cur Archelai ad
suum presbyterum Diodorum seu Tryphonem epistolam,
veluti commentitiam rejiciamus.
6. Age vero, relictis parumper Beausobrianis naeniis,
ad nostrae historiae ordinem revertamur. Et,
Epiphanii testimonio insistentes, arbitramur, immo
tamquam certum habemus, Archelaum non statim
ad Diodoridem suae diocesis vicum profectum fuisse,
et de lupo e Caschara fugiente, sine ulla temporis
prolatione, sollicite perquisivisse. Sed res luculentius,
quam Cyrillus describens, ait: ignorante primum
Archelao Manetem apud eum vicum se recepisse,
semel atque iterum cum presbytero, qui paroeciae
praeerat, congressum, disputationem de religionis
dogmatibus instituisse. Verum quamvis ille presbyter,
quem Tryphon Epiphanius appellat, oratione
 dicendique facultate et copia esset destitutus, adhuc
tamen Manem superavit. In eo quippe illa divina promissio
apostolis facta adimpleta est: Nolite cogitare
quomodo aut quid loquamini. Non enim vos estis qui
loquimini, sed Spiritus Patris vestri qui loquitur in
vobis . Quod quidem admodum aegre Manes
ferens,
quasi ad turpitudinis notam delendam, iterum
Tryphonem, seu Diodorum, novis disputationibus
aggredi voluit, contendendo videlicet duo sacrarum
Scripturarum Testamenta inter se minime cohaerere
horumque maximam repugnantiam potissimum ex
evangelicis testibus comprobare. Hocce vero versuti
sacrilegique hominis purum putumque figmentum in
illum potissimum scopum collimabat, ut, pessumdata
veteris Testamenti auctoritate, conjiceret istud
a malo quodam aeternoque principio originem traxisse.
Sed tanti nebulonis audaciam ipse presbyter
Diodorus frangere cupiens, rem omnem per litteras,
ut diximus, Archelao episcopo suo statuit significare,
quid autem istae litterae 65 continerent, cum ex Epiphanio,
 tum ex Archelao edocemur. Epiphanius quippe
 Diodorum hisce dumtaxat verbis, quae exscribit,
usum fuisse asseverat, videlicet: Homo quidam huc
accessit, qui infestissimi lupi more ovile perdere aggreditur.
Verum obsecro te scribere ad me quemadmodum
adversus illum me gerere oportet, ac quibus rationibus
perniciosae ejus doctrinae resistere. Quod si venire ipse
dignaveris, Christi ovile gregemque ab omni sollicitudine
liberabis . Sed Archelaus Diodori votis et litteris
occurrens, non haec generatim dumtaxat sibi a suo
presbytero fuisse indicata responsiva sua epistola
patefacit. Nam inter caetera eo maxime insistit, ut
miram utriusque Testamenti harmoniam et consonantiam
demonstret; variis ea de causa similitudinibus
adductis, quas ex naturalium rerum usu, conditione
atque substantia studiose mutuatus est. Cujusmodi
autem sunt exempla illa, vel ex una tantum desumpta
veste, quae sub tegmine et stamine videtur esse contexta.
Hoc solum (subjicit), quod velut purpuram videmus
 in veste, novum Testamentum, in texturam
veteris gloriam Jesu Domini. Vel illud aliud quod ex
speculo desumitur. Istud autem nequaquam abjicere
consuevimus, cum nobis ipsa rerum vera imago demonstratur.
Vel aliud affert ex pueris ad doctores
per paedagogum ductis, qui cum ad maturiorem perducuntur
aetatem, ipsum paedagogum deshonestare
non debent, quamvis amplius ejus praesidio non indigeant.
 Atque tandem, utrumque Testamentum et
retinendum et venerandum esse parvuli exemplo
probat, qui jam lacte nutritus, et ad validiores cibos
proficiens, non sine gravi injuria potest abjicere atque
exhorrescere nutricis mamillas; quin potius veneratur
et colit, et beneficii sui se debitorem esse
fatetur.
7. Haec ergo, et id genus alia, in sua valde prolixa
epistola, quam Epiphanius librum appellat. Archelaus
Diodoro suo presbytero suggessit, ad mirabilem
semper, ut diximus, sinceramque utriusque testamenti
harmoniam atque summam concordiam patefaciendam.
Verum totum Archelai scopum in hac summa
Testamentorum concordia asserenda situm esse, minime
arbitramur, sed altius aliquod ex adductis rationibus
S. episcopum ostendere voluisse: videlicet,
hominis naturam, jam inter tot tantaque vitia periclitatam,
et obscurioribus ignorantiae tenebris circumvolutam,
non illico ad claram veritatis cognitionem
fuisse revocandam, et a mortis aeternae laqueis,
 quibus constringebatur, solvi debuisse. Sed opus
erat ut ipsi homines, qui, ferarum more aberrantes,
numquam de Divinis cogitabant rebus, diversis coelestibus
aeternaeque sapientiae gradibus edocerentur.
Primo videlicet per rerum naturalium figuras et umbras,
quas lactis instar ex Mosaica lege exsugerent;
gratia demum et perspicua rerum divinarum contemplatione,
quam ad solidioris cibi formam, ipsum
aeterni Patris Filium, novo Testamento proponebat.
His itaque gravissimis rationibus, si Diodorus Archelan
suggerente uti voluisset, Manetem facile confundere
et conterere potuisset; et ipsa catholicae fidei
dogmata, et divini veteris Testamenti auctoritas, quae
potissimum in discrimen adducebatur, dubio procul
comprobarentur. Archelai itaque scriptis Diodorus
presbyter insistens, etsi episcopi sui adventum praestolaretur,
iterum disputationem inire Manetis audacia
compellitur. Nam Manes in medium pagi summo
diluculo prodiens, suam cum Diodoro iterum disputationem
 orsus est. Primus Diodoro Manes sua dogmata
objiciebat. Sed is omnibus occurrebat quaestionibus,
atque, pro ea quam a Deo acceperat sapientia,
lenius suum exagitabat impostorem. At cum demum
apud se non nihil inciperet haesitare repente Archelaus
(ait Epiphanius), nec opinato, conspectus est, qui tamquam
acerrimus 66 paterfamilias, suorumque studiosissimus,
audacter in praedonem fremens incurrit. Quid
vero Manes tum? Tamquam callidus versipellis, simulata
blanditia, se ad Archelaum convertit, hunc obsecraturus
sibi dari ut cum presbytero dumtaxat
disputaret, asseverans praeterea maxime episcopum
dedecere cum homine sibi inferiori de illis religionis
rebus contendere. Populus autem, qui aderat, Manetis
nequitia comperta, ita in eum invehitur, ut etiam
lapidibus obruere quaesierit. Quod quidem periculum
minime evasisset, nisi tertio jam fuga arrepta, iterum
ad Arabionis Castellum, quo primum se receperat,
convolasset.
 8. Aliter tamen quam descripsimus hanc novam
Archelai cum Manete disputationem in suam retulit
Historiam Beausobre. Qui, ut jam sibi propositum
finem attingeret, undequaque argumenta exquirit et
colligit, non tantum ut illa Acta tamquam supposititia
rejiciat, sed in ea etiam tamquam multarum haereseon
fontes declamat et debacchatur. Cujus achatolici hominis
versutum atque malignum ingenium, cum in
varias nimirum accusationes et simulationes, Archelao
episcopo et universo catholicorum coetui prorsus
injuriosas, erumpere ausum fuisse deprehenderimus,
ne falsae critices assentatoribus alta sapere videatur,
idcirco noster in veritatem amor ea silentio praeterire
haud patitur; igitur Archelai sententias et novae illius
disputationis argumenta in varias tricas a Beausobre
 injecta, ut ultro citroque contenderet, tertio jam
currente saeculo, veram catholicae et Apostolicae Ecclesiae
circa praecipua nostrae fidei dogmata traditionem
corruptam, labefactatam et pessumdatam fuisse,
ab omni calumnia et dolosa accusatione vindicare
nostrum erit institutum. Ut videlicet summae audaciae
hominem perpetuo nugas et commenta agentem pro
viribus corripiamus.