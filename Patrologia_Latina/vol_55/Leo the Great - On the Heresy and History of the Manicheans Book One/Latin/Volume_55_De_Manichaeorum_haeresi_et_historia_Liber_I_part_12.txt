CAPUT IX.
Archelai apud Diodoridem cum Manete disputatio a
notis criticis et Beausobrianis calumniis vindicatur.
Mala acatholici scriptoris fides in recensendis Archelai
testimoniis explicatur. Demum merito tamquam
catholicum et sanctum Archelaum in Ecclesia haberi,
cum ex scriptis quae circumferuntur, tum ex ejus in
veram Christi religionem studio demonstratur. 
1. Sufficienter mei muneris partes obiisse arbitrabar,
cum praecedenti capite summatim recensuerim
quae ad Manetis cum Archelao disputationes pertinere
 videbantur. Nec enim consilium erat apologeticas theologicas
contexere dissertationes, sed Manichaeorum
historiam, quasi in breviarium ex certis authenticisque
monumentis et auctoribus colligere; quemadmodum
jam praestantissimi viri alias et alias historias Pelagianorum,
Donatistarum, Arianorum, Eutychianorum,
et aliorum haereticorum, qui catholicam religionem
corrumpere et evertere nisi sunt, conscripserunt.
Sed quoniam cum in percurrendo Beausobriano
opere  passim talia tantaque mendacia et calumnias
offendissem, crassis circumfusas tenebris, naeniis atque
sophismatibus lucem aliquam afferre recogitavi,
qua quasi sole ex Oriente diluerentur et fugarentur.
Alioqui in hujus haeretici hominis mala fide dumtaxat
indigitanda si perstitissem, facile praesentis temporis
eruditi, qui non nisi in rerum cortices sese amant,
67 existimarent Beausobriana argumenta esse majori
quam ut a nobis refelli possent, si breviter perstringeremus,
aut ea prorsus dissimularemus. Cujus rei
 ut initium faciamus, licebit primo aliquas hujus Batavi
scriptoris animadversiones silentio praeterire ;
eas, videlicet, quibus pingere conatus est Archelaum
episcopum, tamquam hominem superbe de
antecedenti reportata victoria gloriantem, qui coram
humiliato atque devicto inimico, iterum apud Diodoridem
vicum se sistere voluit, Diodorum, seu Tryphonem,
presbyterum obstringens incoeptum abrumpere
certamen; ut ipse cum Manete novam de fidei
rebus concertationem iniret. Dumtaxat haud dissimulabo
episcopi in Christianae religionis res studium,
superbiam, tumorem atque furorem appellasse, plurimumque
ipsi Manetis agendi rationem et loquendi
formulas displicuisse. Cum videlicet haereticus Archelaum
obtestatus est ub sibi daret incoeptam cum
presbytero disputationem ad exitum perducere, veritus
propterea cum episcopo, auctoritate dignitateque
sibi superiore de religionis dogmatibus contendere.
Grave absurdum (ait) fuit isthaec verba in haeretici
hominis ore confingere. Qui non tantum jam pridem
 publice super nova dogmata cum Archelao disseruit;
sed etiam, nefarie tumidus, se vocitari audebat
Christi discipulum, apostolum Jesus, et Paracletum a
Dei Filio promissum. Quam gravissimam difficultatem,
cum Gothofredus Arnoldi cognovisset , Archelai
Acta authentica esse sibi persuadens, cogitavit
officiosa illa verba subdole et ironice (ut aiunt)
a Manete fuisse prolata, ut videlicet praecaveret
illam confusionem quam primo apud Cascharam subire
fuerat coactus, potissimum cum in spem adduceretur
facilius presbyterum quam episcopum posse
superare. Quale igitur absurdum ex tam natural
explicatione sequatur, plane non video, cum haereticorum
hominum studium in eo potissimum versetur,
 ut gratia, auctoritate et opinione apud indoctos et
ignaram plebem valere possint. Quae omnia se assecuturum
Manes sperabat, si paroeciae presbyterum,
disputationibus superare potuisset. An non in ea
disputatione quam instituerat, si adversarium vicisset,
quotquot fideles qui ibi ex Diodoride et vicinioribus
locis advenerant in suam sententiam traxisset, nisi de
repente divino suffulti praesidio et veritatis lumine
illustrati fuissent? Non igitur absurdum Beausobre
videatur, quod Manes ad novum pudoris et ignominiae
periculum praecavendum, quod certo sibi imminere
praecedenti experimento apud Cascharam dato
praenoverat, iterum cum Archelao de fidei dogmatibus
contendere detrectasset. Ea enim esse solet contendentium
prudens agendi ratio, ut qui semel ab
adversariis fuerunt superati, iterum cum iisdem jam
viribus scientia atque fortuna validioribus certamini
minime se committant, et ab iis se eripiant concertationibus
quas sibi exitiosas futuras esse noverunt.
Cum igitur Manes, apud Diodoridem vicum, meliora
 scientiae subsidia sibi non adesse certo cognosceret,
novum concertationis genus cum Archelao eum declinare
oportebat, maxime cum hunc sacris in
utriusque Testamenti litteris apprime versatum esse
compertum habuisset. Absit ergo ut suspicemur
supposititia esse illa Archelai Acta, ex eo quod Manes,
in contentione publice superatus et devictus, aliud
certamen deterrimum et periculosissimum renovare
recusaverit.
2. Neque pariter dissimulare possum gravem censuram
qua idem Beausobre cum in Archelaum, tum
in Ecclesiae traditionem antiquorumque PP. doctrinam
invehitur, cum ad examen revocata postrema hac
Manetis et Archelai disputatione, sancto et sapienti
episcopo multarum haereseum notas inurit, quas
nimis studiose et ejus dictis atque sententiis expiscari
et in medium adducere temerario et injusto ausu
conatus est. 68 Quare ne incassum laborare videremur,
consilium fuit pro viribus ejusmodi infamiae
 notam delere, et ecclesiasticam traditionem vindicare,
singula eripiendo quae Beausobre perperam objecit.
Is itaque tria potissimum Manichaicae disputationis
argumenta proponit, quibus totidem Archelai responsiones
subjecit. Primum attinet ad incarnationis
mysterium, quod Manes evertere volens, contendebat
Christum Dei Filium, non verum fuisse hominem
ex muliere natum; sed talem dumtaxat divina dispensatione
apparuisse, quin realem et substantialem
hominis naturam sibi conjunctam haberet. Abutebatur
idcirco Pauli apostoli verbis ad Philippenses ,
quibus affirmatum est in similitudinem hominum
factum fuisse Christum. Sed ut suo nefario dogmati
robur adjiceret, adhuc ad Lucae verba provocabat,
quibus dicitur  Spiritum sanctum corporali specie
sicut columba supra Christum in Jordane baptizatum
descendisse. Quemadmodum igitur (sic Manes ex Beausobre
ratiocinabatur) Spiritus sanctus haudquaquam
verae et corporeae columbae muniebatur, sed columbae
speciem dumtaxat gerebat, et apparentem similitudinem
 voluit habere; sic Dei Filius non nisi apparenter
hominis figuram gestabat, quin veram realemque hominis
naturam assumpsisset. Crassum hocce primum
Manetis argumentum (ait Beausobre) solidissimis rationibus
refutavit Archelaus episcopus, sed eodem
tempore tales protulit propositiones quae non minores
 haeresum notas praeseferunt. De qua re lectores
admonendos esse censuit, ut nimirum (ait) ex ejusmodi
observationibus intelligant fidem haud esse
regulandam juxta antiquitatem; neque auctoritati
traditionis et Patrum trium priorum saeculorum aureae
aetatis subjiciendam esse, quam ad exitium perductam
affirmant (acatholicos intellige) cum Magnus
Constantinus imperii habenas teneret. Sed citius
adhuc veram fidem desiisse affirmandum est, si episcoporum
virtutes, characterem, illius aetatis privilegium
esse arbitremur. Hactenus Beausobre. Sed
hunc rogo cur, relictis consuetis et sibi familiaribus
nugis atque fabulis, tantopere irascatur, ut impetu
in antiquam Ecclesiam facto, sanctissimos ejus episcopos
rabidorum canum more latrare et mordere
voluerit? Traditionem haud esse admittendam, et
antiquis Ecclesiae Patribus fidem non esse adhibendam
contendit. Sed ne extra scenam agere videamur,
dicat, amabo, Beausobre catholicum dogma de
incarnatione, in quo primum cum Manetis, tum Archelai
 praesens disputatio versabatur, quo praesidio
probatum fuerit, si Archelaus etiam privatum spiritum,
non praedecessorum episcoporum auctoritatem
secutus, Pauli, et Lucae mox laudata testimonia, quae
ad pravas significationes Manes detorquebat, interpretari
voluisset? Si Archelaus, relicta suorum praedecessorum
doctrina et traditione, praefata objecta
Scripturarum loca explicare voluisset; si praeterea
ad summam aliarum Ecclesiarum consensionem non
attendisset, jam nefarias novitates novis commentis
auxisset; et ambo de uno eodemque mysterio disserentes,
de illo in alias et alias haereses lapsi fuissent.
Sed Archelaum de vera Christi carne, de ejus
baptismate, morte, sepultura, resurrectione, recte,
solide et sapienter disputasse atque sensisse idem
Beausobre asseverat. Igitur novis peregrinis doctrinis
non indulsit; sed eas prosecutus est quas sacri
Ecclesiarum praesules sibi praedecessores docuerunt.
Quid est ergo traditio? Quid illa divina Ecclesiae regula,
 ex qua verae fidei dogmata hauriuntur? Quid
SS. Patrum consensus et doctrina? nisi id omne quod
Beausobre in praesens vellicat damnat, et fabulosis
commentis subvertere quaerit ut magis suis studiis et
partibus quam veritati indulgeat.
69 3. At Archelaum novitatibus adhaesisse, dum
catholica illa dogmata de vera Christi carne, de vera
passione et morte propugnabat, maligne contendere
audet Beausobre. Nam episcopus (ait ipse) affirmavit
Jesum vere crucis patibulo affixum fuisse, et
postquam ipse ab inferis resurrexit, fuisse in eum
locum sublatum, ubi regnat Christus Filius Dei. Archelaum
itaque optime explicasse Domini ad inferos
descensum asseverat, juxta quem loquendi modum,
inferni locus idem est ac sepulcrum, ex quo Jesus redivivus
coelos ascendit. Rationabilem atque justam
esse hujusmodi interpretationem subdit, sed eidem
varias terribilesque haereses comitari contendit. Neque
alia de causa rationabilem et justam laudatam
mox interpretationem appellat, quia Theodoro Bezae,
 Calvino et sibi suffragari arbitratur, ad inferos Christi
animam descendisse negantibus. De qua celebri
atque trita quaestione passim locuti sunt utriusque
Ecclesiae Patres, eos castigantes qui Hebraicas lectiones
secuti, inferos pro sepulcro strictius sumendos
esse arbitrabantur . Quam disputationem
 longius protrahere in praesens consentaneum non
ducimus. Cum jam eruditi, accuratique homines varias
lucubrationes edidissent, quae Theodori Bezae,
Calvini et Erasmi falsas opiniones rejecerunt, ut probarent
verba illa, descendit ad inferna, minime in
Symbolo fidei esse abradenda. Sed jam antequam
docti isti homines id praestitissent, Leo Magnus 
Manichaeorum et Priscillianistarum errores damnans,
veritatem de qua agimus ex multis Scripturarum locis
propugnavit, et admiratione afficiebatur quod
Turribius Asturicensis Ecclesiae episcopus apostolicam
sedem super hunc Christianae religionis articulum
consuluisset: Miror cujusquam catholici intelligentiam
laborare tamquam incertum sit an, descendente
ad inferna Christo, caro ejus requieverit in sepulcro;
quae sicut vere et mortua est, et sepulta, ita vere die
tertia suscitata. Provocat post haec ad Scripturarum 70
testimonia, quae ipsi in notis subjecimus, et statim
subdit: Quibus utique verbis manifestum est quod caro
 Domini, et vere sepulta requievit, et corruptionem non
subiit, quia celeriter vivificata reditu animae resurrexit.
Quod non credere satis impium est, et ad Manichaei
Priscillianique doctrinam pertinere non dubium est.
Qui sacrilego sensu ita se Christum simulant confiteri,
ut et incarnationis, et mortis, et resurrectionis auferant
veritatem.
4. At Beausobre in hoc dogmate, de quo agimus,
Manichaeo et Priscilliano adhaerens, quae tandem
contra Archelai episcopi fidem objecit necesse est
cripiamus. Primo itaque hunc laesae fidei suspectum
facit, quod divinam Jesus naturam, Christi nomine
appellet, quod vocabulum personam dumtaxat designare
potest quae per gratiam, dona, perfectiones et
dignitatem assecuta est. Ejusmodi loquendi formula,
subdit, haereticis jam fuit familiaris. Quamvis P. Petavius
contendat eam apud catholicos in usu fuisse,
quos inter locum habent Justinus martyr, Dionysius
Alexandrinus, Novatianus, sive auctor libri de Trinitate,
et Ambrosius, qui omnes, si Ambrosium excipiamus,
 magis atque magis tamquam suspecti de
Ariano dogmate habentur .
Ob hanc loquendi formulam quasi censuit Archelao
indulgendum. Sed quia ad Nestorianorum dogma
tum praecedentes, tum subsequentes sui sermonis
rationes pertrabit et dirigit, dicens quod Jesus post
resurrectionem fuit in eum locum translatus, in quo
Christus Dei Filius regnat, idcirco hunc inexcusatum
habet. Nam laudata verba perspicue innuunt Jesum
et Dei Filium duas esse separatas personas, quarum
una ad alteram ascendit, ut magis clare etiam sequentia
verba ostendunt. Est enim qui de Maria natus est
filius, qui totum hoc quo (forte legendum quod) voluit
perferre certamen Jesus. Hic est Christus Dei, qui
descendit super eum qui de Maria est. Ut autem praecedentibus
verbis vim inferat, suamque Beausobre
malam fidem in scribendo augeat et corroboret, sic
plane ratiocinatur.  Ille quidem qui in Jesum baptizatum
descendit haud esse potuit ipsius Jesus persona.
Et quia ille qui in Jesum descendit est Christus
Filius Dei; igitur Jesus Filius Dei esse minime potuit,
 nisi postquam in eum descendit; hoc est, postquam
Jesus baptismate fuit donatus. Has autem fuisse
Cerinthii atque Carpocratis haereses, qui ab exordiis
Ecclesiam vexarunt, ex Dionysio Petavio, ad quem
provocat, probatum esse contendit. Immo non absimilia
de Jesu praedicasse Ebionitas. Elcensitas, Orphitas,
et Serpentinos, qui, Theodoreto auctore ,
alium fuisse Jesum, alium vero Christum, qui supra
eum descendit, temere confingebant, asseverat. Et
hocce primum, quod contra Archelai fidem objecit,
nefariis contumeliis claudit. Nam quasi insano dirumpens
furore, et sanctum episcopum, calumniis atque
maledictis devovit, et illius sanctitatis fama abnegata,
iisdem censuris et anathematibus proscissum atque
confossum, extra catholicorum societatem amandatum
credidit, quibus infelix illa haereticorum turba,
mox laudata, quae quidem sanctiori quam Archelai
Ecclesiae judicio fuit proscripta.
5. Cum haec et alia similia percurrebam, non excanduit
meus animus in Beausobre. Hujus dumtaxat
 studium animadverti, quo praecedentia testimonia et
sententias susquedeque vertere et corrumpere conatur,
ut Actorum auctoritatem radicitus evertat,
et sanctissimi illius episcopi pietatem funditus dejiciat.
At Beausobre ex sua semper sententia fabulari,
fucum facere et lectori nugas vendere quaesiisse
apprime intellexi, duos illos Spiritus sancti
in Jesum descensus confundendo; quorum unus,
ad illius ex Virgine Maria conceptionem et hypostaticam
Filii Dei cum humana natura unionem,
alius vero ad ejusdem Christi baptisma referri 71
oportere evidentissime sacrae Scripturae testantur.
Archelao igitur de incarnationis mysterio disputanti
haud in mentem cadere poterat Jesum Christum Dei
Filium factum tunc cum Spiritus sanctus post baptisma
in eum descendit. Recessisset enim a proposita quaestione
an Christus Dei Filius veram hominis naturam,
quando ex utero virginali prodiit, copulatam habuerit,
quod negabat Manes; phantasticam dumtaxat ei
 asserens humanitatem et ex adverso sapienter atque
catholice Archelao contradicente. Cum igitur inquisitio
in eo solum versaretur, an repugnaret et dedeceret
Dei Filium vere ex muliere nasci, veramque
sibi in utero associari humanam naturam, minime
poterat Archelaus fateri  Jesum tamquam unam
personam genitum, et ex utero virginali enixum, et
in eum post baptisma descendente Spiritu sancto,
altera venisset Christi et Dei Filii persona. Secus
Manetis objecta stetissent; et impie Archelaus Judaeis
atque Photino praeter quaestionem subscribere nisus
esset. Quare merito fuisset a Manete correptus; quia
videlicet, argumentorum vi et pondere perstrictus, ex
Maria, non Deum, sed hominem esse genitum et natum
profiteri cogeretur. In tam ergo horrendum facinus
Archelaum lapsum fuisse, ex iis vocabulis adductis
quae Beausobre objecit, quis concludere poterit
aut comminisci? Jesus quippe veri et singularis hominis
nomen est, quod angelus, incarnationis mysterium
annuntians, Patris mandato et auctoritate, Filio suo
imponendum et inter homines promulgandum dixerat,
 ut Evangelistae testantur. Christi vero personae nomen
minime esse potest, sed nuncupatio est potestatis
et regni: quae duo nomina unico Dei Filio in
carne ex Maria virgine nato sine ulla  personarum
discretione et differentia strictissime convenire, Archelaus
ex sacris litteris et communi suorum majorum
consensione, tum ibi, tum in epistola quam ad presbyterum
Diodorum dederat, probavit; illorum haereticorum
deliramenta refellendo, qui Jesum alium a
Christo Filio Dei fuisse confingebant. Falso itaque
ratiocinatur Beausobre, contendens Jesu nomen ex
sese indigitare unam personam separatam a Christo
Dei Filio . Nam etiam Lactantius, de his nominibus
agens contra gentiles, sic scribit : Sed quamvis
nomen ejus (Filii Dei intellige) quod ei a principio
Pater summus imposuit, nullus alius praeter ipsum
sciat, habet tamen et inter angelos aliud vocabulum, et
inter homines aliud. Jesus quippe inter homines nominatur.
Nam Christus non proprium nomen est, sed
nuncupatio potestatis et regni. Nimis igitur arroganter
 Beausobre illa Archelai verba calumniatur. Cum
animadvertit S. episcopum scripsisse: Est enim qui
de Maria natus est Filius, qui totum hoc voluit perferre
certamen Jesus . Ad illud certamen alludit, quod in
truce Jesus, ut regnaret, subiit. Cum videlicet veram
mortem et sepulturam sustinens, tertia die redivivus
apparuit, ad Patrem, a quo descenderat reversurus.
Hic Jesus (subjicit Archelaus) est Christus Dei, 72 qui
descendit super eum qui de Maria est. Nemo ergo, nisi
qui maligne et violenter dicta verba interpretari velit,
affirmabit umquam, Archelaum ex illa nominum,
munerum et naturarum diversitate, personarum quoque
distinctionem indicare voluisse. Etenim sanctus
episcopus totus versatur in ea quaestione, quod Christus,
id est Filius Dei, veram hominis naturam ex
Maria assumpserit, sic contra Manem ratiocinando.
Si enim confessus fueris eum de Maria natum, et
passio sequatur necesse est; et passionem resurrectio,
et ressurrectionem judicium, et salva erunt Scripturae
 praecepta. Quare quasi volens fortius adversarium
urgere, eumdem et unicum Dei Filium ex Maria
in lucem secundum veram humanitatem editum
fuisse sequentibus Scripturarum textibus probat.
Videlicet: Cum autem fuit Dei voluntas, misit Filium
suum factum ex muliere. Et iterum: Pascha nostrum
immolatus est Christus. Et quia Deus et Dominum
suscitavit, et nos cum illo suscitabit per virtutem
suam . Decebat ergo ut Beausobre objecta nobis
verba conferret cum reliquo disputationis  contextu,
et cum iis quae ad Diodorum, seu Tryphonem
presbyterum scripsit. Ibi enim, instituta comparatione
vetus inter Testamentum et novum, utrumque
a Deo esse ob summam prophetiarum consonantiam,
multis exemplis in medium adductis, probat. Et loquens
potissimum de Moyse, et Jesu, hunc expresse
sine ullo verborum involucro verum Moysis Dominum
 appellat; sabbati auctorent, beatitudinisque largitorem
Jesum esse affirmat. Qui virtute propria educens
populum e peccatorum vinculis, et captivitate, hunc
aeternae tradidit saluti. Omnes quidem aliaeque non
absimiles loquendi formulae, quemadmodum Jesum
verum Dei Filium fuisse perspicue indicant, ita
S. episcopi circa incarnationis mysterium sanam et
catholicam fidem absque ulla haereseos nota praeseferunt
et patefaciunt. Quae omnia ne nostra commenta
videantur, abunde sententiis in epistola ad Diodorum
presbyterum scripta  (ut diximus) loborantur,
quae a studiosis facile cum lustrari possint, supervacaneum
duximus eamdem in hoc opus exscribere
atque conferre.
6. Quod vero de alio Spiritus sancti in Jesum baptizatum
descensu Beausobre comminiscitur, nunc
tempus est paucis expediamus. Ex praecedentibus
ergo male digestis ratiociniis, quibus maxima cum
veritatis jactura et sanctitatis dedecore Archelaum
nefariis haereticis associandum esse confingit, affirmando
 quod episcopus nec sanctius nec sapientius
Manichaeo ipso de incarnationis mysterio disputaverit,
ad aliud argumentum gradum facit, quod hisce
terminis idem Beausobre orditur.
Manichaeum adversarium rogat Archelaus, illumque
respondere urget, negata reali ac vera Christi
Domini ex Maria nativitate, ut idem Christus dumtaxat
hominis speciem, non veritatem corporis atque
animae, habere videretur, supra quem Spiritus sanctus
in columbae specie descenderit? Eum pariter
perstringit, ut dicat quisnam tum a Joanne fuerit
baptizatus? Deinde subjicit: Si perfectus erat, si Filius
erat, non poterat Spiritus ingredi, sicut nec regnum
potest ingredi intra regnum. Ejusmodi jam testimonio
descripto, Beausobre contendit Latinam hanc Graeci
et Arabici textus interpretationem redolere barbariem;
et Graecum nomen Latine redditum regnum,
potius significasse thronum, dominationem, vim, principatum,
quae voces frequentius in Scripturis ad coelestes
 intelligentias designandas usurpantur .
Quare noster veterum theologorum magister in Archelaum
hujusque verba animadvertit, sequentem falsam
subjiciens censuram, quod Christum pro Jesu posuerit,
illum ex Maria natum affirmaverit; quasi quod
Jesus etiam Christus secundum carnem nequeat vocitari.
73 At istud crimen, quod objicit Beausobre, in
evangelistas potius erat vertendum. Matthaeus enim,
de generatione Filii Dei in carne nati verba faciens,
utrumque nomen adhibuit, scribens: Liber generationis
Jesu Christi filii David, et rursus addit :
Jesus qui dicitur Christus. Cujus quippe generis testimonia,
cum alia pene innumera in Scripturis frequentissime
offendamus, quae Filium Dei ex Maria
natum binomine exprimunt, nullam prorsus personarum
distinctionem Jesum inter et Christum indicantia,
haud video cur, qua religione, et quo nisu censor
 noster existimare potuerit eam duabus illis vocibus
simul copulatis Archelaum astruere, aut saltem innuere
voluisse. At detrahendi maledicendique studio
id Beausobre confinxisse, altera calumnia quam
statim subjicit evidentissime demonstrat. Nam animadvertens
ad reliqua laudatae sententiae verba, illa
violenter in contrarium sensum detorquet; et sibi
confingens alloqui dumtaxat bardos et plumbeos homines,
qui theologicas lucubrationes numquam attigerunt,
nec sanctos Patres atque Scripturas lustrarunt,
iterum in sanctum episcopum invehitur, illiusque
haereseos facit auctorem, qua impie affirmatum
est Jesum Christum non nisi post susceptum a Joanne
baptismum Dei Filium effectum fuisse. Alias dici
oporteret divinam virtutem, aliam ingressam, unumque
Spiritum, alium esse ingressum. Idcirco necessum
fuisse Jesum Christum veram habere hominis naturam,
ut Spiritus sanctus in cum descenderet. Quantum
tamen alienus fuerit ab ejusmodi cogitandi ratione
pius atque catholicus Archelai animus, jam
 dicta in praecedentibus perspicue patefaciunt. Semel
enim quod Manes et Archelaus in eo convenirent,
videlicet, in exordiis Jesu Christi apparitionis, verum
fuisse Deum et Dei Filium, et dumtaxat de vera ex
Maria nativitate, de vera hominis natura in utero
Matris assumpta et Verbo divino sociata, controversia
procederet, jam Archelao licere non poterat
extra constitutos hos disputationis limites, nec vagatum
abire, nec veram divinitatem Christo denegare;
sed affirmare atque dumtaxat probare eum
oportebat descensum illum Spiritus sancti in Jesum
baptizatum in gratiam humanae naturae contigisse,
Ut nimirum mundo, angelis atque hominibus, certo
innotesceret, illum esse humani generis opitulatorem
sequestrem, et verum propitiatorem ab aeterno praedefinitum,
et in tempore e sede Patris ad homines
missum, ut praedicaret captivis remissionem, caecis
visum, dimitteret confractos in remissionem, et praedicaret
annum Domini acceptum, et diem retributionis
  . Descensu itaque illo manifestata est illa
gratiae abundantia et plenitudo, quam nos omnes per
mediatorem, summum pontificem, a Deo unctum
accepimus. Hocce ergo ministerium, potestatem
auctoritatemque deinde exercendam, ob quae inunctus
dicebatur, voluit Spiritus sanctus indicare;
quemadmodum jam pridem Isaias fuerat vaticinatus
. Quapropter etsi PP., in catholico sensu,
aliter et aliter illum Spiritus sancti descensum in
Jesum baptizatum explicaverint, omnes tamen in eo
conveniunt, illum contigisse ut edoceremur humanae
naturae primitias 74 fuisse instauratas, cum apparere
voluerit verus homo, sanctificationis capax, ut dicit
Cyrillus; simulque innotesceret eo tempore ejus
unctionem fuisse expletam, quia omnia ministeria,
functiones et exercitia ab ipso Isaia vaticinata, et ad
sacerdotium pertinentia, suscepit.
7. Ex quibus omnibus illud consequitur, maxima
injuria, in haereseos suspicionem Archelaum fuisse
 adductum, quod utrumque nomen Jesus et Christi
Mariae unico filio tribuerit. Hanc enim loquendi oeconomiam
eum servare oportuit, ut duarum naturarum
conjunctionem indicaret, ut notat Theodoretus. Immo,
auctore Augustino, si quis Jesum Christum plus
quam hominem non novisset, Jesum Christum utique
non novisset. Si enim tantummodo homo est, et nihil
amplius, non est ipse Jesus Christus. Sed ad quamcumque
callidam atque fallacem Archelai verbis
factam interpretationem penitus eripiendam, quid
 nobis opus esse potest aliorum catholicorum Patrum
loquendi modo et sententiis? Plenius semetipsum
Archelaum explicasse, evidentissime produnt tum
praefatae disputationis argumenta et verborum series
et significatio, tum Manetis blasphemiae et objecta
quae Scripturarum testimoniis rejicere et evertere
S. episcopus conabatur. Hocce igitur argumento
Manem Archelaus aggressus est. Si enim, secundum
tu dicis, non est natus, sine dubio nec passus est; pati
enim qui natus non est, impossibile est. Quod si non est
passus, crucis nomen aufertur. Et quibusdam aliis
hujus generis interjectis, eumdem Manem perstringendo
subjicit: Haec autem omnia connectis, negans
quod de Maria natus est; si enim confessus fueris eum
de Maria natum, et passio subsequatur necesse est, et
passionem resurrectio, et resurrectio judicium, et salva
nobis erunt Scripturae praecepta. Et post pauca, eumdem
ita compellat: Ideo responde mihi ad singula
quae interrogabo: quomodo abjiciemus tantas et tales
Apostoli  voces, quae dicunt: Cum autem fuit Dei
 voluntas in nobis, misit Filium suum, factum ex muliere.
Et iterum: Pascha nostrum immolatus est Christus.
Et quia Deus Dominum suscitavit, et nos suscitabit
per virtutem suam. His ergo et aliis testimoniis
ex Apostolo depromptis Archelaus firmiter insistebat
ut solam veram ex Maria virgine Jesu Christi nativitatem
propugnaret. Post haec autem gradum fecit
Archelaus ad illum Spiritus sancti in Jesum baptizatum
descensum, quem haereseos notas olere Beausobre
contendit; et iterum Manichaeum hisce verbis
aggreditur: Dic mihi illud etiam, o Manichaee. Si ais
Christum non esse ex Maria natum, sed apparuisse
quidem ut hominem, cum homo non esset, praestante
hoc et agente virtute quae in ipso est: dic mihi super
quem Spiritus sanctus sicut colomba descendit? Quis est
etiam qui baptizatur a Joanne? si perfectus erat, si virtus
erat, non poterat Spiritus ingredi, sicut nec regnum potest
ingredi intra regnum. Cujus autem ei coelitus emissa
vox testimonium detulit dicens: Hic est Filius meus
 dilectus in quo bene complacui? Dic, age, nihil remoreris
quis est ille, qui parat haec omnia, qui agit universa ?
8. Archelao ita interroganti, audacius Manes respondere
ausus est sibi pium videri dicere quod nihil
eguerit Filius Dei, in eo quod adventus ejus procuratur
ad terras: neque opus habuerit columba, neque
baptismate, neque matre, neque fratribus, fortasse neque
patre, qui ei secundum te (Archelae videlicet) fuit
Joseph, sed totus iste descendens, semetipsum in quocumque
voluit transformavit in hominem, eo pacto quo
Paulus dicit quia habitu repertus est ut homo . Cujus
igitur rei indiguerit is qui semetipsum in omnia transformarit,
ostende? Postea eludere quaerens, quae Archelaus
catholice propugnaverat, hocce aliud argumentum
subjicit, quo S. episcopum, quasi jugulum
petere arbitratus, 75 dixit: Si enim hominem eum
tantummodo ex Maria esse dicis, et in baptismate Spiritum
percepisse, ergo per profectum Filius videbitur
et non per naturam. Tandem comparationem Spiritum
 sanctum inter et ipsum Christum Dei Filium
instituens, sic pergit ratiocinari: Si tamen tibi concedam
dicere secundum profectum esse Filium, quasi
hominem factum, hominem vere esse opinaris, id est,
qui caro et sanguis sit; necesse est ergo et Spiritum,
qui sicut columba apparuit, non aliud esse quam naturalem
columbam: SICUT HOMO enim dictum est, et SICUT
COLUMBA; et quodcumque opinari potest de eo sermone
quod dictum est, SICUT HOMO, hac opinione concipe
etiam de eo quod dictum est, SICUT COLUMBA; necesse
 est et haec aequaliter recipere, ita enim in Scripturis
quae de eo scripta sunt inveniuntur .
9. Interim autem multa animo revolvebat Archelatis,
tot tantasque ex Manetis ore prolatas blasphemias
excipiens; sed potissimum verebatur ne, omnino
circumspecte disserens, plus periculi ignaris et insipientibus
qui aderant quam utilitatis isthaec disputatio
afferret. Nam cum Scripturarum intelligentiam, non
omnibus datam esse certo sciret, non poterat diligenter
aptatam quaestionem manifestare atque dissolvere,
nisi propter hos qui assistunt et nos audiunt.
Verumtamen ex populi frequentia, quasi necessitate
ductus, nonnullis praetermissis ex iis quae Manes objecerat,
ea solum quae ab eo palmaribus crassisque
erroribus involuta palam praedicaverat eripere atque
subvertere sequenti ratione nisus est. Quare iterum
suam congressionem prosecuturus, statim ita ad hominem,
ut scholae loquuntur, ratiocinatur: Dic ergo
mihi si Jesum hominem naturaliter factum intellexerimus
ex Maria, habentem carnem et sanguinem intellexerimus;
 necesse est etiam Spiritum sanctum veram
esse columbam, et non Spiritum? Ut hoc falsum consectarium
refellat, protinus ostendit veram columbam
verum hominem ingredi haud posse atque in eo permanere;
sicut nec caro naturaliter carnem ingredi
potest. Contra vero, Scripturarum loquendi modum
atque rationem fideliter intelligimus, si Jesum Christum
verum hominem cum vera carne et sanguine
ex Maria natum profiteamur, et Spiritum sanctum
columbae figuram solum gestasse. Nam Spiritus, secundum
certam rationem, habitat in homine, descendit,
et permanet, et competenter hoc, et factum est, et
fit semper. Veras ergo hominis proprietates de Christo
Jesu naturaliter affirmari oportere, ibi probat Archelaus.
Secus vero de Spiritu sancto veras columbae
proprietates affirmare nefas esse; idque prohiberi, ex
sancti Spiritus operatione, perfectionibus, attributis
et agendi ratione, evidentissime probavit. Quam disparem
rationem, cum in medium adduxisset, cui
 nec Manes, nec quisquam alius impietatum assertor
poterat refragari, ita adversarium compellat, simul
perstringens, et jocosis verbis ei illudens. Si quidem
cum Manes se Paracletum Dei profiteretur; Spiritum
enim venisse super se dixerat, quem promiserat Jesus
esse missurum, et unde (ait Archelaus), nisi de
coelo descendat? Coelum ergo Spiritum sanctum inhabitare,
et e coelo in hominem descendere, in eoque
permanere, laudatis verbis confirmat; ut inde colligat,
non descendere posse nisi supra hominem dignum
se, id est plenum gratia et virtute. Sed veras
columbas super ipsum Manichaeum, non supra Christum
descendisse, potius esset sentiendum: Ut te
(ait) columbarum potius furem accipiamus, insidias
eis ac laqueos molientem; dignus enim es qui verbis ridiculis
illudaris. Sed rediens statim ad disputationem
a qua paululum fuerat digressus, ad eam videlicet
transformationem, qua Deus se in hominem, vel
in solem, transformasse Manes confingebat, ut ostenderet
 Jesum nostrum, habitu solo et visu factum esse
hominem, a quo tamquam haeretice dicto quilibet fidelium
abliorrere debebat, provocat ad promissiones
omnes atque figuras in Scripturis de hujus nativitate
76 expressas; immo et ad ipsum adventus nomen,
quae deleri necesse esset, cum in coelis positus facere
poterat quae voluerat, si eum Spiritum solum et non
hominem fuisse affirmemus. At non ita esse, ex Apostoli
verbis ad Philippenses probat . Nimirum:
Exinanivit seipsum formam servi accipiens. Quare subjicit
statim. Dico autem de eo qui ex Maria factus est
homo. Qui loquendi modus, divini Verbi naturam atque
personam ante nativitatem ex Virgine perspicue
patefacit. Quemadmodum in mundo post baptismum
Patris vox annuntiare voluit, disserens de eo qui de
 Maria natus erat Filius: Hic est Christus Dei qui
descendit super eum qui de Maria est.
10. Non me latet postremam hanc sermonis phrasim
a Beausobre non satis probari: immo tamquam
Nestorianae haereseos fontem esse insimulatam. Sed
absit quod etiam in ipso disputationis aestu duas ibi
Archelaus in Christo distinxerit personas hominis,
nimirum, et Dei. Cum ipse, nonnisi de duabus naturis
invicem copulatis disseruerit, quas unicus Dei Filius,
vere ex Maria natus in se habuit conjunctas, ut
tota disputatione catholice professus est. Et quidem
non aliud sonare istas Archelai voces, quae maligne
interpretari Beausobre nisus est, clarissime illa verba
patefaciunt: Hic est Christus Dei, id est Filius, qui
descendit super eum qui de Maria est. Et paulo post,
Filium hunc Dei a Maria genitum sine ambiguis vocibus
asseverat. Nam verba faciens de Jesu baptizato,
qui e Jordanis aquis jam ascenderat, ait: Statim
enim in desertum a Spiritu ductus est Jesus, ut tentaretur
a diabolo, quem cum diabolus ignoraret dicebat
 ei, Si Filius es Dei. Ignorabat autem propter
quod genuisset Filium Dei, qui praedicabat regnum
coelorum. Filium ergo Dei, in vera humanitate a
Maria genitum fuisse, Archelaus profitebatur. Qui
praeterea Spiritum sanctum in baptismate recepit,
per quem vox paterna testatur dicens: Hic est Filius
meus dilectus, nullus alius portare praevaluit, nisi qui
ex Maria natus est, super omnes sanctos Jesus .
11. Quoniam vero varia Manes Archelao objecerat,
quae nondum erepta, atque eversa videbantur, ita
sapienter adversarium fortius perstringere conatur,
numquam a propositae disputationis limitibus abscedens.
Quare, neque habitu solo et apparenti specie
Jesum Mariae filium hominem fuisse probaturus, ita
episcopus effatur: Si habitu eum et specie dicis esse
hominem, quomodo ab his qui ex viro et muliere nati
sunt Pharisaeis teneri potuit, et ad judicium pertrahi,
cum spirituale corpus a crassioribus corporibus non
valeat comprehendi? Et corripiens, et exagitans eumdem
 Manem, qui dixerat pro libito Filium Dei in
quamque formam et speciem se transformasse, quemadmodum
et in solem, ita subjicit. Perge, quaeso, et
pugillum plenum solis mihi affer, aut modium plenum!
Ipse vero sol, pro eo quod subtilioris est corporis,
cooperire te et circumdare potest, tu vero eum, etsi conculcaveris,
nihil laedis. Contra autem, concludit, Dominus
vero meus Jesus, si tentus est, ut homo ab hominibus
tentus est. Si non est homo, nec tentus est. Si
non est tentus, nec passus est, nec baptizatus est. Si
ille non est baptizatus, neque quisquam nostrum baptizatus
est. Baptisma autem si non est, nec erit remissio
peccatorum, sed in suis peccatis unusquisque morietur.
12. Ex quibus Archelai dictis maximum sibi incommodum
Manes afferri praesentiens, totum hunc
sermonem praetermittit, et dumtaxat postremis illis
vocibus insistens, duo illa consectaria in medium
adduxit. Primo reponens: Ergo baptisma datur
propter remissionem peccatorum? Quodque cum
 Archelaus dedisset, respondendo amen, statim istud
aliud blasphemum subjecit: Ergo peccavit Christus,
quia baptizatus est? Quod postremum perhorrescens,
Archelaus, illico obstitit respondens, Absit; et 77
apostoli Pauli verba usurpans, sermonem hisce verbis
clausit: Quin potius pro nobis peccatum factus
est, nostra peccata suscipiens. Propter quod ex muliere
natus est, et propter quod ad Baptisma venit, ut hujus
partis perciperet sanctificationem; ut Spiritum, qui
descenderat in specie columbae, corpus quod susceperat
portare possit. Recessisse Archelaum a catholicae
veritatis principiis, postrema hujus responsionis
parte, Beausobre contendere non veretur . Nam
quamvis Jesu Christi summam innocentiam internovisset
et praedicasset, dicendo eum non recepisse
 baptisma ut a suis peccatis mundaretur, quod tamen
impie affirmaretur; cum addidisset deinde Jesum
fuisse baptizatum, ut secundum eam partem qua ex
muliere natus erat sanctificationem perciperet, et
idoneus efficeretur ad sustentandum Spiritum, qui in
eum descenderat, idcirco infinite a catholicae fidei
principiis abscessit. At calumniam atque figmentum
haec continere, quis non videt? Christi animam perfecte
per unionem hypostaticam divini Verbi plenissime
fuisse sanctificatam, jam Archelaus tota illa
disputatione, cum implicite, tum explicite fassus est:
nec enim ullum aderat in ejus anima peccatum, quod
baptismate deleri posset . Sed quoniam durum
crucis et passionis mortisque certamen subire debebat,
cujus causa visibili illa specie Spiritus sanctus
in eum descenderat, idcirco infirmum et carneum
corpus, quod ex Virgine assumpserat, exterius etiam
roborari oportuit, ut omnia illa tam cruenti certaminis
tormenta portare posset. Unde ergo colligit Beausobre
Archelaum eo dicto a catholica abscessisse
 fide? Corpus enim illud et anima, quae in conceptionis
suae instanti Verbi personae uniebatur et substantialiter
sanctificabatur, nova per baptismum purificatione,
ut Spiritus sancti habitaculum efficeretur,
non indigebat. An non id confessus est Archelaus,
cum negavit Christum habuisse peccatum proprium,
quin potius pro nobis fuisse factum peccatum, nostra
peccata suscipiens? Igitur dum nostra peccata expianda
suscepit, visibilibus etiam signis exterius purificari
oportuit, ut nostra peccata cruci affigere et
delere sua morte atque passione posset. Tandem
Archelaus innuere voluit eo sensu quadam exteriori
indiguisse purificatione, qua peccator in mundum
pro nobis apparuit, cum languores nostros vere ipse
tulit, et dolores nostros ipse portavit. An non in
horto antequam crucem ascenderet, animi perturbationes
expertus, ab angelo fuit confortatus?  An
non in cruce agens animam, et mortales expertus
dolores, Patrem Deum orabat dicens: Deus meus,
 Deus meus, quare dereliquisti me? Praesidio haudquaquam
indiguisse ob unionem hypostaticam divini
Verbi, catholici unanimi consensione affirmant. Sed
ad veram hominis naturam declarandam haec necessaria
fuisse, quis umquam nisi unus Beausobre inficiari
potuit?
12. Beausobre tandem ut studiosius suae acatholicae
sectae partibus indulgeat, ad S. Methodium Archelai
coaevum provocat, quem tamquam Ariani et Nestoriani
dogmatis patronum exagitat; ea ratione ductus,
ut ostenderet catholicorum episcopos et martyres,
qui jam tertio Ecclesiae saeculo floruerunt, evangelicae
et catholicae fidei non fuisse sinceros custodes,
sed eam depravatis opinionibus labefactasse et corrupisse.
Verum in his aliisque similibus retundendis
longius immorari praesens nostri otii studium cum
minime patiatur, idcirco alia quae ad Manetis historiam,
mortem videlicet, nostra oratio examini subjiciet;
felicius veritatem illam assecuturi, quam ementitis
 solum verbis se dumtaxat in votis habuisse
Beausobre testatus est, idque ut magis atque magis
suis asseclis fucum faceret, atque incautos sciolosque
lectores deciperet.