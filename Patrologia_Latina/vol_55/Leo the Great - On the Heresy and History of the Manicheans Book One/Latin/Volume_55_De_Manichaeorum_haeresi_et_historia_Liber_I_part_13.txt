78 CAPUT X.
Manes ex Diodoride aufugiens a Persicis ministris
comprehenditur, et, pelle exutus, improbitatum
poenas luit. Perperam Beausobre hujus necis auctorem
facit Archelaum, cujus argumenta rejiciuntur.
Manichaei tandem solemni ac religioso ritu Manetis
natalem agunt. 
In evertendis Beausobrianis calumniis contra Archelai
 episcopi fidem et religionem, male et summa
injuria congestis atque confictis, multum operis praecedentibus
capitibus, insumpsimus, ea videlicet ducti
ratione, ut ad examen sedulo revocaremus quae ex
una parte a Manichaeo disputante nefarie contra catholicam
veritatem propugnabantur, et ea deinde
quae ex adverso ipse Archelaus episcopus pronuntiavit
ut haeretica dogmata sibi objecta retunderet et
prorsus rejiceret. An ergo Archelaus in refellendo
Manichaeo et in catholicis veritatibus propugandis
felicior fuerit quam novitatum assertor Beausobre
judicavit, laudatum sanctissimum episcopum, tamquam
laesae fidei hominem multarumque haeresum assertorem
postulando, mox a nobis dicta declarare
poterunt. Potissimum cum in praesens ad illorum
lectorum judicium provocare intendamus, qui in
percurrendis SS. PP. et antiquorum theologorum
scriptis versari solent; quique perfectam et ordinatam
Christianae rei memoriam tenentes, animum novitatibus
recreare minime solent, nec anxius variae
 et peregrinae eruditionis comparandae studio adducuntur,
ut avidius acatholicorum librorum lectioni
vacent, quibus sensim et inconsulte animus falsie
praejudicatisque opinionibus imbuitur, et Christiani
nominis pietas labefactata corrumpitur. Si vero eorum
judicium appellarem, qui, novitatum amore moti,
dumtaxat merces ex haereticorum libris mutuatas
inter populorum frequentiam et in sciolorum conventibus
verbis et fabulosis dictis vendendis exponere
consueverunt, ut sibi doctorum opinionem vindicent,
jam intelligerem meam et Archelai causam
cadere posse, quamvis unice catholica veritate ex
Scripturis et traditione desumpta innitatur.
1. A nostro itaque scribendi scopo minime recedentes,
neve nostra disserendi ratio productior fiat,
Manem valde turpiterque confusum clam a Diodoridis
paroecia seu vico abire compulsum fuisse affirmamus.
Is namque dubio procul, populi ira atque tumultu,
violentam subiisset mortem, nisi Marcellinus,
 pro Romanorum imperio illius provinciae civilium
rerum prudens administrator, et ipse Archelaus,
lenitate ducti, plebis furorem cohibuissent. Fugae
igitur praesidio suffultus, trans Strangam fluvium
confugium quaesivit, iterumque in Arabionem castellum,
ex quo jampridem discesserat, antequam Mesopotamiam
proficisceretur, se recepit; sibi forte blanditus
quod lata a Persarum rege in eum mortis decreta,
aut prorsus abolita, aut mutata fuissent, ob
civilium rerum mutationem, quae forte eo temporis
intervallo quo ex aula abscessit contigerat. Rem
lere hisce verbis Archelaus in sua disputatione descripsit
, addens: Sed ille vias quibus venerat repetens,
transito fluvio, ad Arabionis castellum rediit.
Ubi postea comprehensus, oblatus est regi, quique
plurima adversus eum indignatione commotus, duas
mortes in eum vindicare cupiens, unam filii, alteram
carcerarii, jussit eum ante portam civitatis excoriatum
suspendi; et pellem ejus medicamentis infectam inflari,
 carnes vero volucribus dari jussit. Neque aliter Manetis
necem in catechumenorum 79 institutionibus
Cyrillus Hierosolymorum episcopus descripsit . Qui
tantummodo alias explicavit circumstantias, Manetem
nimirum ad Persarum regem adductum, et coram
eo se sistere coactum, multis exprobrationibus
fuisse exagitatum, ob mendacia et fugam. Qui rex
praeterea ejus irrisit servitutem, accusavit filii caedem,
et damnatos propter eum custodes ad necem. Itaque
(concludit idem Cyrillus Archelai dictis suffragando)
excoriare Manem lege Persica mandavit, et corpus quidem
reliquum bestiis devorandum tradidit. Cutem vero,
qua tanta ejus improbitas continebatur, tamquam utrem
ante portas suspendi curavit. Non absimili modo Socrates
 Manetis necem descripsit . Quippe ecclesiasticarum
rerum memorias referre volens, Archelai
cum Manete disputationem jam scripto consignatam
manibus terens, et eadem suis oculis lustrata,
quae hactenus diximus, rerum ordine servato, fideli
narratione explicavit. Ne vero ea quae ibidem refert
in falsitatis suspicionem quandoque adducerentur, ut
lectorum animum a praejudiciis vacuum redderet,
postquam scripserat. At rex Persarum comperto quod
Manichaeus in illis partibus moraretur, inde abrepto,
cutem detrahi jussit, eamque paleis oppletam ante portas
civitatis appendit; statim ad omnem fidem hisce
dictis vindicandam, subjecit: Atque haec nos haudquaquam
commenti sumus; sed ex disputatione quadam
Archelai, Cascharorum urbis in Mesopotamia episcopi,
a nobis lecta, excerpsimus.
2. Scripto ergo consignata, et Graeco sermone reddita,
tum isthaec Archelai disputatio circumferebatur.
Nec quisquam ab eo tempore ad annum millesimum
septingentesimum quadragesimum usque eam tamquam
 falsam et supposititiam judicare ausus est. Nullus,
inquam, eam commentum nugas atque fabellas
continere affirmavit. Id ergo dumtaxat Beausobriano
judicio, paucisque aliis, qui praefato Scriptori assentari
conantur, reservatum fuisse arbitrabimur? Sed
jam luculentius de hoc vindiciarum genere in sequentibus
verba faciemus. Tandem vero de Manetis nece
sermonem prosecuturi, praeter Epiphanii auctoritatem,
qui praecedentibus scriptoribus suffragatur, obvium
est etiam testimonium Photii , qui quamvis
ob schisma in Ecclesiam catholicam inductum laesae
fidei homo merito debeat appellari; tamen multam
adhibuisse diligentiam in perscrutandis veterum scriptis,
multaque eruditione fuisse praeditum, adhuc
quisquam non est ausus inficiari. Is itaque, quamvis
in recensenda Manetis nece, et Archelai gestis, praecedentium
scriptorum ordinariam methodum non sequatur,
eum tamen vix ab eorum dictis recessisse
exploratum est. Capite enim 13 narrat quemadmodum
 ad regis Persarum iram atque vindictam evadendam
huc illucque Manes vagari cogeretur; describit
satellites ubique eum perquirentes, ut ad regem
adducerent, et adductum gravissimis tandem objurgationibus
exagitatum fuisse, et horribilium impietatum
non indignam mortem subiisse asseverat. Hinc
ergo laudatum caput hisce verbis, quae ex Socrate et
Archelao mutuata esse arbitramur, claudit: Cum
enim infelix ille adhuc in vivis esset, corpus, detracta
pelle, in utrem excoriantes, sic ex vita detrahunt, et
quasi dissecant, reliquum vero corpus in praedam feris
projiciunt, ipsamque pellem, utris instar, vento repletam,
prae foribus suspenderunt. Talem apostata et scelestissimus
homo vitae terminum consecutus est.
Rursus vero laudatus Photius, cap. 15, hujus acerbam
mortem commemorat, praemissa tamen celebri
ea disputatione quam contra eumdem habuit Archelaus.
Hunc autem divinum et sanctum virum Cascharorum
80 in Mesopotamiam episcopum appellat .
Subjicit deinde Manem insperato pudore in publica
 congressione suffectum profugum Diodoridem fugisse.
Et denuo ab eodem Archelao iterum disputante ad
fugam fuisse perpulsum, et apparuisse Manem nequissimum
hominem, suis in dogmatibus omnibus
deridendum, atque detestandum; tum tandem a regiis
ministris eum perquirentibus atque scrutantibus captum
fuisse, et acerbas illas poenas subiisse.
3. Veritatem hanc tot tantisque firmatam momentis,
 etsi Beausobre inficiari ausus non fuerit, multo
tamen studio adhibito, eam sensim infirmare conatur.
Capite enim 11 prioris libri, Manetis necem descripturus,
hujus auctorem et quasi ministrum Archelaum
episcopum fuisse asseverat , propterea in
medium Gallice prolatis illis verbis, in quae episcopus
post disputationem eruperat, videlicet: Haec ego
cum cognovissem, necessarium me etiam vobis indicare,
quia requiritur ipse a rege Persarum usque in hodiernum
diem. Laudata quidem verba ad Manetis perpetrata
apud Persas facinora referri, neminem latere
arbitror. Quae Archelaus eructare quasi fuit coactus,
quando videlicet absoluta cum Manichaeo novissima
congressione, admirantibus populis et turbis, quae ex
illius provinciae locis illuc convenerant, ut duos illos
viros de religione disputantes audirent, silentium
indixit, totamque seriem gestorum atque perpetrata
Manetis facinora patefecit .
Hanc itaque Archelai agendi rationem maligne
in crimen vocare nisus est Beausobre, contendens
 non debuisse episcopum ea Manetis crimina nota facere
populo, ob quae a regiis Persarum ministris ad
necem inquirebatur, videlicet quod regium filium
occiderit. Dumtaxat tamquam bonus pastor eum
oportebat de Manichaicis circa fidem erroribus verba
facere, ut populus illos praecaveret. Quare sibi blanditur,
S. episcopi animum, voluntatem agendique
rationem facile assequi posse et interpretari; judicando,
videlicet, voluisse Archelaum suis verbis populum
excitare ad furorem, et seditionem, ut nimirum,
comprehenso Manete, in Persarum manus traderetur.
Persae enim in confiniis Mesopotamiae commorabantur,
nec a Romanorum ditione et stationibus
separabantur, nisi per fluvium Strangam. Pravam
ergo et, ut vocant, irregularem fuisse hanc episcopi
intentionem, Beausobre contendit. Quam cum populus
deinde optime intellexisset; etiam antequam episcopus
sermoni finem daret, in Manem insurgens,
illum comprehendere nisus est, ut in vincula ad barbaros
 vicinos adduceretur, sed ille diligenter in Arabionis
castellum profugit. Quid mirum vero? Malignae
huic interpretationi Epiphanium suffragari voluisse,
pariter ex sua sententia Beausobre comminiscitur.
 Confingit namque hunc sanctum episcopum intellexisse
ejusmodi Archelai agendi studium episcopalem
characterem plurimum dedecorare; idcirco,
posthabita praecedenti narratione, aliam prorsus dissimilem
suo proprio marte excogitavit, scribendo
populum catholicae religionis studio actum, Manem
lapidibus opprimere quaesiisse, cujus conatus furorem
compescuit et praepedivit, ut Manes aufugiens
facile praesidium sibi nancisceretur. Tillemontius
(subdit Beausobre) sibi persuasit brevem hanc narrationem
ab Epiphanio fuisse suppositam, cum in
Archelai Actis eam non offendamus. At ultro dato
vera esse quae Epiphanius sine auctore mox recensuit,
adhuc staret Cascharae episcopum, 81 Manetis
exitium voluisse, quin de hujus nece posset objurgari.
Si quidem quamvis criminosum hunc virum lapidare
 conantibus sese opposuisset, studium tamen adhibuit,
ut, admonitis Persarum regiis ministris, publica auctoritate
Manem multorum facinorum reum undequaque
quaerentibus, comprehensum cautius tenerent,
ut coram rege adductus capitalem poenam
subiret. Hactenus aliis verbis Beausobre, ex aequo
Archelaum et Epiphanium episcopos mordens et
exagitans.
 Sed omnia quae objecit, nec rerum veritatem comprimere
valent, si diligentius ex Archelai Actis laudatae
narrationis scopum exquiramus, nec duos illos
Patres sibi invicem in Manetis nece describenda repugnare
sequentibus animadversionibus erit exploratum.
Et primo quidem quod attinet ad Archelai
agendi disserendive rationem, qua Diodoridis populo,
non tantum Manichaicos circa fidem errores patefecit,
sed etiam perpetrata ab iniquo eo homine graviora
flagitia, ob quae publica Persarum regis auctoritate
ad necem inquirebatur, in ea nihil prorsus
apparere opinor, quod episcopalem dedecoret characterem;
nec eo studio Archelaum isthaec dixisse
arbitrabimur , nisi gravissimo ductum motivo,
quod facile Beausobre fuisset assecutus, si diligenter
Archelai Acta lustrare voluisset. Nos itaque, qui sedulo
in iisdem percurrendis Actis et disputatione
diutius versari voluimus, apprime intelleximus, novissima
hac congressione absoluta, maximum tumultum
fuisse excitatum in populum qui illuc convenerat.
 Nam alii ex parte Archelao plaudentes,
hujus immensas laudes cum clamoribus celebrare nitebantur;
alii vero ex adversa parte ira et odio in
Manetem aestuantes, probabilius furore movebantur
ut eum occiderent. Tumultum autem in populum
excitatum fuisse, perspicue laudatorum Actorum
textus, quem ipsi subjicimus, manifestat. Quare
maxime verisimile apparet ut quemadmodum inter
turbarum clamores Archelai victoris laudes concinebantur,
ita etiam maledictis atque improperiis,
tum Manetis haeresis et infamia, tum hujus sacrilega
doctrina abominaretur et proscinderetur. Quod si
Beausobre adhuc mihi obsistere vellet, rogarem
quid tumultus nomen habeat significare? Quod si ex
Cicerone nihil aliud importat quam perturbationem
tantam ut timor major ex eo oriatur , jamjam
intelligimus quod periclitata fama et Manetis opinione
ex habitis disputationibus, ut turbae non sinerent
Archelao ad propria remeare, valde probabile
 est etiam easdem turbas pari studio voluisse Manem
detinere, vinculis constringere, aut lapidibus obruere,
ne aufugiendo debitas poenas evaderet. Turbarum
ergo hunc tumultum verbis et precibus forte
Archelaum comprimere oportuit, ne contra gentium
et ecclesiastica jura ex tanta perturbatione
oriretur saevitia. An non Marcellus Manem invitaverat,
et epistola quidem, ut Cascharam veniret? Igitur
gentium jura servari debebant, nec umquam
sine datae fidei jactura cuiquam permissum esse potuit
ut hostilibus manibus laederetur; potissimum,
quia non Romanorum imperio, sed Persarum erat
subjectus. Itaque nec in Archelai mentem cadere
potuit ut, praesente Marcello, populum ad seditionem
excitaret, et haeretici necem exquireret. Quare
idem S. episcopus, etiam ad servandam ecclesiasticam
lenitatem, populo suasit ne e loco in quem
convenerat discederet, paulo post nova verba facturum
se illis promittens. Sed adhuc turbae congregabantur,
 nec tumultum neque perturbationem compressam
fuisse haec verba patefaciunt. Postea vero
congregatis eis, 82 Archelaus acquiescere sibi atque
audire verbum suadebat. Si populus ergo in Manetem
non tumultuabatur, si hunc ad necem non inquirebat,
quare Archelaus novum studium et suasiones adhibuit
ut illi qui convenerant acquiescerent? Igitur ut
Epiphanius clarius gestorum seriem describeret,
nihil suo marte confinxit, sed ea recensuit quae forte
olim habebantur etiam in iisdem Actis, et modo
 propter ammanuensium imperitiam, vel interpretum
malam fidem, praetermissa sunt. Et quidem lacunam
in ea irrepsisse, denotant praecedentia verba, quae
ad calcem jam exscripsimus. Nam post has voces
ita ut (turbae nimirum) omni studio conarentur, haec
alia immediate subduntur, quae nullum genuinum
sensum reddunt: ultra ei  non sinerent, etc., ad
quam mss. codd. lacunam Zacagnius animadvertens,
censuit saltem particulam et esse apponendam, quam
forte adhuc confusionem textusque perturbationem
causare quisque facile poterit ex contextu judicare.
Sed nihil ibidem desiderari, ultro dare non multum
repugnabo. Quid tamen? Epiphanius ex sua sententia
confinxit populum quaesivisse Manem lapidibus
obruere? Commentum apage. Nam Actorum series
narrat quemadmodum ad illam paroeciam multitudo
hominum ex universa illa provincia convenerat, atque
alii ex vicinis locis homines aderant, et facto
silentio hoc modo Archelaus de Mane dicere aggressus
est. Deinde paucis prolatis verbis, haec alia subjiciens,
 populum deprecatur, ut, abjecta omni perturbatione,
omnique strepitu semoto, quae de Manete
didicerat, quaeque indicare decreverat, audire non
detrectaret: sed nunc (ait) paucissima dicere volentem
deprecor, ut cum silentio audiatis, ut agnoscatis qui
sit, et unde, et qualis sit iste qui advenit, etc. ;
semel ergo, iterum, et tertio tandem, ad turbarum
perturbationem, atque tumultum comprimendum,
silentium indicere debuit Archelaus. Nec alia de
causa, nisi quia populus ille in Manem jam invehi
nitebatur; verba enim haec postrema, quae exscripsimus,
ejusdem populi animos in haereticum fuisse
commotos evidentissime patefaciunt. Cum igitur Archelaus,
sano adhibito consilio, eidem populo verba
facere promisit de hujus haeretici persona, conditione,
patria, institutis atque flagitiis, censuit sua
narratione posse sibi conciliare attentionem auditorum
qui convenerant, et interim latam aperire viam
Maneti aufugienti, ut sibi suae vitae et incolumitati
 praesidia pararet. Atque tandem ita factum est ut
ille, vias quibus venerat repetens, transito fluvio, ad
Arabionis castellum pervenit.
5. Sed confingamus adhuc Diodoridis populum
iracundiae et odii motibus in Manem non fuisse jam
excitatum, quid inde? Jam Archelaus in manifestanda
Manetis vita atque flagitiis voluit commovere
populum, ut, haeretico comprehenso, is tamquam
victima postmodum a Persis mactanda et sacrificio
interficienda, caute duceretur? Quis enim sine temeritatis
nota id poterit judicare? Cum potius arbitrari
liceat Archelaum de genere, natali, conditione,
mendaciis, flagitiis Manichaicis disserere voluisse,
capitalem etiam in hunc nebulonem, a Persis,
eum undequaque publica potestate perquirentibus.
latam sententiam, ne simpliciores minusque de fidei
rebus periti illius falsae doctrinae persuasione seducerentur.
An non Ariani, Nestoriani, Eutychiani, et
novissimis saeculis Calviniani, Lutherani Socinianique
 suarum haereseon figmenta, praedicationibus et
disputationibus propagarunt? Quod quidem felicius
ipsis contingere potuit, quando freti armorum strepitu
atque potentia, aut quando dignitatum auctoritate
vel scientiarum doctrina celebriores facti, vel
denique quando aliquo principum saeculi praesidio
assecuto, omnique verecundiae atque timoris 83 freno
spreto, liberum eis esse potuit suarum opinionum
pravitate, aliorum animos, mores et fidem corrumpere
atque pervertere. Archelaum itaque plaudentibus
 sibi populis manifestare non tantum oportebat
suae catholicae legis adversarium nulla vera atque
genuina sacrarum Scripturarum scientia et cognitione
pollere, sed praecipua nostrae fidei mysteria evertere
et suis fabulis abolere: tum etiam omnibus naturae,
tum fortunae bonis atque adjumentis fuisse exspoliatum;
ita ut ejus nomen, mali mores atque facinora,
pluribus nationibus jam tum explorata, prorsus ubique
abominarentur. Quid ergo criminis in ejusmodi
narratione et agendi ratione deprehendi possit, prorsus
non video. Igitur ultro dato quod populus qui
apud Diodoridem disputationem auditurus convenerat
nihil prorsus in Manem fuisset commotus, an non
S. episcopum decebat eum populum de iis omnibus
admonere, quae ex Turbonis et alterius discipuli ore
perspicue cognoverat? An non episcopum decebat
iis omnibus uti praecautionibus atque mediis quae efficaciora
validioraque arbitrabatur pro suae dioeceseos
tranquillitate, suarum ovium salute, et Christianae
doctrinae puritate servanda atque tuenda? Plane
 comminiscitur Beausobre, ejusmodi agendi rationem
in crimen vertere conatus. Potissimum cum Archelaus
Manem falso non incusaverit, nec irrationabili
causa in eum excanduerit, falsa confingendo; sed ea
dumtaxat narravit, quae (ut diximus) ex duorum Manetis
discipulorum ore didicerat.
6. Jam vero SS. PP. atque scriptores summa consensione
Manetis necem descripsisse, praecedentia
testimonia in hujus capitis exordio adducta plenissime
patefacere possunt. Beausobre tamen, suis in
Archelaum et Epiphanium episcopos invectivis absolutis,
adhuc nodum in scirpo quaerere studens,
parum diversos laudatorum scriptorum loquendi modos
et phrases animadvertens, molli brachio, censorio
stylo eos vellicat, ut eos discordes esse ostendat,
nec alia de causa, quia Actorum Archelai fidem elevare
contendit . Primo ait Epiphanium in describenda
Manetis nece, hanc novis circumstantiis adornasse,
cum affirmavit Manem spinarum aculeo
 fuisse excoriatum, ejusque pellem paleis repletam,
cui Albulpharagius Syrorum scriptor suffragari videtur.
Sed hunc (ait ille) probabile satis est, ex Epiphanii
lectione id didicisse et exscripsisse, cum in
Graecorum lingua plurimum esset versatus. Addit
Photium, qui Graecorum relationem ex Archelai Actis
eductam lustravit, testimonium perhibuisse Manetis
pellem aere aut vento fuisse repletam, quemadmodum
follis. Postremum hoc probabilius judicat. Nam
criminosorum et malefactorum pelles, qui a Persis
excoriabantur, aere et non stramine replebantur,
quas sic repletas conservare nitebantur, quemadmodum
de Valeriano imperatore Saporis jussu post
mortem excoriato legitur. Cujus conservatam pellem
deinde Persae imperatorum Romanorum oratoribus,
tamquam gloriosae victoriae monumentum ostendere
affectabant. Caeterum si Graecorum lectionibus atque
narratiunculis credendum est, parem Maneti sortem
subiisse S. Bartholomaeum et monachum Studitam
 arbitrabimur. Perperam tandem Epiphanius (addit)
Manichaeos stratos dormire atque cubare consuevisse
supra paleas, aut spinas; memoriam sui patriarchae
agentes, qui excoriatus fuerat spinarum acumine,
ejusque pellem stramine aut paleis repletam. Sed id
confinxisse Epiphanium, idem Beausobre, Augustini
testimonio ductus, affirmat. Qui narrat schisma Romae
Manichaeos inter exortum, quando Constantius Rom.
civis, congregatis simul pluribus hujus sectae hominibus,
ut Manichaica adamussim praecepta observarent,
quam citissime coetus et congregatio illa in
duas factiones divisa est. Nam alii hanc vivendi rationem
ob nimium rigorem deseruerunt, permanentibus
aliis in laudatorum mandatorum rigore atque
observantia. De hoc schismate hic a Beausobre descripto,
 opportunius 84 ipsi verba faciemus, potissimum
cum ad varios Manichaeorum gradus nostra
scribendi ratio se convertet.
7. Interim autem vellem ut lector animadverteret
haec omnia quae mox ex Beausobre descripsimus, de
diversis nimirum praecedentium scriptorum et PP.
loquendi modis et phrasibus, haudquaquam rerum
veritatem et Manichaicae necis historiam infirmare
aut evertere. Nam laudatorum scriptorum scopus
minime fuit minutas ac tenuissimas hujus necis circumstantias
describere. Nam alii fusius, strictius
alii, Manem a Persis pelle exutum fuisse asseverarunt
ut is videlicet suarum improbitatum poenas lueret.
Etsi eorum aliquis quidpiam addere censuit,
quod a praecedentibus scriptoribus fuerat praetermissum,
id forte contingere potuit, vel ex vulgari et forte
certa traditione a Persis accepta, vel quia eorum
scripta Persarum usui ritibus et institutis magis atque
magis accommodare nisi sunt. Caeterum illud unum
ab omnibus summa consensione comprobatum et
 scripto traditum est, videlicet Manem regia sententia
in eum lata fuisse pelle exutum. An vero pelle exutus
adhuc in vivis existens, an ejusdem pellis detractio
spinarum acuminibus aut ferreo stylo facta fuerit, ad
historiae veritatem non pertinet. Cum hujusmodi circumstantiae
parvi nulliusque momenti sint, nec adeo
necessariae, ut scriptores qui illas addiderunt, aut praetermiserunt
de mendacio aut fabulosis narrationibus
arguamus. Idem prorsus nos affirmare oportet de
ejus cadavere, haudquaquam sepulturae tradito, quod
potius eis vicissitudinibus et in bestiarum ac volucrum
cibo ac nutrimento fuit relictum. Quam agendi rationem
apud Persas aliasque nationes infamiam et opprobrium
minime redolere, gravissimis ductus testimoniis
asseverat Beausobre . Sed fundamentum
ex quo hanc conjecturam se haurire ipse auctor contendit,
non tantum tamquam infirmum nutat, sed
prorsus cadit. Videlicet Persas ex horruisse terram
fodere, foveasque in eam facere ad defunctorum cadavera
 sepelienda. Idque facere non consuevisse,
maximam ob venerationem, quam elementis adhibebant.
Sed Persas caveas, cryptas atque speluncas
habuisse, quis ignorat? Si igitur ipsis religio erat
foveas in terram non fodere, quia elementis cultum
quemdam et venerationem adhibebant, haud video
cur non potuerint mortuorum corpora in aliis condere
locis, ubi terra suos naturales sinus, foveas caveasque
conservat. Quare tamquam male apposita arbitramur
ea monumenta omnia, quae ex Porphyrio, Assemano,
Hydae collegit, et ad calcem apposuit, cum nihil
prorsus ad nostrum conferant scopum, videlicet Manetis
mortui carnes bestiis atque avibus devorandas
traditas et relictas fuisse.
8. Me tamen non latet tam infamem et truculentam
necem, quae metu et terroribus hominum quorumcumque
esse debebat, Manetis discipulorum animum
nec leviter commovisse. Immo, tum facti audaciores,
maximis cum laetitiae signis et superstitiosae
 religionis argumentis eam singulis annis venerari
coeperunt, et ea de causa, solemni Domini nostri
Jesu Christi Pascha abolito, aut saltem a paucis tepidissima
celebritate frequentato, diem dumtaxat quo
Manichaeus fuerat occisus magnis honoribus prosequebantur.
Cujus quippe profani sacrilegique ritus
causam olim Augustinus exaggerabat, et  quasi
raptus in admirationem, quando videlicet Manichaicae
sectae magistros audiebat, ab eis scistabatur quae
causa esset quod Pascha Domini nullis vigiliis, nullo
prolixiore jejunio indicto auditoribus, nullo denique
festiviore apparatu colerent, cum eorum Bema, id est
diem quo Manichaeus occisus est, quinque gradibus
instructo tribunali, et pretiosis linteis adornato, in
promptu posito, et 85 objecto adorantibus, festivissima
 quadam solemnitate et maxima animi devotione honorabant.
Hoc, inquam, cum quaereret Augustinus respondebatur
ejus diem passionis celebrandum esse qui
vere passus esset, Christum autem, qui natus non
esset, neque veram, sed simulatam carnem humanis
oculis ostendisset, non pertulisse, sed finxisse passionem.
Ad hocce ergo falsitatis portentum S. Doctor
post suam conversionem animadvertens, ingemuit,
et contra ejusmodi homines exclamabat, qui cum
se Christianos dici vellent, et Christum de femina
natum, et humanum habuisse corpus negabant, ne
passio ejus quod totius jam orbis festivissimum tempus
est, celebrant, alia paschali die Bematis sacrilega solemnitate
subrogata, quam veluti gratissimam, dulcissimam
summoque dignam honore vehementius
colere desiderabant. An vero recentiores Manichaei
solemnes hos ritus adhuc servare consuescant, me
omnino latet. Rogare dumtaxat possem Beausobre et
Bailium qui omni nisu pro Manichaica religione decertarunt
an adhuc quae a nobis ex Augustino recensita
 sunt usum obtineant? Horum enim responsiones
nostras praesentes has elucubrationes magis magisque
possent adornare. Haec tandem sunt quae de Manetis
vita, moribus, gestis atque interitu ex veterum
scriptis dicenda occurrunt. Nunc vero ad pleniorem
rerum notitiam ad Archelaum redeamus oportet,
qui Marcelli persuasione Turbonis confessionem et
habitas cum Manete disputationes scripto consignavit.