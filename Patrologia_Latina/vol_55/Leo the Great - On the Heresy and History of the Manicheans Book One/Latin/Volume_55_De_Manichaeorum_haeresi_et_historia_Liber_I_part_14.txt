CAPUT XI.
Fabulosa Manichaeorum philosophiae ac theologiae figmenta,
a Turbone, Manetis discipulo ad catholicam
fidem converso, exsecrata, quae ab Archelao deinde,
Cascharae episcopo, Marcelli persuasione una cum
Manetis disputationibus scripto consignata fuerunt. 
Instituendi mihi publicam eam confessionem criminumque
exsecrationem referre, et memoriae mandare,
quam Turbo Manetis discipulus coram Archelao
 et caeteris in Caschara Mesopotamiae urbe fecit, protinus
ad ejusdem Archelai scripta provocare, iisdemque
potissimum insistere opus est. Nam cum is
scripto commiserit, aut scripto committere jusserit
tum ea quae ex Turbonis ore poenitentiam agentis
audierat, tum ea quae audacius Manichaeus ipse in
duabus disputationibus catholicis objiciebat, vix dubitandi
locus supererit, nos ea lustrantes quae in Archelai
libris continentur, rerum omnium veritatem
non esse assecuturos. Quidquid enim in contrarium
etiam hac occasione Beausobre confinxit ad horum
fidem evertendam, nihil penitus nobis et veritati
obesse poterit, quemadmodum luculentius suo loco
explicabimus. Et primo quidem praetermissis hujus
sectae praecipuis fundamentalibusque erroribus, quos
in praecedentibus jam annotavimus, quosque omnium
primos Turbo sua publica confessione exsecratus est,
reliqua alia impia, futilia, sacrilega et fabulosa commenta
describere aggredimur.
1. Has igitur inter fabulas illae principalem habent
 locum, quas de prima hominum productione, horumque
casu et reparatione Manichaei confingunt. Cum
videlicet asseverant duos illos aeternos, sibique coexistentes,
et ad invicem repugnantes, lucis ac tenebrarum
deos, maximum inter se bellum committentes,
singulos humanas portiones condidisse. Qua in
productione cum tenebrarum auctor suos fines ad
lucem praestandam progrederetur, bonus lucis parens
produxit ex virtute animam, quae dicitur mater vitae;
qua primo ornato homine, et quatuor elementis 86
veluti induto, deorsum adversus tenebras pugnaret.
Sed cum tenebrarum principes, quasi ad pugnam
provocati, homini restitissent, maximam vim ei intulerunt,
et de illius comederunt armatura, quod est
 anima . In tali ergo tantoque discrimine primo
homine constituto, primam pariter ruinam lapsum
atque exitium passum esse fabulantur. Cujus quippe
primi hominis animi corporisque afflictiones, aegritudines,
aerumnas, non ab inobedientiae et gulae criminibus
esse exortas affirmabant, sed a tenebris ipsis,
quibus vehementer afflictus opprimebatur. Haec omnia
autem, antequam coelum, terra, luminaria, firmamentum,
spherae, conderentur, homini contigisse
aiunt. Quare priusquam primus homo in orbem prodiret,
tenebrarum chaos vivens jam inhabitabat, et
luminum patrem exorans, tum benigne et clementer
et exauditus est; cum videlicet immissa in eo altera
virtute, quae ex divina substantia processerat, quae
dicitur spiritus vivens, et descendens, dejecto afflictoque
homini dexteram porrexit, ut eum e tenebris
quibus periclitatus fuerat educeret. Quod impietatis
mysterium necdum animo retinebant, sed externis
etiam ritibus et caeremoniis ipsi Manichaei palam profitebantur.
Cum videlicet sibi invicem occurrentes,
 etiam dexteras sibi dabant, ut, nimirum, eo signo
certissime indicarent se e tenebrarum sinu et ergastulis
evasisse .
2. Sed non minus insana et insulsa erant quae de
ipsius mundi conditione philosophabantur. Nam viventem
spiritum, mundi conditorem, tribus aliis
virtutibus indutum, quas haud nominant, descendisse
confingunt, ut educeret principes Jesu in firmamentum
exiens, quod est corpus ejus sphera. Animatum itaque
firmamentum esse censebant, sicuti et luminaria quae
firmamentum circuire conspicimus. Quorum vitalibus
motibus, tantam vim inesse volebant, ut hominum
voluntates, quae iisdem subesse debent, cum liberi
arbitrii laesione et exitio ad agendum compellerentur.
Ridicula praeterea ridiculis addebant. Cum de terrae
creatione, statu et motu ratiocinabantur, iterum eam
productam asseverantes, quam in orbis medio divina
sustentari virtute minime credebant, sed humeris
cujusdam simulati omophori portari, qui cum eam
 portans laboraverit intremiscit. Et haec (aiunt) est
causa terraemotus praeter constitutum tempus. Omnino
ludicra profecto atque blasphema ea sunt quae
de hisce terrae motibus comminiscebantur, quos
causam fuisse affirmabant cur benedictus Pater de
sinibus in cor terrae et interiores hujus partes Filium
suum pareret. Tum materiam, seu tellurem ex sese
plantas et germina produxisse aiebant. Quae cum furatae
essent a quibusdam principibus, tunc aeternus Pater
convocavit omnes principes primarios, et sumpsit iis
singulas virtutes, et fecit hominem hunc, secundum
speciem primi hominis illius, et vexit animam in eum.
Quid vero primariorum principum nominibus intellexerint
Manichaei, minime ex ea Turbonis confessione
indicatum est. Illud unum dumtaxat perspicue
ex praecedentibus verbis conjicitur, duas humani
generis soboles propugnasse, quarum prior cum
Adamiticam praecesserit, viam forte illam ineptam et
deterrimam iis aperuit qui novissimis temporibus
perniciosam erroneamque Praeadamitarum opinionem
 propugnarunt .
3. Sed et alteram causam cur benedictus Pater Filium
miserit in mundum, ex novissima hujus hominis
sobole repetere conantur. Non ea ratione quidem
qua Incarnationis mysterium praedefinitum esse
Scripturae testantur. Sed aiebant ad eam dilecti Filii
sui missionem Patrem adductum fuisse ab aerumnis
et afflictionibus quas hujus hominis anima patiebatur
in corpore. Hac enim de causa, et propter omophorum
Patrem Filium suum 87 misisse, Manichaei docebant.
Cujus quippe Filii in orbem adventum, non in
vera et passibili assumpta carne, sed in simulata
dumtaxat et apparenti hominis specie contigisse, fabulabantur.
Ut videlicet aliorum oculis homo appareret,
 qui re ipsa homo non erat; quamvis ex femina
natus ab hominibus putaretur.  Si quis vero hujus
missionis et adventus finem exquireret, minime hominis
salutem spectasse inficiabantur, nec vero aliae
ruinae aut lapsui hominem fuisse subjectum arbitrabantur
quam illi qui ex carnis corporisque vinculis
oriebatur. Ad quae mala omnia evertenda propulsandaque,
machinam quamdam concinnatam ad salutem
animarum tunc confectam fuisse affirmabant,
qua rota una efformata, duodecim habente urceos,
quibus viventium animae hauriebantur, ut in solis
conspectu adductae, hujus radiis purgarentur, et purgatae
luminari inferiori, lunae videlicet, traderentur.
Sed in duorum illorum luminarium cursu et motu
describendis, quot qualiaque figmenta non excogitabant?
Confingebant enim solem atque lunam duas
esse naves, seu translatorias cymbas coelorum orbem
discurrentes, ea ratione servata, videlicet, ut luna
primum hominum animabus onerata, eas ad subsolanam
 regionem transmitteret; ubi animae sursum
deorsumque per quosdam urceos adductae atque reductae,
naves illae onerarentur et exonerarentur,
quoadusque ipsae animae a corporalibus afflictionibus
quibus premuntur se subripere possent.  De substantia
boni Patris omnem animam, atque omne animal
quod movetur partem trahere confirmabant, addentes
quod luna, cum onus quod gerit animarum saeculis tradiderit
Patris, permanent illa (animantia videlicet) in
columna gloriae, quod vocatur vir perfectus. Hic autem
vir (subdebant) est columna lucis, quae repleta est animarum
mundarum, et haec est causa salutis animarum.
Morti praeterea obnoxias esse quorumdam animas,
certo sibi persuadebant; sed de harum interitus
causa quam inepte, quam stolide fabulabantur! Confingebant
enim virginem quamdam decoram et exornatam,
valdeque elegantem, quae furto appetiit principes
qui sunt in firmamento a vivente spiritu educti et
crucifixi. Quo sane in delirio affirmando antiquorum
Graecorum gentilium opinioni eos adhaesisse sequentia
 Turbonis verba perspicue patefaciunt. Cum eam
anonymam virginem  (Venerem videlicet) masculis
tamquam feminam decoram apparere; feminis vero
veluti speciosum et concupiscibilem adolescentem se
exhibere docebant. A cujus quippe speciei decore et
ornatus elegantia firmamenti principes capti, ita libidinum
amore in eam exarserunt, ut istis post eam
currentibus, illico ex illorum oculis se subripuerit.
Sed tunc princeps ille magnus producit nebulas ex
semetipso ut obscuret in ira sua universum mundum.
Qui cum tribulatus fuerit plurimum, sicut homo sudat
post laborem, ita et hic princeps sudat ei ex tribulatione
sua. Haec autem ad Jovem omnium planetarum
principem referre voluisse, ex ethnicorum scriptis
licet conjectari.  Sed ad easdem malas vicissitudines
subeundas, messium principem quandoque cogi
asseverant. Qui tamen cum se ab illa deceptum virgine
experitur, tanta incenditur ira et inflammatur,
ut super terram famem effundat, hominesque ipsos
morte afficiat. Hinc enim duos mundos, utrumque
 88 ab hominibus inhabitatum exstare docebant. Inferiorem
hunc visibilem et aspectabilem, ea ratione
superiori subjectum, ut omnes homines qui sunt deorsum
radices sursum habeant colligatas. Quare iterum
de eadem virgine fabulabantur, ita disserentes. Cum
ergo princeps messium a virgine fuerit deceptus,
tunc incipiet excidere radices hominum; et cum excisae
fuerint radices eorum, efficitur pestilentia, et
ita moriuntur. Quod si superiores partes radicis validius
 concusserit, fit terraemotus, et insequitur
omofori concussio. Mortem similiter ab his malis
derivari credebant; nullum prorsus corporum inter
animorumque aerumnas et interitum discrimen admittentes.
3. Post haec autem ipse Turbo, qui omnia Manichaeorum
fabulosa arcanae philosophiae principia pandere
et exsecrare statuerat, eidem episcopo Archelao
Marcello caeterisque, coram quibus se sistere jubebatur,
quid de animarum transmigratione cum Epicureorum
schola Manichaei docerent palam explicavit.
Idcirco ista subjecit. Dicam autem vobis quomodo et
animae in alia quoque corpora transferuntur. In praesenti
autem corpore quod nunc spiritus primo inhabitat,
parum aliquid ex anima purgatur. Transfunditur
deinde in canem, aut in camelum, aut in alterius animalis
corpus. Si vero anima, quae praesentis corporis
ergastulis clauditur homicidium admisit, jam in elephantorum
corpora transfunditur,  si messem secuit,
 in muros. Quarum vicissitudinum, seu transmigrationum
seriem latius explicabant, per omnia rerum genera
discurrentes, ita ut, facto gradu a brutis ad
plantas, ad olera, ad germina et ad res ipsas inanimes,
humanum spiritum in quamlibet infundi et transmutari
posse profitebantur. Quae omnia cum nobiscum
reputaremus, nostram admirationem ejusmodi
Manichaeorum tantopere inter se repugnantia principia
excitarunt, ut ne vix quidem arbitrari possemus,
cuicumque etiam ignaro, sed sanae mentis homini
falsitatem non suboluisse. Cujusmodi potissimum illa
sunt quae de animae nominibus et proprietatibus affirmarunt.
Cum videlicet sequentia ista attributa et proprietates
animae convenire docebant, Mens, nimirum,
sensus prudentia, intellectus atque cogitatio. Quibus
quidem omnibus, magis contrarias et alienas esse
novimus, vel brutorum naturas, vel vegetabilium
proprietates, vel insensibilium rerum substantias,
quam lucem a tenebris, coelum a terra, et astra ab
elementis distare intelligamus. Cum igitur has inter
 posterioris ordinis res nullam prorsus concordiam
nullumve societatis vinculum haberi posse Manichaei
ipsi contenderent; quid, quaeso, tam inepte et tam
stolide effutiendo ratiocinabantur, cogitantium substantias
transfundi in fenum, aut in phasellum, aut in
hordeum, aut in spicas, aut in olera, ut et ipsi messores
desecentur et demetantur? Simili ratione quoque de
comedentibus panem, aut de occidentibus pullum
disserebant, dicentes: et qui manducat panem, necesse
est et ipse veluti panis manducetur. Quod si
occiderit pullum et ipse pullus erit. Sed et de animabus
eorum qui hic in terris divitiis abundant, eam
fuisse conditam legem confingebant, ut exeuntibus e
praesenti corporali vita, illae adhuc in pauperum corpora
rejicerentur, coactae primum ad omnes mendicitatis
labores et angustias subeundas, post quas
deinde aeternis poenis cruciandae tradantur. Nec
enim ejusmodi solis figmentis in quaestione de animarum
transmigrationibus haerebant: sed cum ultro
darent corpus atque materiam omnium aspectabilium
 sensibiliumque rerum esse principium, idcirco veluti
necessarium esse inferebant ut qui plantaverit Perseam,
necesse esse eum transire per multa tempora, usquequo
Persea illa quam plantaverit concidat. Atque similia
de domorum aedificationibus, vel de iis qui se abluebant
aquis effutiebant. Qui aedificaverit sibi domum dispergitur
per omnia corpora, si quis laverit se in aqua, animam
suam vulnerat. Quod quidem postremum delirium
argumento 89 est Manichaeos non tantum quascumque
 civiles profanasque aquae naturalis ablutiones exhorruisse,
sed eam quoque quam ad hominum regenerationem
Christus Dominus instituerat. Haec itaque
et non alia absimilia nobis patefaciunt Manichaicae
sectae homines omnem in hac mortali vita ornatum
cultumque despexisse atque damnasse. Nimisque
propterea sollicitos fuisse et delectatos in paupertate
et inopia, sordium squalore et immunditia, quae
omnia sub ficta pietatis et religionis larva extrinsecus
sacrilege simulare nitebantur. Quid enim aliud
indicat studium illud quo aliorum substantiis enutriri
aliorumque sudoribus sustentari quaerebant? Quid
aliud produnt cupiditates quibus maxime aestuabant,
ut qui in hac secta electi dicebantur optimis alerentur
cibis, sibi ex aliorum largitate et oblationibus
comparatis? Manichaei enim ad latiorem suo quaestui
viam aperiendam, atque ut alios excitarent quo suis
necessitatibus prospicerent et misericorditer indulgerent,
frequentius gehennae poenas aliasque graves,
 (ut puto) arcanas aerumnas iisdem comminabantur,
dicentes: Et qui non praestiterit electis alimenta, poenis
subdit gehennae, et transformatur in catechumenorum
corpora usquequo faciat misericordias multas.
Quare auditores talibus deterriti comminationibus,
si quid optimum est in escis, illud offerebant illis electis.
Electi vero non prius aliorum cibis vescebantur
quam superstitiosa isthac uterentur oratione, quam
Archelaus episcopus ex Turbonis confessione hisce
verbis descripsit: Et cum voluerint manducare panem,
orant primo ista dicentes ad panem: Neque ego
te messui, neque mollivi, neque trituravi, nec in clibanum
te misi. Alius te fecit et detulit te mihi. Ego innocenter
te manduco. Postquam secreto autem et intra
semetipsum, nemine audiente, Manichaeus haec proferebat,
ad eum conversus qui ciborum oblationes
detulerat, cum isto sequenti responso grates ei rependere
simulabat: Oravi pro te. Et cum opus facere
illicitum prorsus arbitraretur, ille qui aliorum pane
et cibis vescebatur, in superstitiosae suae sectae testimonium
 addebat: Si quis messuerit demetetur. Ita si
quis frumentum in mola miserit, etiam ipse mittetur in
mola. Si quis consperserit, conspergetur. Ita si quis
panem coxerit, excoquetur. Haec ergo, atque ejusmodi
alia mala iis imprecabantur, qui misericordiam cum
eis agebant, et a quibus cibos seu alimenta accipiebant:
quae immanis agendi ratio et eorum animi improbitatem
nimiamque naturae saevitiem patefaciunt.
4. Jam vero omnia fabulosa figmenta de plurium
mundorum essentia, quae superius leviter attigimus,
Turbo ipse coram Archelao luculentius ita explicare
pergit. Et iterum dicunt esse alios praeter hunc quem
videmus mundum, quibus hujus luminaria cum hic
occiderint oboriuntur. Et nova quasi deliria excogitantes,
universi structuram, terrae aerisque proprietates
noscere negligebant, quamvis plus aequo et matheseos
et astrologiae studiis operam dare ostentarent.
Terram ab ambulantibus laedi volebant. Aerem
similiter ab iis qui manus in altum levabant; quia
 aer est anima hominum, et animalium, et volatilium,
et piscium, et reptantium paradisum esse (qui mundus
appellatur) credebant. Cujus arbores sunt omnes
concupiscentiae et caeterae seductiones corrumpentes
cogitationes hominum. In quo dogmate propugnando,
forte Joannis verbis ex priori Epistola
depromptis abutebantur. Ea videlicet pravis ejusmodi
allegoriis explicantes. Peculiarem deinde quamdam
arborem in hoc paradiso consitam fuisse, ex qua
bonum cognoscitur, jam et ipsi credebant; sed praecedentes
secuti allegorias, ibi Jesum, et ejus scientiam,
quae est in mundo, designari aiebant, quam qui
acceperit, discernit bonum a malo. Quare Turbo subjiciebat:
Cum mundus Dei non sit, se ex Patre materiae,
eumque omnia in eo contenta exterminari
oportet. Sed si anima e mundo exierit, nec veritatem
 cognoverit, Daemonibus tradetur, ut eam doment
in gehenna ignis. Et postquam correpta fuerit transfundetur
in 90 alia corpora, ut dometur, et ita injicitur
in illum magnum ignem, usque ad consummationem.
5. Postquam autem haec et similia alia ex sui praeceptoris
doctrina Turbo pari exsecratione narrasset,
quale judicium aut opinionem de antiquis prophetis
fecerint, vel Manichaei habuerint, explicare aggressus
fuit. Nec enim vera umquam vaticinatos fuisse
credebant, quos ab impietatis falsitatisque spiritu et
a nequissimo tenebrarum principe institutos atque
seductos arbitrabantur. Propterea, excaecata (aiebant)
eorum mente a mendacii patre, falsa semper praenuntiarunt
in exitium eorum qui istorum prophetiis
fidem adhibuere. Hinc subdebat: Et si quis sequitur
verba eorum, morietur in saecula, devinctus intra massam,
quoniam non didicit scientiam Paracleti. Hac de
causa enim, ipse Manes suis electis solis, qui non sunt
amplius quam septem numero, praecepit ut cum desierint
 manducantes orarent, et mitterent super caput
oleum exorcizatum , invocatis nominibus plurimis
in confirmationem fidei. Quid autem esset istud exorcizatum
oleum quo profano illo superstitiosoque ritu
caput inungebant, quaenam praeterea nomina ab ipsis
orantibus invocarentur, Turbo ipse prorsus reticuit,
quia illa ignorabat. Nam Manes ipse et principes
pseudoapostoli ejus, qui alta sapere se semper jactabant,
arcanis quibusdam mysteriis suam impietatem
involvere annitebantur, ne denudata tot sacrilegiorum
nequissimorum ignominia, diabolicae religionis
turpitudo nosceretur. Ea exscribere tandem horret
animus quae de Moyse, prophetis et sacerdotibus antiquis
affirmabant. Cum, videlicet, non alium quam
tenebrarum principem hos prophetas fuisse allocutum
contenderent; et idcirco nullum prorsus Judaeos
inter et Christianos atque gentiles discrimen dandum
esse, cum unus et idem Deus passionibus concupiscentiisque
obnoxius ab iis omnibus coleretur.
Hos ergo Deus ille in suis concupiscentiis seducit,
 quia non est Deus veritatis. Et propter hoc quicumque
in illum Deum sperant . . . cum ipso habent vinculis tradi,
quia non speraverunt in Deum veritatis. Ille enim
secundum concupiscentias suas locutus est cum eis.
Haec, inquam, in Deum optimum maximum maledicta
referre et exscribere nos pudet, nostraque
sancta horret religio. Praesertim cum ex eodem Turbone
edoceamur magnum illum et honorabilem Dominum
Sabaoth, cujus nomen coelorum angeli adorant,
orbis terrarum creaturae cum timore venerantur,
et inferorum gentes contremiscunt, cujus natura
summa bonitas, et virtus omnipotentia est, impeterent
ipsi tam audacter et contemnerent, dicentes naturam
habere hominis, et patrem esse concupiscentiae.
Et propterea simpliciores adorant concupiscentiam,
deum eam putantes. Hunc ergo Deum, quem malitiae
et peccati auctorem esse contendunt, cum Judaeis,
Christianis atque gentilibus eum adorantibus vinculis
esse tradendum, ex Scythiano, hujus sectae seniore
 principe, asseverabant. Quae quidem omnia non nisi
a stolidis flagitiosisque hominibus poterant excogitari.
6. Sunt tamen duo adhuc praecipua Manichaeorum
figmenta, quae in medium adducere oportet, antequam
ad eorum describendam propagationem progrediamur.
Alterum ad Adami atque Evae emolitionem,
alterum autem ad hujusce aspectabilis mundi
exitium et finem referri debet. Ad primum ergo
quod attinet, Manichaei iis Geneseos verbis abutebantur:
Faciamus hominem ad imaginem et similitudinem
nostram , quibus et haec alia addebant, et secundum
eam quam videmus formam. Hic principem suos
alloquentem collegas principes inducebant, quasi diceret:
Venite, date mihi de lumine quod accepimus,
et faciamus secundum nostram, qua principes sumus,
 formam, et secundum eam quam videmus, quod est
primus homo. Quot ergo qualiave deliria isthaec verba
contineant, quis porro non intelligit; et illa quidem
summo Deo injuriosa, nullum prorsus 91 collegam
sibi aequalem admittenti, quique a nullo extra
se alio, nec lumen, nec attributum, nec quidquam
aliud accipere potest; qui nullam in se externam et
visibilem formam habet, secundum quam creaturas
condiderit; qui tandem Adamum ipsum, non secundum
alterius primi hominis formam, sed ad solam
sui imaginem et similitudinem ex nihilo creavit?
Adhuc itaque naturae lumine repugnante, plures deos
aequales, visibilem corporeamque gestantes formam
confingebant, qui hominem creaverunt, qui Evam quoque
similiter fecerunt, dantes ei de concupiscentia sua
ad decipiendum Adam. Nihil turpius profecto, aut
hisce maledictis nihil scelestius, quibus primorum
parentum conditorem audacius figunt. An mali et
concupiscentiae auctor is esse poterat, quem cum
 mundo nec habere partem, nec super mala quae in eo
contingunt gaudere posse, ipsi Manichaei affirmabant?
An non deliramenta loquebantur?
Scythianus vero tandem, qui hujus sectae princeps
auctor fuit, suis in scriptis, de hujus aspectabilis
mundi fine et exitio verba faciens, haec habet: Cum
manifestam fecerit ejus imaginem, tunc ipse omophorus
extra se terram derelinquit et ita dimittitur magnus ille
ignis qui consumat universum in quem omnes peccatorum
animae aeterne cruciabuntur. Tunc autem (addebant)
haec omnia evenient, apparente Jesu in modica
navi, cum vitae matre et duodecim gubernatoribus;
secum etiam habentes lucis virginem, et tertium quemdam
seniorem, cujus nomen Turbo ipse haudquaquam
indicavit. Cum autem magnus ille spiritus vivens, in
sua navi existens apparebit, fiet murus ignis illius
magni, murus venti, et aeris, atque aquae interioris.
Omnia autem in luna habitabunt usquequo totum mundum
ignis absumat. Et post haec restitutio erit duorum
luminarium, et principes habitabunt in inferioribus .
 Hisce ergo commentis ea omnia vaticinia quae de
Mundi exitio, de novissimo judicii die, de judicis
majestate, sacrae litterae docent et praedicant, scelestissime
corrumpebant, ut, labefactata Christi religione,
homines a veritate prorsus recederent, et ad
fabulosa et insana addiscenda figmenta converterentur.
Quare Turbo fidelem suam confessionem, hujusque
doctrinae diabolicae exsecrationem, hisce verbis
claudit: Haec est omnis doctrina, quam tradidit Manes
tribus discipulis suis, et jussit eos in tres mundi
plagas proficisci .
7. Ut ergo Manichaeorum principes auctores, suis
in philosophiae ac theologiae studiis impie aeque ac
inepte deliraverint, jam ex Turbonis confessione, ab
Archelao Cascharae episcopo scriptis consignata, aut
consignari imperante, sufficientissime arbitror patefactum
. Sed in horum figmentis impietatibusque
recensendis nos plurimum laboris subire oportuit.
Cum ejusmodi Archelai disputatio, etiam prout Zacagnii
 studio typis commissa, multis verborum anfractibus,
barbaris inusitatisque vocibus, ex Persica,
Syriaca ac Mesopotamiae lingua derivata, referta sit,
et tot tamque gravibus mendis scateat, quae vel a
variorum interpretum oscitantia, vel amanuensium
indiligentia in eam irrepserunt. Nihil tamen falsi in
se continet illa Turbonis exsecratio; nihil habet quod
dubiae sit fidei, nisi quasdam duras et parum scholarum
usui phrases accommodatas, Archelao tamen
coaevas; cum tunc nondum exortae fuerint haereses
 illae quae sequentibus saeculis Ecclesiae in conciliis
rejectae, magis perfectam atque propriam loquendi
methodum et ipsis PP. et theologis quoque religiose
92 sequendam praestiterunt. Suffragatur Augustinus,
qui in suis Operibus hinc illincque ejusmodi nugas et
Manichaeorum fabulas refert, quas sanctus ille doctor
non tantum ut praecavendas omnibus prodit, verum
etiam ut nimium religionis veritati noxias impetit
atque subvertit. Quare minime suspicari licet ejusmodi
Archelai opus et caetera quae ad Diodori seu
Tryphonis pertinent disputationes haud esse genuina,
ut veteres omnes testati sunt; et abundantius ipsi
probare reservamus, catalogum eorum descripturi
qui de Turbonis confessione sermonem habuerunt.