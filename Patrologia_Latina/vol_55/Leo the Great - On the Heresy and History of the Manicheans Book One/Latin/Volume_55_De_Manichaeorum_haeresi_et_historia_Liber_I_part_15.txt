CAPUT XII.
De emortuali Manetis anno. Variae de eo opiniones, pro
quibus conciliandis nonnulla momenta afferuntur.
Beausobrianus scopus in quaestione de qua agimus
explicatur.  
1. Emortualem Manetis annum vix definire possumus,
nisi quibusdam certis conjecturis insistamus.
Quarum aliae ad illud tempus pertinent quo ipse haereticus
primo cum Archelao episcopo, deinde cum
Diodoro presbytero, duas illas voluit habere congressiones,
in quibus de falsae suae sectae principiis
atque dogmatibus disputavit; aliae vero desumi debent
ex iis quae in secundo hujus operis capite descripsimus,
in quo contra Paschasium Quesnellum
quaestionem habuimus de tempore quo Manichaica
haeresis mundo damnanda innotuit, quando videlicet
scelestissimus homo prava sua dogmata in orbem
spargere coepit. Ibi namque magni pontificis Leonis
testimonio potissimum insistentes, quo affirmavit
Manetem damnandum innotuisse eo tempore quo
Probus et Paulinus consulatum agebant, cum octava
jam persecutio in Christianos desaeviret , satis
clare patefactum est. Hos autem consulatum gessisse
 post Aureliani imperatoris necem, gravissimis adducti
momentis ex antiquorum recentiorumque tabulis,
chronicis atque catalogis, probavimus, illudque
in Christi annum ducentesimum septuagesimum
septimum rejiciendum esse determinavimus, iis videlicet
scriptoribus suffragantibus, quos ad calcem
annotavimus. An vero is annus fuerit emortualis
Manetis, nullibi Archelai Acta innuunt. Quinimmo
horum scriptor a Beausobre tamquam indiligens postulatur,
quod sub uno eodemque Persarum rege
totam Manichaicam tragoediam contigisse affirmare
videatur, cum id prorsus impossibile debeat arbitrari.
Clarissimus tamen Alexander Zacagnius , qui nec
cursim nec oscitanter hocce argumentum ad examen
revocavit, aliter ratiocinatus est. Is ergo imprimis
S. Leonis Magni testimonio superius laudato insistit,
Manichaicam haeresim orbi damnandam innotuisse
probans quando Probus atque Paulinus consulatum
agebant. Quare (subjicit idem doctus scriptor Zacagnius)
 necessario dici debet Archelai cum Manete disputationem,
per quam universo Manetis error innotuit,
accidisse intra Julium atque Decembrem anni Christianae
aeris 277. Hinc censuit benigne esse interpretanda
Archelai verba, quae in capitulo 27 disputationis
legenda occurrunt, cum videlicet coram judicibus,
qui disputationi aderant, volens Manetem perstringere,
eum urget non esse Paracletum a Christo promissum;
alias diu contra suas divinas promissiones
factas, testamento, passione et morte confirmatas, orphanos
 sine rectore, duce et magistro, suos apostolos
93 atque discipulos reliquisset, si Spiritus ille veritatis,
qui omnia docere debebat, post trecentos fere
annos venisset, et quasi Ecclesiae haeredem se esse
confirmasset. Archelaum igitur non ad exaggerandam
Manetis stoliditatem (ut vult Zacagnius) in haec verba
erupisse credendum est, sed cum verborum proprietate
locutum fuisse arbitramur. Nam quamvis rotundum
numerum trecentos annos posuerit, tamen modificatione
quadam usus est, adhibito et interposito
adverbio fere, ad innuendum videlicet tertium Ecclesiae
saeculum tum ad exitum vergere et decurrere,
cum laudata disputatio habebatur. Sed Archelaus
ipse hac in re interprete aut excusatione haud indigebat.
Nam in illius argumenti progressione, ut magis
magisque Manetem urgeret, provocat ad ea signa
quibus universo orbi Spiritus sancti adventum oportuit
patefacere; et quamvis, aut amanuensis lapsu,
aut interpretis oscitantia, de hoc annorum numero
agens, quasi a priori supputandi ratione abscedat,
 quando videlicet usurpans illam Christi Domini promissionem,
qua testatum est non multo post se missurum
esse Paraclitum, qui apostolorum et discipulorum
luctum et lacrymas abstergeret, quibus invenitur
post trecentos et eo amplius annos misisse hunc
qui ipse sibi testimonium perhibet. At quis non videt
aut errorem irrepsisse, aut Archelaum aliam supputandi
rationem fuisse secutum? Non enim ibidem
facit mentionem Christianae aerae, sed annorum dumtaxat
qui a Tiberii Caesaris imperio ad Probum ipsum
decurrerant, ea ductus persuasione, ut Manetem magis
atque magis ex Christi Domini promissionibus urgeret
atque perstringeret. A Tiberii quippe morte ad Probi
imperium usque, nonnisi bis centum quadraginta uno
minus anni fluxorunt, ut ex tabulis Petavianis  liquido
innotescere potest. Quare minime mihi persuadere
possum Archelaum aestu disputationis actum, tam
graviter lapsum fuisse, potissimum cum eum Romani
imperii res latere haud possent; quia tum jam Romani
 Orientis partibus et Mesopotamiae dominabantur,
ut omnibus exploratum est. Quod autem Archelaus
ibidem, non de Christianae aerae exordio a Salvatoris
Nativitate desumendo, sed ab hujus morte, quae
contigit Tiberio Romanis atque Judaeis imperante,
disseruerit, illius agendi scopus apprime manifestat.
Quid enim toto laudato illo capite probare nitebatur,
quam Manetem falso sibi Spiritus sancti nomen assumpsisse,
hujus virtutem, potestatem atque dona
sacrilege sibi convenire confinxisse? Quare, ut felicius
sua disputatione id praestaret, provocat primo
ad eas certas Christi Domini promissiones, quibus
apud Joannem dixerat se quantocitius ad Patrem regressurum,
ut suis discipulis locum pararet, Patremque
rogaturum ut daret alium Paracletum, qui in
Ecclesia maneat in aeternum. Quem Paraclitum deinde
vocat Spiritum veritatis, quem mundus non potest accipere,
quia non videt eum, nec scit eum; vos autem cognoscetis,
quia apud vos manebit, et erit in vobis .
 Tandem ad dictorum veritatem magis confirmandam,
subjecit: Non relinquam vos orphanos; veniam
ad vos. Hanc ergo promissionem suis apostolis et
discipulis, quos alloquebatur, Christum fecisse, vix
in dubium revocari potest. Qui sane et illum Spiritum
accepturi erant, non post multos dies, ut essent
veri atque sinceri testes in omni terra praedicationis,
passionis, mortis atque resurrectionis ejusdem. Sed
ejusmodi promissiones Christum fecisse Tiberio imperante
pridie quam pateretur, et Paschate cum suis
discipulis celebrato, quando, jam peracto ultimo suae
voluntatis testamento, Judaei consilio decreverant
horribilem cruentamque necem eidem inferre, quis
ignorare potest?
2. Ut ergo implerentur, tantum temporis decurrere
 non potuit, quantum a Tiberii imperio ad Probum
imperatorem decurrisse compertum est. 94 Annos
enim bis centum et quadraginta inter utriusque imperium
consumptos esse, ex Romanorum consulum
et imperatorum tabulis sine ulla haesitatione intelligimus.
Ad quod quidem temporis intervallum, cum
Archelaus animadvertisset Manichaeum tamquam furem
et latronem abjiciendum expellendumque esse
demonstrat; cum is non deferret signa et divinarum
promissionum exempla, quibus ostenderet se esse
Paracletum, qui a Jesu praefiguratus est, in quo mendacem
ignorans fortasse afferet Jesum, qui enim dixerat
se non multo post missurum esse Paraclitum (ait) invenitur
post trecentos et amplius annos misisse hunc,
sicut ipse testimonium perhibet. Tanta ergo temporis
prolatio irritas prorsus divinas reddidisset pollicitationes,
ut Archelaus asseverat. Et partes eorum assumens,
quos in extremo judicii die Christus Dominus
judicaturus veniet, quasi in scenam loquentes
 adducit, quotquot a Tiberii imperio ad Probum usque
ex hac luce migrarunt, et ita Manetem compellans
ratiocinatur.
Quid dicent Jesu in die judicii illi qui jam vita excesserunt
ex illo tempore usque nunc? Nonne haec allegabut,
Noli nos cruciare, si opera tua non fecimus;
cur enim cum promiseris sub Tiberio Caesare missurum
te esse Paraclitum, qui argueret nos de peccato et justitia,
sub Probo demum misisti; orphanos dereliquisti,
cum ipse dixeris, non derelinquam vos orphanos, cum
ipse dixeris te mox ire missurum Paraclitum . Disputationis
ergo hujus tempus ab Archelao definitum
fuisse, quis ibit inficias? Si enim tum Probum habenas
imperii tenere asseverat, jam praesentem cum
Manichaeo congressionem ad Christi annum 277 rejiciendam
esse evidentissime significavit, si Petavii
supputationibus fidem adhibeamus; vel in annum
282, si clarissimi Pagii testimonio et rationibus insistamus.
3. Jam vero apprime intelligo omnia quae hactenus
 scripta sunt minime ab errore et oscitantia Archelaum
purgare, quamvis perspicue indicaverit suas
cum Manete disputationes contigisse quando jam Probus
Romano imperio dominabatur. Porro annis sex
Probus regnavit, cum sceptrum accepisset anno superius
laudato 277, in eoque permansisset ad annum
282, et in hunc Pagius  laudatas disputationes et
Manichaicam necem rejiciat, quam tamen Beausobre
antevertit, arbitratus potius contigisse illius imperii
anno primo. Quam controversiam nunc definire praesentis
otii haud esse potest. Caeterum nobis persuasum
est verba illa quae in Archelai Actis offendimus,
videlicet, post trecentos et eo amplius annos misisse
hunc, errore interpretis, vel amanuensis supinitate in
illam Archelai disputationem irrepsisse, cum potius
legendum sit: post ducentos et eo amplius annos. Etenim
Tiberius vita functus est, anno 37, atque ab hujus
obitu ad Probi imperium, anni ducenti triginta
novem intercesserunt. Verumtamen de hac re satis
 disputasse arbitramur. Potissimum cum nostrae huic
conjecturae robur adjiciant illa alia praecedentia Archelai
verba, quibus perspicue indicavit nondum trecentos
integros annos decurrisse. Itaque vel dicendum
foret Archelaum in eodem disputationis capite
non satis sibi constitisse, quod probabilitate caret;
vel anachronismi errorem in interpretem aut in amanuenses
fore rejiciendum. Jam vero ad alia nos gradum
facere oportet, ut caetera persequamur quae ad
Manetis internecionem pertinere judicamus.
4. Et primo quidem Persarum regum series atque
catalogus consulenda sunt, ut videlicet intelligamus
an ea omnia quae de Manichaica tragoedia in superioribus
scripsimus, sub uno eodemque rege contigerint;
quemadmodum indicasse Archelaum, vel auctorem
 disputationis quae sub Archelai nomine circumfertur,
Beausobre affirmavit, eum veluti indiligentem
censorio stylo condemnando. Quod igitur ad catalogos
regum Persarum 95 mediae aetatis spectat, certum
est quod, Parthorum regum stirpe exstincta, eorumque
imperio abolito, Christi anno 226, tum Persis
dominari coepisse Artaxarem, seu, ut notat Petavius,
Artaxerum,  qui cum quindecim annis regni habenas
tenuisset, eum excepit Sapores hujus nominis
primus, qui diuturniori principatu fruens, ingentibus
jacturis etiam Romanos affecit, ut Agathias affirmavit.
Hisce dictis non refragatur Beausobre, qui, cl. Pagii
criticen secutus, Saporis regnum protrahit ad annum
271 usque, vel ad initium subsequentis anni 272 .
At Beausobre laudatus, novo de Manichaica historia
systemate excogitato, non tantum Edessenorum
Chronico adhaerens, sibi persuadet ejus natalem diem
in annum 240 contigisse; sed ex silentio Orientalium
scriptorum, servili conditioni Manem alligatum fuisse
 negat, arbitratus originem duxisse ex magorum stirpe,
patremque hominem magum habuisse, qui quondam
episcopatum assecutus est, et Manes appellabatur.
Brevi, tempora multa consummasse Manem filium comminiscitur
scribendo; hunc in Graecorum lectione versatum,
mathesi musicaeque, astronomiae, geographiae,
astrologiae, medicinae, picturae, operam dedisse, et in
pingendi arte maxime excelluisse, quemadmodum et in
sacrarum Scripturarum intelligentia vel interpretatione.
In haeresim deinde lapsum esse Manem asseverat.
Qui propterea excommunicatione ab Ecclesia excisus,
laudati Saporis Persarum regis favorem benevolentiamque
assecutus est, et inter aulicos commoratus,
jubetur regem comitari cum is adversus Romanos
praelia instruebat; ea persuasione ratus, quod sibi et
suis militibus mederi posset.
5. Quo autem anno ad medici praestantissimum
munus exercendum a Sapore fuerit assumptus, non
retulit. At conjici potest ex eo tempore quo Sapores,
exercituum copias ducens, vim clademque Romanis
 inferebat. Id potissimum contigisse Valeriani imperatoris
tempore, rerum Romanorum memoriae produnt.
Valerianus quippe, dolo Macriani ducis, innocentis
Christianorum sanguinis effusi atroces poenas
Deo vindice persoluturus, a Persarum rege Sapore
captus, et in Perisdem adductus; longo tempore
ludibrio habitus, tandem jussu regis excoriatus, scelerum
suorum luit poenas.  At cum ejusmodi praelia
contigissent post annum 254, et Valerianus poenis
exhaustus hominem exuerit septimo imperii ipsius
anno, haud video qua ratione, qua scientiarum cognitione,
qua denique medicae artis peritia, Manes
potuerit tum esse instructus; ut propter omnium
ferme scientiarum cultum Saporis cordi gratus valde
fuerit, ut etiam tamquam medicus optimus et nobilissimus
adhiberetur. Id autem fieri potuisse nemo,
nisi bardus et plumbeus, sibi poterit persuadere. Nam,
Beausobre auctore, natalis Manetis in annum 241
rejiciendus est.  Sapores vero clades in Romanos
 inferre coepit anno 245, juxta Baronium; Valeriani
servitus et proditio contigit circa annum 256; hujus
interitus in annum 260. Cum igitur Valerianus improbitatum
solvit poenas, Manes vix decimum nonum
aetatis suae annum attingebat, et quando Sapores contra
Romanos copias suas et exercitum ducebat, adhuc
infans et tenellus esse poterat; cum praedicta Valeriani
proditio et servitus ad decimum quintum aut
sextum decimum ejus aetatis annum referenda sit;
quae supputandi ratio apprime probat non potuisse
 tum Manem optimi et nobilissimi medici artem apud
Saporem exercere. Non minus fabulosa videntur quae
narrat idem Beausobre 96 de Manetis ordine vel sacerdotio,
de omnium sacrarum Scripturarum intelligentia
et interpretatione, ob quas in haeresim lapsus,
et catholica communione privatus, se in Saporis aulam
recipere potuerit, ea benevolentiae praesidia sibi
comparando quae idem auctor in superioribus recensuit.
Aeque fabulosa censeri debent quae de hujus
ministeriis et parochiali munere, quaeque de habitis
contra Judaeos et magos atque gentiles pro catholica
religione disputationibus, antequam ab Ecclesia excideret,
quae noster criticus ibidem sine auctore fide
digno comminiscitur . Quid enim? Cum Sapores
hujus nominis primus Persarum rex diem clausit,
Manes vix decimum nonum aut vigesimum suae
aetatis annum attingebat, ut jam vidimus. Igitur quomodo
jam contra SS. canonum regulas hunc sacerdotio
initiatum fuisse arbitrabimur, deinde ob haeresim
 communione privatus, et ab Ecclesia expulsus
fuerit, antequam Sapores obiret; scilicet quando rex
iste, fortuna duce, et copiarum multitudine, exercitus
ducebat, ut clades Romanis inferret? Nemo sanae
mentis, qui somniis fidem non adhibeat, id sibi poterit
persuadere. Immo aliquot annos percurrisse
inter lapsum Manetis in haeresim et Saporis mortem
idem Beausobre supponit. Idcirco adhuc etiam praeproperam
illius ordinationem fuisse eum affirmare
oportebat. At diligens artis critices scriptor, qualem
se esse Beausobre jactat, ad hanc rerum repugnantiam
minime animadvertit, eo dumtaxat studio ratus,
ut veterum Graecorum Latinorumque PP. testimonia
infirmet et dejiciat. Propterea novitatibus potius indulgens,
multa paradoxa et fabulas in suum transtulit
opus, Persarum Assyriorumque scriptorum testimonia
laudando, qui longe a Manetis aevo floruerunt.
6. Regum Persarum deinde characteres animique
dotes, studium, et agendi rationem, ad quamdam
eruditionis copiam ostendendam, describit. Et quadam
 usus digressione, antiquam illius gentis religionem
commemorat, hancque diu obsoletam Saporis
Persarum regis studio florescentem factam fuisse asseverat.
Hujus praeterea regis prudentia, fortitudine atque
justitia laudata, gradum facit ad explicandam etymologiam
illius vocis magorum. Quo vocabulo Persidis
presbyteri atque philosophi se vocitare consueverunt.
Multa quoque subdit de Zoroastris philosophia,
studiis, theologia, religione atque cultu. Tantasque
tandem nugas, ineptias, jocularesque interpretationes
attexuit, quas referre summopere virum cordatum et
religiosum de Christianis rebus agentem dedecere
arbitramur, et idcirco haec et ejusmodi alia silentio
praetermittere duximus necessarium.
7. Itaque potius nobis inquirendum supererit sub
quo Persarum rege Manes debitas improbitatum poenas
luere coactus fuerit. Quo in otio non multum
operis nos oporteret impendere, si pariter adversarium
parumque in dictis sibi constantem Beausobre
 non haberemus. In mentem ergo primo revocamus
quae paulo ante de mortis regis Saporis anno descripsimus.
Quem cum Hormisdas filius excepisset , ut
Persarum annales probant, et Beausobre etiam ultro
concedit, duos dumtaxat in imperio annos insumpsisse
exploratum est. Is autem Varanem hujus nominis
primum habuit successorem, qui vix tertio regiminis
anno absoluto ex hac luce migravit, relicto
Varane II, illius regni successore et haerede. A quo
autem Christi anno repetendum sit exordium regni
 Varanis II , non conveniunt inter se Petavius,
Pagius, aliique cum Beausobre. Illi autem contendunt
ab anno 276 desumendum esse. Contra vero
Beausobre diversis insistens conjecturis, in sequentem
277 esse rejiciendum fabulatur. Propterea
97 Manetis supplicium, non sub Varane II, sed sub
ejus praedecessore Varane I contigisse sibi adulatur.
Sed ad hujus scribendi ratiocinandique scopum, opus
est attendamus. Tamquam certum ergo primo cum
Pagio supponit Saporem ab anno bis centum et uno
supra quadraginta Persarum regni habenas assumpsisse,
easdemque ad annum bis centum septuaginta
duos tenuisse. Hormisdae vero hujus filio et regni
successori, non duos integros, sed annum unum et
dies decem, vel menses decem, imperii adjudicavit.
Crediditque sub hoc rege Manetem, primo a Sapore
e Perside exsulatum abire coactum, in Persidem iterum
se recepisse, novoque regi quemdam Revelationum
librum, variis perfectissimisque picturis adornatum,
 exhibuisse. Librum porro hunc non diversum
fuisse ab Evangelio Manichaei, in quo falsa Jesu
Christi historia continebatur, ex quodam Photii testimonio
sibi Beausobre persuadet. Qui praeterea dolendum
esse fatetur quod hujus operis exemplaria,
temporum invidia hominumque odio, prorsus perierint,
cum in se comprehensum haberent fetum sapientioris
hominis, qui ea aetate in Orientalium philosophiae
studiis impenderit. Postremo intolerabilem
abusum eam praelatorum et saecularium principum
religiosam oeconomiam appellat, qua ejusmodi perniciosos
libros, ad populorum fidem, pietatem et mores
depravandos aptos et ordinatos, flammis disperdi
et concremari jussum fuerit; cujus quippe operis an
aliquae saltem reliquiae sive fragmenta apud veteres
scriptores Orientales, Arabes et Persas supersint, se
ignorare fassus est. At veterem, adhuc hodie servatam,
Ecclesiae praxim Beausobre hic et multis aliis
in locis impetere et calumniari voluisse, quis non videt?
Nos ejusmodi dicteria falsasque calumnias refellere
 reservamus cum de M. Leonis aliorumque
PP. decretis contra Manichaicos libros editis sermonem
erimus habituri. Neque deinde nobis opus est
in iis immorari quae ibidem subjecit, cum de Persarum
ritibus et caeremoniis ad quemdam cincturae
usum pertinentibus verba facit. Quem inter Zoroastris
moralia praecepta annumerari, ex Hyda auctore,
asseverat. Quare inde concludit, Persas eamdem
prorsus virtutem cincturae tribuere, quam Romani
catholici signo crucis et aquae benedictae inesse confingunt,
videlicet pro expellendis daemoniis et liberandis
ab eorumdem violentia hominibus. Concludit
igitur utrumque illum ritum, Persarum videlicet,
Mahumedanorum et Christianorum omnimodam redolere
superstitionem. Quemadmodum tandem Hormisdas
Persarum rex laudatum Manetis Evangelium
gratiose excepisset, et se Manichaeum fecisset, animadvertit.
Cujus regis exemplum cum plures brevi secuti
essent, nomen auctoritatemque apud Persas facile
 sibi vindicavit.
8. Verum, subdit, regis protectio haud multum
Maneti prodesse potuit, ut tutius atque securius viveret.
Christiani enim et magi eum suis religionibus
adversari intelligentes, statim infensi eidem facti
sunt, quorum furorem ut evaderet, Hormisdas rex
praesidium simul et munimen in quodam inexpugnabili
castro eidem suppeditavit, ut illic, videlicet, eam
necem praecaveret, quam dubio procul tot tantorumque
inimicorum furor et impetus ipsi attulissent.
Hormisdas tandem extremam diem clausit, consumptis
vix in imperio duobus annis, ut fert communis
scriptorum opinio, quibus nec Beausobre repugnare
 ausus est. Qui hujus mortem referunt ad annum
273 aut 274, affirmantes successorem habuisse Varanem
I, ejus filium. Is Patris exempla secutus, Maneti
munimen atque praesidium in exordiis sui regni
exhibebat. Sed deinde, ethnicorum magorum Judaeorumque
in eum persecutione recrudescente, et
in quadam disputatione 98 publica ab iis superatus,
tandem veluti haereseon auctor necatus est.
Quale autem supplicii genus regis decreto subierit,
certo ibi Beausobre non definit. Tamquam Saducaeum,
dumtaxat, capitali poena fuisse occisum asseverat,
variorum opinionibus laudatis, Hydae videlicet,
qui eum cruci affixum fuisse ad urbis portam
affirmat, vel abbatis Renaudot asserentis pellem eidem
vivo detractam, fenoque repletam suspensam esse
ad aliorum terrorem.
Cui testimonio, subdit librum cujusdam incerti
auctoris, Persarum historiam describentis, vel Abulpharagii
qui dicit pellem Manetis post mortem detractam
fuisse . Quod verisimilius indicavit Valeriani
 naturali morte pereuntis exemplo ductus, cui
Sapores pellem detrahi jussit, ut eam videlicet Romanis
objiceret ad arrogantiam superbae hujus nationis
comprimendam. His opinionibus et tertiam
subjecit, qua asseveratum est Manem occisum fuisse
suspensum in duasque partes divisum, partem quidem
ad unam, partem vero ad alteram urbis portam.
Quare factum est ut loca ista appellarentur Manes
superior atque Manes inferior. At sub Varane I haec
omnia contingere potuisse, quis sibi persuasum habebit?
Hunc enim, spectatis testimoniis accuratissimorum
scriptorum, jam vivere desiisse anno 276 exploratum
est. Itaque Aurelio Probo Augusto et Aruntio Paulino
cons. illius haeresis damnanda innotescere haud potuit,
neque cum Archelao episcopo et Dioride presbytero,
vel, ut mavult Beausobre, cum magis,
ethnicis, Judaeis, potuit disputare, cum jam non esset
in vivis ob necem quam praecedenti anno regis
 decreto eum oportuit subire. Nos ergo ad ejusmodi
ambages et scopulos praecavendos, Patrumque Graecorum
et Latinorum testimoniis insistentes, ad annum
277, quo tempore Varanes II Persis dominabatur,
ipsius Manetis necem protrahimus. Vix ac ne
vix quidem Beausobrianis dictis subscribendum esse
censentes, qui non alium sibi scopum praefixit quam
vanum inutilemque dubiae, jocularis et indigestae eruditionis
apparatum congerere; ut videlicet suis illiciis
incautos deciperet lectores; fabulosis quibusdam
traditionibus, ex ignotis impurisque fontibus derivatis,
sinceram constantemque Ecclesiae catholicae traditionem
ad exitium perducendo, ut disertius in subsequenti
capite probare aggredimur.