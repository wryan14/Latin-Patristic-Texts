99 CAPUT XIII.
An Archelai Acta cum subjectis disputationibus contra
Manetem habitis, prout circumferuntur, vera et genuina
sint. Beausobre opinio ad examen perducitur,
illiusque argumenta tamquam infirma refelluntur.  
1. Mihi maxime deesse viderer, si, fusiori calamo
explicatis iis omnibus quae ad Manetis originem, haeresim,
errores, facinora, atque supplicium pertinent,
animum serius in eam disputationem et Acta non
converterem quae sub Archelai, Cascharae episcopi,
nomine circumferuntur. Integrum enim atque perfectum
fuit hocce opus publicis typis Romanis sacrae
congregationis Propagandae Fidei commendatum,
Christi anno 1698, illudque maximis studiis et labore
erudite ornavit clarissimus et praestantissimus vir
Laurentius Alexander Zacagnius Vaticanae bibliothecae

 praefectus in sua veterum monumentorum collectione
Ecclesiae Graecae et Latinae. Hocce autem opus
omnium eruditorum suffragio exceptum fuisse, quoadusque
in lucem prodiit Beausobriana de Manichaeis
Historia, nemo est qui ignoret. At cum ab anno
1740 idem Beausobre suum opus Amstelodami typis
commiserit, jam tum de veritate Historiae Archelai
et laudatorum Actorum authenticitate, ab eruditis
etiam catholicis dubitatum est; qui ex una parte ad
veterum traditiones secum recogitantes, ex altera
vero adversa parte argumenta quibus horum fidem
et auctoritatem Beausobre elevare et evertere contendit
perpendentes, jam facile in eam persuasionem
adduci potuerunt, vel prorsus ejusmodi Historiam
esse fabulosam; aut multa saltem in se continere
quae rerum veritati illorumque temporum rationi,
civilium rerum moderationi et Ecclesiae rebus repugnant.
Quae quidem omnia cum eripere aut saltem
conciliare statuissem, primo occurrit Eusebii Caesariensis
 aliorumque illius aevi scriptorum silentium,
cui potissimum Beausobre insistit, ex quo negativo
argumento contendit Archelai Acta, et subjectas
duas disputationes, commentum et fabulas continere.
Verum nullius eruditi viri animum hocce Eusebii,
aliorumque illius aevi scriptorum silentium movere
posse aut debere arbitror. Quid enim? Manichaei
res, disputatio, exsiliumque contigerunt tertio Ecclesiae
saeculo labente, Persica Syriacaque lingua Archelai
Acta et duae subjectae disputationes scriptae fuerunt.
Non mirum igitur, si ad Eusebii manus ejusmodi
monumenta non pervenerunt, qui post primum
celebratum Nicaenum concilium Ecclesiasticam conscripsit
Historiam, illique Manichaica dumtaxat innotuit
haeresis, quam in suo Chronico ad annum 277
descripsit. Si hocce scriptorum illius aevi silentium
Beausobriano scopo prodesse posset, in medium adducere
eum oportebat Syros et Persas scriptores qui,
illius gentis Ecclesiae statum Manichaicasque res describentes,
hanc Archelai Historiam disputationesque
 negarent, aut silentio prorsus occulerent. Sed ubi
sunt? Pauci ea aetate scriptores floruerunt qui id
praestare possent. Nam si Graecos consulamus, quos
Syrorum et Persarum res latuerunt, dumtaxat occurrit
Anatolius Laodicaenus, qui sub Probo floruit,
vel Pierius presbyter Alexandrinus sub Caro et Diocletiano,
aut Methodius, qui sub eodem Diocletiano
martyrio fuit caesus, quippe contra Porphyrium et
Origenem scripsit, Arnobius rhetor, et ejus discipulus
Lactantius. Hos autem omnes ob summam locorum
distantiam, nullumque eos inter Persas et Syros
commercium. Manichaicas res latere 100 debuisse,
quis non intelligit? Mirum ergo esse haud debet si illius
aetatis scriptores desideramus qui Archelai Acta et
disputationes recensuerint. At non longe post Nicaenum
primum concilium Manichaicas res ad Graecorum
notitiam pervenisse exploratissimum est. Quarto
enim saeculo currente, hoc est anno 348, Cyrillus Hierosolymitanus
episcopus, catechesi sexta, occasionem
 non tantum arripuit, Scythiani, Terebinthi et Manetis
haeresim insectandi; horum erroribus patefactis,
sed etiam Archelai episcopi Mesopotamiae meminit,
qui Maneti e carcere fugienti occurrit, et Graecorum
auditorium constituens, etiam philosophis judicibus eum
redarguit; ne si Christiani judicarent ad gratiam aliquid
judicasse viderentur. Verbis porro hisce, Archelai
cum Manete disputationes et Acta indicata esse,
quis ibit inficias? At dicat, amabo, Beausobre ex
quibus fontibus Cyrillus haec haurire potuit, nisi ex
satis vulgata traditione Macarii forte et Maximi, illius
Ecclesiae episcoporum, quae traditio jam fidem auctoritatemque
obtinuerat; vel ex aliqua Persica, aut
 Syriaca scriptura, quam prae manibus habebat. Somniasse
autem, vel studiose comminisci voluisse Cyrillum
in eorum institutione qui sacro lavacro illuminandi
erant, minime censendum est. Alias PP.
omnes qui sua aetate et post eum floruerunt ipsum
de errore notassent, et scriptis exagitassent, commentitiam
prorsus esse Archelai cum Manete disputationem
scribentes. Unum interea non est praetermittendum,
quod plurimum valere potest ad alia et
alia Beausobriana argumenta refellenda. Cyrillus
videlicet Archelaum Mesopotamiae episcopum appellavit.
Nullibi autem cujusnam urbis episcopus fuisset
indicavit. Quam tamen oeconomiam seu cautionem
minime secutus est Epiphanius, qui haeresi 66 Archelaum
Cascharae episcopum appellavit , et in
reliquis ipsi Cyrillo subscripsit, ampliorem tamen de
Manichaicis hisce rebus relationem contexendo. Contendit
deinde Beausobre hujus operis autographum
numquam Syriaca lingua fuisse conscriptum, illudque
 primo ex Graecorum fraude in lucem prodiisse.
Propterea colligit nihil aliud nisi purum commentum
redolere. Laurentium Zacagni pariter velicat quod
scripserit Epiphanium Graeca consuluisse exemplaria.
At injuria quidem cl. virum carpit. Is enim Hieronymi
non tantum testimonio id probat, verum etiam
gravissimas affert conjecturas, quas inter illam, videlicet,
quod Archelaus de solaris cursus spatio
agens, sphaeram illud a Graecis vocari ait capite 32.
Itaque autographum illud in Graecorum lingua primo
prodire haud potuit; sed ab aliquo interprete, qui
eorumdem Actorum versionem e Syriaco in Graecum
eloquium elucubravit, ut in notiorem linguam transfusa,
cuncti per orbem fideles plenissimam eorumdem
notitiam habere possent. Sed Graecam ipsam
versionem, de qua agimus, Epiphanio esse antiquiorem
constat, qui insignia eorumdem excerpta Graece
refert in Manichaeorum haeresi. Nec dici potest (subdit
idem Laurentius Alexander  Zacagni) ea ex
Syriaco exemplari, Epiphanium ipsum Graece fecisse,
 cum omnia, quae ab eodem ex Actis disputationis
Archelai cum Manete afferuntur in Latina quam edimus
versione totidem verbis reperiantur. Neque aliquid
conficit quod inter Latinos scriptores primus
qui hujusmodi Acta recensuit fuit S. Hieronymus ,
qui circa Christi annum 392 floruit. Cum potius eorumdem
Actorum mentionem facere debuisset Philastrius
Brixiensis episcopus, qui jam pridem, anno
videlicet 370, ut notat Beausobre , sed accuratius
Caveus , anno 380, haereseon catalogum conscripsit.
At quale judicium eruditi fecerint de Philastrii
studio et scriptis, ex eodem Beausobre et Guilielmo
Cave conjicere licebit. Graecorum enim scriptorum
fere omnia 101 monumenta Philastrium latuisse,
opus illud ab eo concinnatum manifeste judicium
minus accuratum prodit.
2. Beausobre ipse Philastrium inscitiae oscitantiaeque
non semel insimulat, ut apprime noverunt qui
ejus Manichaeorum Historiam lustrarunt. Si ergo ipse
 nullam fidem Philastrio esse adhibendam censuit, et
hac de causa eum exagitat, cur deinde ipsius silentium
sibi favere posse arbitratur? vana conjectura et
ratiocinatio, apage. De interprete deinde, cum Beausobre,
tum Zacagnius verba faciunt, sed eidem opinioni
animum minime accommodant. Zacagnius namque
ad concilianda S. Hieronymi, Epiphanii et Heracliani
Chalcedonensis testimonia, provocat ad Photii
auctoritatem, qui cod. 87 ejusdem Heracliani
quaedam excerpta referens, haec verba subjicit, quae
cap. 39 horum Actorum legimus, quaeque confirmare
videntur eadem acta ab Hegemonio fuisse scriptu
consignata . Igitur verisimile Zacagnius arbitratur
 Archelaum ipsum nonnulla priori disputationi suae
postmodum addidisse, et in eam sententiam lubens
venit, ut Epiphanium atque Hieronymum cum Heracliano
conciliari posse crederet, si dicamus Archelaum
Syriaca primum lingua cuncta quae coram delectis
judicibus adversus Manetem protulerat divulgasse;
Hegemonium vero quae ab Archelao jam edita
fuerant meliori non solum ordine digessisse, verum
etiam exordio, epilogo aliisque nonnullis locupletasse,
ut omnibus numeris absoluta celeberrimae
hujus disputationis Acta ad posteros transmitterentur.
3. Has Zacagnii rationes atque conjecturas satis
speciosas Beausobre judicabit, quas tamen probari
non posse contendit, cum formulae ab Archelao adhibitae
ad Christi personam et incarnationis mysterium
explicandum innuant eas originem habuisse ab homine
qui floruit et scripsit post Nicaenum concilium, videlicet
circa annum 330. At Beausobre minus sibi in
suo conscribendo opere constare jam exploratum est
ex iis quae contra Archelaum cap. 9 superius objecit.
 Contendebat enim disputationem de qua agimus
prorsus esse refertam loquendi phrasibus quae Arianorum,
Nestorianorum, Eutychianorum haeresibus
apertissime favent. Unde ne negotium nobis facesseret
cap. 9 hujus operis Archelaum ipsum ab hujusmodi
malignis notis purgare nisi fuimus . Male
tandem imperitus censor concludit quod cum nemo
ex antiquis auctoribus Syris ei occurrerit, qui mentionem
fecerit aut Archelai, aut ejus disputationis, se
coactum fuisse profiteri atque concludere, aut ejusmodi
Historiam suppositam, aut excogitatam fuisse
ab eodem Hegemonio, aut eam accepisse ab aliquo
viro ex Mesopotamia orto, et a Turbone forte, qui
Manichaeum viderat, hujusque sectae nomen dederat,
quamque aliis deinde quamplurimis circumstantiis a
se ipso excogitatis reddidit adornatam. Hocce judicium
hausisse concludit a quodam viro docto recentiori,
qui credidit praefatum opus Archelao minime
fore adjudicandum. Sed Hegemonium ea addidisse,
 vel detraxisse, quae opportunius judicavit. A qua
opinione se non posse abscedere fatetur, quoad usque
clariora argumenta sibi non fuerint exhibita aut
suppeditata. An tute vero Beausobre communiori
persuasioni defuerit, quando praeter laudatorum scriptorum
testimonia, alia sequentium saeculorum accedunt?
Quando Photius, Petrus Siculus, caeterique
emunctioris 102 critices homines, laudata Archelai
Acta et disputationes probarunt, multis verbis non erit
opus patefacere; cum satius de similibus negativis
argumentis in praecedentibus sermonem habuerimus,
et Beausobre ipse, pro suo marte dumtaxat comminiscendo,
quaestiones proponat atque resolvat. Cujus
generis quidem est altera quam instituit, an Cascharae
disputatio vere exstiterit, vel commentitia sit dicenda.
Cascharae disputationem dixisse fatetur, cum certo
affirmare non possit, vel inficiari, Manetem quandoque
cum aliquo orthodoxo episcopo de suis erroribus
disputasse, vel congressiones habuisse. Lectores hac
 de re certiores reddere non posse ait, cum antiquorum
scriptorum varia exempla supersint, illorum,
videlicet, qui supposititias quasdam disputationes
non tantum haereticos inter atque orthodoxos episcopos
excogitarunt, sed cum apostolis et haereticis
fuisse habitas commenti sunt. Exemplum affert librorum
Recognitionum, qui sub Clementis nomine
circumferuntur, in quibus temere esse ait historiam
 S. Petri contra Simonem Magum disputantis. Credit
(ait) Guilielmus Cave fabulosam hanc narrationem a
Bardesane, Graeci eloquii peritissimo, ex Syria aut
Mesopotamia adductam fuisse. At quis ex eruditis
Historiam Litterariam Guilielmi Cavei suis oculis non
lustravit? Is sane ejusmodi historiam fabulosam narrationem
continere non affirmavit.  Opus antiquissimum
esse ab Origene quoque laudatum, sincere
fassus est. Non illud Clementi adjudicavit: inter
hujus supposititia Opera recensuit; sed non eo sensu,
ut quae in iis continentur fabulas redolerent, sed
quia quod aliis forte auctoribus erat adjudicandum,
Clementis nomen praeseferat. Male ergo ad hujusmodi
exempla et Cavei testimonia provocavit Beausobre ,
ut Archelai acta et disputationes prorsus commentitia
esse ostenderet. Nec Beausobre satius duxit similibus
nugis horum Actorum fidem sensim elevare. Sed graviora
evidentioraque falsitatis argumenta sibi mutuari
posse intendit, ex loco ipso in quo habitam esse disputationem
describitur. Primo in una Mesopotamiae urbe
 publice a Manete et Archelao fuisse disputatum dicitur.
Secundo eam urbem in Romanorum potestatem fuisse
redactam; tertio urbem illam Caschara aut Carchara
fuisse appellatam. Igitur comoediae disputationis Archelai
hos tres characteres convenire, laudata Acta
produnt. Si itaque nullam inveniamus urbem cui
talia conveniant, necessario fatendum est prorsus
fabulosam esse disputationem, quoniam auctor scenam
habitam esse in loco confinxit, qui haudquaquam
reperitur. Urbem hanc Mesopotamiae diligentius Zacagnium
inquisivisse animadvertit. Qui demum sibi
persuasit laudatas tres notas aut characteres celeberrimae
urbi Carrae convenire posse, quae celebrior
deinde facta est, ob Crassi cladem, ut Ammianus
Marcellinus notavit. Hanc vero urbem Romanorum
fuisse coloniam, varia numismata patefaciunt, ut
videre est apud Spanheim, Celarium aliosque. Zacagnio
autem ita ratiocinanti fundamenta suppeditavit
quorumdam scriptorum Latina versio, quae habet
 nomen Charra. Deinde in veterum historiis nullam
Mesopotamiae urbem invenit Romanis subjectam, Cascharam
aut Carcar appellatam. Sed similia nomina
potius attributa fuisse urbi in Arabia Felice sitae, ut
videre est apud Anonymum Ravennatem, Geographiae
scriptorem, vel apud Ammianum  Marcellinum,
qui alterius Carchae meminit. Verum, subjicit Zacagnius,
neutrius harum urbium Archelaus episcopus
exstitit. Nam ejus cum Manete disputatio habita est
in Mesopotamiae urbe, sub Romanorum ditione posita,
cujus episcopatum 103 obtinebat Archelaus, ut diserte
dicitur apud Epiphanium, et in Actis disputationis.
Charcha vero a Marcellino memorata extra Mesopotamiam
trans Tigrim in Persarum ditione sita erat.
Charchae quoque Arabiae urbs, cujus apud anonymum
Ravennatem mentio est, Archelaus nullo pacto episcopus
esse potuit, cum antiqui omnes scriptores eum non
Arabiae, sed Mesopotamiae episcopum fuisse tradant.
4. Hanc Zacagnii  opinionem jam pridem ab
 Assemano,  viro doctissimo Vaticanae bibliothecae
praefecto primario, rejectam et refutatam fuisse (ait
Beausobre), subjiciens Assemani haec verba: Librariorum
potius errore in unico illo Actorum loco Carrha
scriptum dicendum est, quam Caschar vel Carcar initio
Actorum, et apud clarissimos scriptores Epiphanem,
Socratem, Photium, qui certe Carrhas, seu Haram,
celeberrimam Mesopotamiae urbem, Carcaram seu Cascaram
 numquam appellassent. Hanc tamen Assemani,
alioquin viri gravissimi, sententiam improbatam offendimus
a doctissimo viro le Quien  in suo opere
quod inscribitur Oriens Christianus. Is enim, tomo
secundo, de Chaldaeorum Ecclesiis agens, Cascharam
urbem in confiniis Mesopotamiae sitam describit,
valde diversam ab altera quae apud Cosdresnam erat
constructa. Priorem enim urbem idolorum cultui
prius occupatam, Christo nomen dedisse S. Taddaei
praedicatione, atque Archelaum episcopum eidem
praefuisse sub Probo, idem auctor asseverat, qui nec
ab Epiphanio, nec a Hieronymo, nec a Photio nulla
ratione resilire voluit, ipsi deinde universo veterum
scriptorum coetu suffragante. Si itaque adhuc Zacagnii
conjectura, quam impetere Beausobre intendit,
prorsus labaret atque caderet ex librariorum vitio;
non inde tamen consequeretur fabulosam esse Historiam
de qua agitur; atque figmentum redolere, vel
Archelai, vel episcopatus nomina, quorum ibidem
 mentio facta est. Labant tamen prorsusque cadunt
aliae conjecturae, quas subjicit ipse Beausobre, contendens
hunc episcopum catholicae fidei causam coram
ethnicis etiam judicibus expendere voluisse,
praesente videlicet populo, qui Manetem blasphemantem
lapidibus obruere volebat, si Archelaus annuisset.
At futilis conjectura. Beausobre in primis
animadvertere oportebat ad Cyrilli Hierosolymitani
dicta: videlicet etiam ethnicos aliquos judices accersitos
fuisse, ne si Christiani judicarent ad gratiam aliquid
judicasse viderentur. Illi ergo philosophi, qui
tamquam testes advocati fuerant, potentia et auctoritate
carebant, potissimum quia tum Romano suberant
imperio. Ethnicos philosophos in Nicaeno concilio
admissos fuisse, ut audirent, atque etiam disputarent,
nullus hactenus ivit inficias. Unde ergo
mirum si episcopus Archelaus congressionem habiturus
cum haeretico homine, qui falsis Zoroastris
philosophiae et magorum principiis haerebat, etiam
ethnicos philosophos admiserit, quos a fabulosis
 sophisticisque Manetis argumentis abhorrere sibi
persuadebat? Addit  Beausobre deinde in iis Actis
legi Archelaum indignatione erga Manem commotum,
ipsi objecisse non alium esse quam Mithrae presbyterum,
Solis videlicet, falsisque diis cultum adhibere
consuevisse. Hanc objurgationem, subjicit, approbare
non potuit populus paganus, urbsque idolis repleta.
Bene vero plausum obtinuisset a Christiana
gente, cui Christianus imperator dominaretur. Si ita
factum fuisset, urbs tota indignatione contra episcopum
commota injuriis etiam cum vitae discrimine
eum affecisset. Quae tandem omnia ut probabilitate
carere ostenderet, ad Juliani Apostatae factum vel
exemplum provocat, qui in fatali Persarum expeditione
Edessam urbem proficisci recusavit, quia
maximus Christianorum numerus ibidem reperiebatur;
104 suumque iter ad Carram convertit, ut sacrificium
diis immolaret. Quare cum hujus urbis populus
falsorum deorum cultui maxime esset addictus,
 lapidibus obruerunt infelicem eum hominem qui
ipsis nuntiaverat Julianum jam vita functum fuisse.
5. Hic Beausobrianus disserendi modus, hujusque
artificium, facile historiae ecclesiasticae indoctos
persuadere posset. At non eidem fidem adhibebunt,
qui ex Eusebio Caesariensi aliisque sinceris scriptoribus
didicerunt Christianas res Ecclesiarum Mesopotamiae,
Persarum, Aegypti, Phoenices, Phrygiae,
ab anno 277 usque ad annum 293, valde fuisse mutatas;
ita ut, quae florentissimae primum erant, ad
plenum exitium redactae fuerint, Diocletiani saeviente
persecutione. At quis ignorare potest, quod antequam
 tam dira et gravis persecutio in Christianos excitaretur,
jam nostros in summo honore habitos fuisse
apud ethnicos principes; ita ut munus regendarum
provinciarum ipsis quoque demandaretur? Juris quoque
dicendi nostris praebebatur: et conjugibus, et ministris,
atque universae domui suae, non solum credere
in Dominum nostrum Jesum Christum, verum etiam
cum omni fiducia et libertate in fide agere, gentilium
principes sinebant; ita ut illos sibi fideles ac familiares
ducerent, de quibus certi erant quod pro fide Christi
nihil perfidum saperent . Tali tantaque felici tranquillitate
et muneribus donatos fuisse Christianos
sub Marco Aurelio Probo, militari consensu ad imperium
evecto anno Christi 276 aut 277, ut ex Vopisco,
Vict., Eutropio, Idatio in Fastis, Zos., narrat
etiam Petavius . Non mirum ergo si quae exposuit
Archelaus in laudatis Actis verificari potuerint,
maxime quia, ut jam vidimus, Marcellus, sive Marcellinus,
qui imperiali auctoritate Mesopotamiae provinciae
rebus praeerat, utpote catholicus, fidei veritatis
 propagationisque in desiderio erat, quique militari
manu seditiosos contra Archelaum episcopum
insurgentes poenis et cladibus potuisset afficere.
Quod autem Christiani tum ab imperatoribus, provinciarum
administratores, rationarii cubiculariique,
et ad alia honoris auctoritatisque munera obeunda
assumerentur, etiam colligitur ex Diocletiani decreto
an. 303 Nicomediae proposito, quo cantum est ut in posterum
Christiani carerent omni honore et dignitate .
Quod sane absurdum fuisset, nisi antea Christiani
honoribus et dignitatibus frui consuevissent. Non
oportebat igitur Beausobre, ut contra veritatem luce
clariorem fucum facere tentaret, temporum rationes
susquedeque vertendo, sibique persuadere
lectores allucinari posse ad fidem ejus dictis adhibendam.
Fabulosum itaque est, Orientis Ecclesias,
sub ethnicis imperatoribus semper fuisse vexatas,
atque Christianos aequalem conditionem sustinuisse
sub Marco Aurelio Probo, quam deinde sub Diocletiano,
 sub Sapore, sub Juliano Apostata subierunt.
Quod commentum multis aliis gravissimis argumentis
refelleremus, nisi certo innotuisset etiam nihil
conficere quod ex Juliano Apostata objecit, qui, catholica
ejurata fide, idolorum fana reseravit. At
quomodo reserare potuisset, si jam pridem in religionis
catholicae propagationem et munimen non
fuissent occlusa?
6. Diligentius post haec Beausobre suum stylum
convertit ad inquirendum an Carchar, seu Caschar
fuerit urbs in Mesopotamia, sive in Assyria, aut
Chaldaea sita, vel in Persarum finibus, non longe
a Seleucia posita; et an Romanorum imperio subesse
potuerit Probo regnante. Varias hinc inde
ex aliis et aliis scriptoribus conjecturas et rationes
pro consueto suo disserendi modo collegit, nunc
ad Assemanum, nunc ad antiquos recentioresque
geographos provocando, tantamque rerum suppellectilem
105 in medium adducit, ut sibi videatur ostendisse
 hujus disputationis theatrum, nec Cascaram, aut
Carcharam esse potuisse, nec hujus nominis urbem
castrum aut oppidum sub Romanorum potestate redactum
fuisse. Cum itaque ad D. clar. Assemanum
provocet, ipsi objicere incongruum non erit quae
laudatus auctor in sua Orientali Bibliotheca descripsit:
Archelaus anno Christi 277 Manetem haeresiarcham
ex Persarum finibus erumpentem docta disputatione
coercuit . Si ergo ex antiquis monumentis
ab Assemano in medium adductis cum Manes ad
disputandum cum Archelao venit, ex Persarum finibus
eruperat, jam episcopalis Ecclesia non erat in
 Perside, sed in alia provincia non multum longe dissita.
Addit Assemanus: MESOPOTAMIAE EPISCOPUM vocat
S. Hieronymus in Catal. cap 72; locum episcopatus
designat S. Epiphanius haeresi 66; Socrates, lib. I
Hist. Ecclesiast. cap. 22, et Photius lib. contra Manichaeos,
videlicet: Cascar, vel Carchar, indeclinabiliter,
aut plurali vel singulari numero Caschara, et Carchara,
quae urbs in Mesopotamiae finibus sita. Cascar malunt
Syri antiquiores, Gargar, seu Carcar, vel Carcha recentiores.
Non possum tamen dissimulare doctissimum
hunc virum alibi de hac urbe disseruisse, et
descripto catalogo episcoporum illius urbis post Marem
Archelaum nostrum constituisse, eamque urbem
in Persarum finibus constructam, ad Chaldaeorum
provinciam pertinere affirmasse. Quid tamen si
non eadem semper provinciarum divisio, ob bellorum
vicissitudines et Romani imperii mutationes ab
antiquis scriptoribus atque geographis servata fuerit?
Poterant quidem Romani, qui Mesopotamiae rebus
tum dominabantur, Carcharam, seu Cascharam,
 illius provinciae praefecto seu proconsuli regendam
tribuere, eamque illius subjicere ditioni, ita ut scriptores
postmodum de ea disserentes, magis attendentes
ad monarchiae jura quam ad locorum plagam,
eam in Mesopotamiae finibus positam esse asseveraverint.
Cujus quippe rei gravissima fundamenta nobis
suppeditat ipsa Romanarum rerum historia, ex
qua colligimus ab anno 235 Christi ad 276 Persas
aliosque vicinos populos maximis bellorum cladibus
fuisse agitatos. De Gordiano enim legimus magnis
copiis contra Persas potissimum tetendisse, anno
imperii quinto, ab iisque Carras Nisibin, aliaque oppida
recepisse, et eosdem in regionem suam compulisse.
Non latet Gordiani successorem cum Sapore
hujus nominis primo Persarum rege pacem constituisse,
et Romam regressum fuisse; sed iidem Orientalium
limites armis invadentes, Antiochiam diripientes,
varias regiones Rom. ditioni subjectas
populatos fuisse, quos denique Odeactus Palmyrenorum
 decurio, cui Zenobia nupserat, fortiter compressit,
ac Romanam rem sustinuit, cum regium
sibi nomen assumpsit. Is itaque, capta Nisibi et Carris,
vindicata Mesopotamia, Persarum rege fugato,
 caesisque quamplurimis, vinctos satrapas misit,
quasi vicisset ipse, triumphare non erubuit . Hanc
victoriam notavit Trebellius, coss. Gallieno et Saturnino,
qui est Christi annus 264. Ab hoc anno
itaque, usque ad Marci Aurelii Probi imperium, quod
contigit, ut vidimus, anno 276, Orientis Persarum
ac Mesopotamiae res mutatas fuisse, scriptores non
tradunt. Quare cum rationabiliter colligere possimus
eamdem prorsus a Romanis rationem jurisdictionemque
servatam fuisse, non mirum si Archelaus disputationis
auctor, ut vult Assemanus, aut Hegemonius,
qui totam illam Actorum seriem descripsit, servato
rerum et imperii ordine, eam urbem Mesopotamiae
attribuerit, et in ejus finibus sitam esse dixerit, quae
deinde in subsequentibus provinciarum divisionibus
Chaldaeae fuit attributa. Provinciae nomine designare
antiquos 106 consuevisse regiones bello extra Italiam
devictas atque subactas, quarum aliae consulares, ad
quas gubernandas proconsules mittebantur, aliae
praetoriae, ad quas praetores, ex veteribus scriptoribus
 satis exploratum est . Quod cum fiebat, in
provinciae formam redigi dicebantur. Nec mihi objiciatur
de Carra et Nisibi id verum fore, quia earum
urbium Romanorum imperio subactarum expressam
factam fuisse mentionem reperimus; id, inquam,
mihi non objiciatur. Nam aliorum quoque oppidorum
mentionem faciunt scriptores jure belli ex Persarum
cladibus Romano imperio devictorum et subactorum;
quorum nomina haudquaquam descripta
fuere. Verisimile igitur est quod generali illa expressione,
aliaque oppida ex Persis Gordianum recepisse,
Cascharam aut Carcaram etiam comprehendi, quae
Persarum finibus vicinior erat.
Diutius tamen in his expendendis immorari supervacaneum
esse duco. Potissimum cum argumenta
quae postremo loco Beausobre  subjicit prorsus
negativa sint; desumpta videlicet ex silentio scriptorum
Syrorum, quorum scribendi scopus ille non erat,
ut de Archelao ejusque disputatione, omnibus notissima;
 facerent mentionem. Cumulatissime enim illa
refelli possunt certis et positivis testimoniis omnium
Graecorum PP. cujusvis aetatis qui post Manetem et
Archelaum floruerunt.<span class="text-blue-600 font-bold"