PROLOQUIUM.  
1 Absoluto praeteritorum annorum labore, cum
dignius aliquid aggredi nostra voluntas ferret, multaque
in rerum sacrarum memoria illustria occurrerent,
in quibus opera praeclare collocari posset, ut
ad Manichaeorum potissimum historiam animum appelleremus,
ipsa nos amicorum consilia et cohortationes
impulerunt. Cum enim ad ecclesiasticae et
Christianae reipublicae utilitatem plures clarissimi et
eruditione praestantissimi viri, modo unam, modo
alteram haereticorum conscripserint historiam, ex
quibus luce clarius emicant sacrorum pastorum auctoritas,
animi robur, munerisque praestantia in iis
exagitandis et refellendis, eam in opinionem ducebar,
me lectoribus et optimae critices studiosis rem gratam
facturum, si ad hanc subeundam provinciam consilium
et laborem converterem. Nec vero me latebat
multa de hac haeresi hinc illincque in aliorum scriptis
sparsa legenda occurrere. Quae si quandoque ad veritatis
 apices librata redigerentur, et in unum veluti
corpus adornata contraherentur, facile lectorum animus
a tot tantisque molestiis liber evaderet, quas
modo subire cogitur, cum in multorum scriptorum
voluminibus evolvendis, tum ob varias res indigestas,
multisque difficultatibus implexas, quae in hoc
disserendi scribendique genere offendi solent; quaeque
potissimum ingenia torquent, et in errores quam
facillime trahere consueverunt. Non ignorabam pariter
catholicum virum J. Beausobre, Gallico idiomate
Manichaeorum historiam, suis partibus potius
quam veritati consonam, conscripsisse, quam deinde
anno 1734 typis Friderici Bernard Amstelodamii pluribus
notis ornatam publicavit. Sed quae et quanta in
catholicae fidei odium atque perniciem is auctor ausus
sit comminisci, vix et ne vix quidem a quopiam explicabitur,
cum censorium stylum unice in vetustos
sanctos Patres, in Romanae sedis pontifices et in sacras
synodos hujus haereseos occasione coactas strinxerit;
 ut nimirum horum scribendi dicendive rationem, et
agendi oeconomiam, falsis annotationibus carperet,
penitusque dejiceret, aut in pravam saltem significationem
detorqueret. Quare etiam in hujus operis vestibulo
me oportuit animadvertere, molestis satis
operosisque concertationibus animum esse implicaturum,
si hos Beausobrianos libros, quos nonnisi sero,
et postquam decem et septem hujus historiae capita
scripseram, inter manus habere potui, rejicere, horumque
errores diluere statuerem. Verum cum in
percurrendis acatholici viri libris innumera offendissem
quae et veritati et meis animadversionibus
repugnabant, idcirco quae jampridem conscripseram
ad aliam methodum disserendive rationem redigere
nisus sum, ne de Manichaicis rebus quasi jejune et
exiliter 2 disputasse viderer. Igitur ubi tempus ex
quotidianis studiorum exercitationibus, aliisque muneribus
quibus, vel in claustris, vel extra claustra,
operam dare debeo, mihi superesse potuit, non fuit
consilium socordia atque desidia bonum otium conterere;
 sed mecum ea reputabam quae in commune et
litterariae rei bonum, et ecclesiasticae historiae conscribendae
conferri possent. Igitur de tota Manichaeorum
historia quam verissime disserere statui. In quibus
 quidem libellis componendis, nullis partium studiis
a quibus animus scriptoris prorsus alienus esse debet,
me adhaesurum profiteor, cum solam veritatem mihi
in his aliisque subsequentibus concertationibus pro
viribus sequendam et propugnandam proposuerim.