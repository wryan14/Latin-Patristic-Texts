CAPUT PRIMUM.
De praecipuis Manichaeorum sectae auctoribus. 
Manichaeorum haeresis, ab uno potissimum hujus
nominis homine sic nuncupata, tres praecipuos habuit
auctores. Sed qui omnium primus illius nefariae sectae
fundamenta jecit, atque palmares errores confirmavit,
fuit quidam Saracenus, Scythianus appellatus, ex
Arabum gente in Palaestinae confiniis educatus, qui
Graecorum litteris cum operam dedisset, easdem optime
quidem fuit assecutus.
1. Is ergo primo mercaturam exercens, ad Indos
profectus est, et brevi tantam divitiarum copiam sibi
comparavit, ut deinde Alexandriam adveniens,
 se totum philosophiae studio et Aegyptiorum disciplinis
tradiderit, atque mercatura relicta, Aristotelicam
vitam imitari voluerit. Abundans itaque otio
atque divitiis, acri simul pollens ingenio, nova, sed
paradoxa dogmata in orbem inducere secum reputavit.
Cujus quippe desiderii causa, Empedoclis, aiunt,
sententiam secutus, duo rerum principia coaeterna
commentus est: unum bonum, malum alterum; illud
Deum ac lucem, hoc materiam et tenebras appellavit;
qui error fuit unum ex palmaribus dogmatibus Valentinianorum
et Marcionitarum, secundo Ecclesiae
saeculo catholicam Christi religionem vexantium. Alia
quoque figmenta ex Pythagorae principiis derivata,
non solum animo revolvebat, et in vulgus spargebat;
sed et scripto consignavit. Cum videlicet quatuor
conscriptis voluminibus, meris fabulis mendaciisque
refertis, ea nequitiae et impietatis ova edidit, ex quibus,
Manete postmodum cubante, tot tantaque diabolica
germina prodierunt. Singulis autem conscriptis
 voluminibus nomen imposuit, atque primum vocavit
Evangelium, alterum Capita, tertium Mysteria,
quartum Thesauros.
His ergo praesidiis adjutus Judaeam proficiscitur,
cum legis Mosaicae senioribus disputaturus. Sed cum
ab iisdem, divinarum Scripturarum subsidio, fuisset
superatus, verecundiae et turpitudinis notam magicis
incantationibus delere studuit, et Hierosolymitanis
Judaeis praestigiis illudere conatus est. Magicis itaque
artibus usus quas olim in Aegypto et India didicerat,
cujusdam domus tectum conscendit, ex quo vel a
Deo percussus, vel mente alienatus, ut S. Cyrillus
Hierosolymitanus scribit, se praecipitem dedit, suasque
quem
facultates et laudatos libros Terebintho servo suo,
quem haeredem constituerat, reliquit. Haec de Scythiani
patria, moribus, vita, institutis et libris, cum
veteres, tum recentiores scriptores tradiderunt. Horum
nullus tamen illud tempus quo vixit exacte definivit.
Et quamvis Epiphanius (Haer. 66) indicare
videatur eum circa apostolorum tempora Hierosolymam
 profectum, tamen in laxiori significatione ejus
verba accipienda esse Guillelmus Caveus contendit ,
affirmando nimirum ea esse explicanda: 3 De saeculo
aevum apostolicum proxime secuto, adeo ut vergente ad
 exitum saeculo secundo Scythianum diem fatalem obiisse
censeri possit.
Epiphanio tamen et Caveo Beausobre refragatus
est. Qui de Scythiani et Manichaici dogmatis origine
verba faciens, nobiscum quidem ex Arabum, non
Scytharum gente, Scythianum natum esse affirmat:
sed variis incertisque conjecturis insistens, ad tertium
usque saeculum hujus natalis diem protrahit,
eumque Maneti fuisse coaevum confingit; eo dumtaxat
admisso discrimine, quod ille provectiorem
aetatem, is vero juniorem ageret; eosque inter epistolarum
etiam consuetudinem intercessisse. An vero
hic ratiocinandi modus tempus quo hujus haereseos
princeps floruit certo definiat, an vera vel supposititia
sit illa epistolarum consuetudo, lector ipse judicabit.
Nos interim laudatas Beausobre conjecturas prorsus
labare contendimus, hoc unum animadvertentes, veteres
videlicet scriptores in designandis iis Christianis
viris qui secundo labente Ecclesiae saeculo floruerunt,
non absimiles loquendi formulas adhibuisse; et idcirco
 Epiphanium in crimen vocari haud posse quod
affirmaverit Scythianum circa apostolorum tempora
Hierosolymam fuisse profectum. Eo enim saeculo
labente, multi apud Hierosolymam apostolorum auditores
adhuc erant superstites, quos inter unus fuit
celebris Hegesippus; in Asia vero Quadratus et Polycarpus,
quos vel apostolos appellatos novimus, vel
apostolicos viros, quia ab apostolorum institutis nec
leviter resilire audebant.  Id pene innumeris
locis affirmavit Eusebius, qui etiam de sancto Irenaeo
verba faciens, eum apostolici cujusdam viri sermones
memoriter didicisse commemorat. Non ergo
mirum quod Epiphanius Scythianum Hierosolymam
circa apostolorum tempora profectum arbitratus sit,
cum divina dispositione factum inveniamus quosdam
apostolicos viros, Christi apostolorum auditores, usque
ad tertii saeculi initium in vivis exstitisse. Photius
sane  vir naris emunctioris, quem ipse Beausobre
saepissime laudat, quique Epiphanii scripta
 non semel lustravit, in hunc invehi veritus est.
Immo contra Manichaeos scribens, cum ad Cyrilli
Hierosolymitani, tum ad Epiphanii libros contra
hanc haeresim scriptos, absque ulla falsitatis levi
suspicione provocat, et ipsum Epiphanium miraculis
magnum appellat.
Explicato itaque Epiphanii loquendi modo, adhuc
aliud Beausobre commentum eripiendum est (Lib.
I, c. 11). Scythianum videlicet Maneti coaevum fuisse.
Ut vero sensim id lectoribus persuadere posset, praejudicatam
primo Graecorum et Latinorum opinionem
refert, qua Arabum mores, cultum et philosophiam
damnare solent, quique cum deserta loca inhabitent,
vulgo barbarorum nomine vocati sunt. At Arabes
scientiarum et bonarum artium studio atque
cultui deditos fuisse, reginae Sabae Jerusalem ad
Salomonem proficiscentis exemplo probare contendit:
tum Pythagorae studendi ratione, qui post notitiam
scientiarum in Aegypto acquisitam ad Arabum
populos quoque se transtulit, ut plenius deinde ab
 horum rege institueretur. Quid plura? Beausobre
(Ibid., p. 20) quaedam varia elogia de Arabiae gente
in Mahometis Vita descripta in suam transtulit historiam,
ut exinde colligat vernaculam horum linguam
omnibus numeris esse mollem, atque suavem, magna
eloquentia et poetica arte ornatam; homines vero
caeteris aliis praestare ingenio, et facilitate cogitandi,
quorum vitae institutionem multa simplicitate a patribus
familiarum ad pueros filios derivatam, pollere,
compertum esse affirmat. Neque hisce rebus
 parum, nihilumve ad rem nostram spectantibus,
dumtaxat Manichaicae historiae scriptor insistit: sed
de Arabum religione verba faciens, arbitratus est
diutius apud eos puriorem quam apud Judaeos floruisse;
praesertim cum Israelitae, ob varias Aegyptiorum
4 superstitiones, quam saepissime a vero Dei cultu
recedere ausi fuerint, Mosaicam legem falsis ritibus
labefactando. Sed ulterius progrediens, praemittit
primum quamdam comparationem Scythianum inter
et Mahometem, ambos haereseon et pravorum dogmatum
architectos, ex Arabia pariter profectos. Et
ne lectores sibi suadeant malos daemones et mendaciorum
spiritus illius terrae incolis dominari, illis
objicit Moysen, ad summi Dei ministeria assumptum,
cum in Arabiae Madianitarum solitudinem se receperat,
eo tempore videlicet quo in Aegyptum fuerat
missus ut divina legatione fungeretur ad idololatriae
exitium.
His itaque aliisque similibus a Beausobre praemissis
ad nugas potius quam veram eruditionem ostendendam,
 statim ad geographorum provocat tabulas,
et Arabiam in suas partes dividit, subjungens se
facile arbitrari potuisse Scythianum ex Arabia montosa
ortum habuisse. Cui quidem opinioni Archelai
et Epiphanii testimonia suffragari videntur. Qui
obscure saltem indicant Scythianum Aegyptiacam
habuisse uxorem, hancque originem habuisse in ea
Arabiae parte quam Desertam appellant. His conjecturis
ductus, credidit Beausobre Manichaeum presbyteratu
fuisse insignitum, eoque munere functum
in provincia d'Ahuaz, in qua huc illucque etiam
prava sua dogmata spargendo docebat. Ex tali porro
 tantarumque rerum copia ipse Beausobre, aliorum
testimoniis rejectis, colligere se posse arbitratur
Scythianum inter et Manichaeum aliquod epistolarum
commercium intercessisse, quod argumento esse
potest Scythianum serius floruisse, atque Maneti
coaevum. Duo pro hac conjectura epistolarum fragmenta
laudat: alterum illius epistolae quam Scythianus
 Saraceno Condato dederat, alterum cujusdam
epistolae quam Manes Scythiano inscripsit, quae Photius
nobis asservavit, ut videre est apud Fabricii
Graecam Bibliothecam lib. V, pag. 284.
Haec itaque sunt gravissima illa momenta quae
Beausobre animum movere potuerunt ut, rejectis
Cyrilli, Hierosolymitani episcopi , Epiphanii, Titi
Bostrenorum episcopi, Heracliani aliorumque testimoniis,
comminisceretur ejusmodi epistolarum commercium.
At quis umquam affirmavit Scythianum
illum ad quem Manes epistolam dedit (si tamen
genuina sit), eum hominem Saracenum fuisse de quo
in praesens agitur? Id sane Photius reticuit, qui praecedentium
Patrum historias secutus, has falsitatem
subolere haud indicavit. Indicasset tamen, si aliquid
a veritate alienum in iis offendisset. Et quidem alterum
hominem exstitisse, qui vulgo Scythianus
appellabatur, et ad quem Manes laudatam epistolam
scripsit, auctor est Tillemontius , qui quidem minime
sibi potuit persuadere Manichaicae sectae primum
 parentem Scythianum adhuc tertio currente
Ecclesiae saeculo in vivis exstare potuisse, cui Manes
ejusmodi epistolam daret; praesertim cum is de quo
agimus, antequam mala morte periret, jam ab Arabiae
confiniis recesserat, seque in Judaeam receperat, varias
cum Mosaicae legis senioribus habuit concertationes,
ubi magicis incantationibus et praestigiis
Hierosolymitanis Judaeis illudere conabatur.
Quare laudatus Tillemontius merito duos ejusdem
nominis viros distinguere debuit, ne in malam fidem
 SS. PP. qui Scythiani gesta scripsere adduceret.
Unde Beausobre, distinctionis hujus causa, perperam
Tillemontium de invidia reprehendit (Lib. I,
p. 26). Joannes Christophorus  Wolfius sane 5 non
tantum ad duo illa epistolarum fragmenta animadvertit,
sed de Scythiani aetate verba faciens, nec Archelaum,
nec S. Epiphanium de errore arguit, et expresse
in dubium revocat an ille Scythianus a Manete
epistolas accipere potuerit, cum inter eos Terebinthum
statuere oporteat. Merito itaque suspicatur
Manetis epistolam ad alium Scythianum datam fuisse;
quinimmo, et Manetem ipsum quandoque Scythianum
appellatum asseverat; quemadmodum et Beausobre
fatetur, ut cap. 4 hujus operis ipsi dicturi
sumus. Non itaque Wolfius, qui duos Manichaicae
historiae libros a Photio conscriptos eruditis notis
adornavit, et in lucem edidit, Scythianum, de quo
agimus, cum altero (forte recentiori) confundere ausus
est, cum id ex Photio non colligat, et Photius
ipse Epiphanio suffragatur: sed haerens suspensus,
 ne Patres in invidiam adduceret, neve ipse in errorem
raperetur, saltem rem nullis rationibus circumscriptam
reliquit; aut animo nostrae potius opinioni
suffragari debere censuit.
2. Jam vero ad Terebinthum, Scythiani successorem,
gradum faciamus, multa contra Beausobre dicturi
hujus operis cap. 3. Scythiano igitur vita functo,
ejus haeresis minime interiit. Sed acrior quasi evasit,
ministerio Terebinthi, quem alii discipulum, alii vero
illius servum appellarunt. Hunc quippe Scythiani
assiduum comitem, omniumque arcanorum participem
fuisse, communi veterum PP. consensione probatum
est. Qui post praeceptoris interitum, cum aliquamdiu
in Palaestina haesisset, secum asportatis
opibus et scriptis quae testamento sibi Scythianus reliquerat,
in Persidem aufugit, apud viduam quamdam
hospitio acceptus, et se Buddam appellavit, ut tutius
lateret. Disputationes primum habuit cum Mithrae sacerdotibus.
Sed cum ab iisdem turpissime convictus
 et superatus fuisset, animum deinde ad praestigias et
magicas artes, praeceptoris sui exemplo, convertit;
iis efficere studens, ne quis deinceps sibi contradicere
auderet. Quare superiorem domus partem conscendens,
a daemone percussus, et in sublime jactatus,
miserrime interiit, vidua apud quam diverterat
librorum et divitiarum haerede facta. Quod vero ad
librorum spectat haereditatem, hos a Terebintho in
Perside conscriptos Socrates asseverat, quem deinde
Tollius secutus est. Sed cum veteres illos libros Scythiano
ascribant, in hac parvi momenti quaestione
nunc non immorabor.
3. Hos libros ergo, sicut accepimus, vidua Terebinthi,
seu Buddei haeres, usque ad obitum apud se
servavit. Quae, cum aliquot annis antequam decederet
se sine liberis esse videret, Cubricum quemdam
genere Persam, septennem sibi in mancipium emit.
Hunc cum postea libertate donasset, Persarum disciplinis
primum erudiendum curavit. Deinde non multo
 post e vita decedens, cunctas facultates cum libris
a Terebintho apud se depositis, Cubrico ex testamento
reliquit. In tanto ergo, tamque sublimi prosperae fortunae
statu constitutus, praecedentem suae servitutis
conditionem exhorruit, ac subinde veritus ne sibi
cederet in opprobrium, rejecto Cubrici nomine, illud
aliud Manetis sibi assumpsit. Quid vero istud vocabulum
apud Graecos potissimum significet, paucis
descripsit Eusebius Caesariensis dicens (Lib. VII Hist.
Eccl., c. 27): Quo tempore Manes quidam, secundum
nomen insaniens, et instinctu daemonis agitatus, invisam,
 et exsecrabilem omnibus haeresim docet. Pro insania
itaque Graeci, ut ex eo Manetis nomine irridendi
occasionem arriperent, illud interpretati sunt, ut post
Eusebium Cyrillus Hierosolymitanus etiam testatus
est (Catech. 6), quibus deinde S. Augustinus suffragatur.
Quam quidem infamiae notam vitare volentes
Manetis discipuli, producto vocabulo Manichaeum appellarunt,
littera N. geminata. Manichaeum (ait Augustinus
(Lib. de Haeresibus, cap. 46) discipuli ejus
appellare maluerunt, devitantes nomen insaniae. Unde
quidam 6 eorum quasi doctiores, et eo ipso mendaciores,
geminata littera N. Manichaeum vocant, quasi
mannam fundentem. Sed apud Persas, Chaldaeos, et
Syros quidpiam honoris, non contumeliae, illud
vocabulum indicasse Caveus, ex eodem Cyrillo et
Epiphanio ostendit. Nam Persae pro sermone illud
sumebant, cum impostor ille insignem prae se ferret
dialecticam, et Chaldaei et Syri illud vas interpretati
sunt; quasi scilicet, ad instar sancti Pauli se vas a
Deo electum esse, sacrilegus et amens homo significare
 voluerit. Ab his ergo tribus sacrilegis impostoribus,
Scythiano videlicet, Terebintho, et Manete,
diabolicam hanc sectam originem duxisse sufficienter
arbitror explicatum. Quae vero de hisce variis Manetis
nominibus, horumque etymologiis; quae de hujus
patria, institutis, atque muneribus copiose Beausobre
scripsit, capite 3 et 4 hujus operis ad examen revocare
nobis opus erit; ut nimirum quamplurima hujus
scriptoris nugatoria argumenta et conjecturas eripiamus;
et pro viribus veterum PP. Latinorum et Graecorum
traditionem, antiquam Ecclesiae disciplinam,
et catholicorum scriptorum persuasionem tueamur.
Tunc vero quantum suis studiis, et acatholicae religionis
partibus, Beausobre indulserit, luculentius
patefaciemus.