CAPUT II.
Quo tempore potissimum Manes sua dogmata in orbem
spargere coeperit. S. Leonis Magni  testimonium
illustratur, et de nimia oscitantia Paschasius Quesnellus
convincitur.  
1. Ex homine vita moribusque barbaro, cui acre
erat ingenium, summaque cum daemonibus familiaritas,
quique etiam, ob dialecticae abusum, sermonibus
suos decipiebat auditores, nonnisi mala nequitiae
germina oriri poterant; quae in Christianum orbem
eruperunt, quando jam S. Felix Romanae sedis clavum
tenebat. Id inter caeteros scripsit Eusebius loco
superius laudato (Hist. Eccles. lib. VII, cap. 27). Qua
in re, non satis accuratam esse arbitramur Guillelmi
Cavei Chronologiam, qui hujus haereseos initia ab
anno 277 repetenda esse asseverat. Felix quippe
renuntiatus fuit pontifex anno 270, annis quinque
dumtaxat regnavit, et obiit Aureliano imperante, ut
ex Romanorum pontificum tabulis atque catalogis,
cum Dionysius Petavius,  tum clarissimus vir
Franciscus Blanchinus, exacte probarunt. Sed eam
haeresim multo post erupisse, minime indicare potest
 celebre quoddam sancti Leonis Magni testimonium,
quo inter concionandum affirmavit: Manetem
eo tempore damnandum innotuisse, quo post Resurrectionem
Domini ducentesimus et sexagesimus annus
impletus est, Probo imperatore Paulinoque consulibus,
cum octava jam in Christianos persecutio desaeviret.
Ad quod quippe testimonium Paschasius Quesnellus
animadvertens (Tom. I, in notis ad serm. 2 de Pentecoste,
not. 1, 2, 3), plurimum negotii ut faceret,
tria potissimum annotavit. Primum videlicet mendum
ibi subesse suspicari a Dionysio Petavio, in annotationibus
 ad Epiphanium, pag. 227, et pro numero
CCLX, translato numero uno, legendum CCXL.
Ratio est quod Probi et Paulini consulatus incidit in
annum fere Christi 277 in aera Dionysiana, quo ex
numero 31, inquit, annis deductis, 246 anni reliqui
sunt ab Ascensione Domini. Ita ex Petavio ratiocinatur
Quesnellus cod. Oxoniensis auctoritate insistens,
sequentem Rom. num. CCL exhibentis. Cujus erroris
causam in typographos, aut in amanuenses esse rejiciendam,
jam pleraque Vat. mss. exemplaria, quae
ad marginem ipsi annotabimus perspicue patefaciunt.
Codices 7 namque quibus ad S. Leonis Opera castiganda
usi sumus laudatam annorum summam litterarum
elementis minime describunt, sed notis numericis,
quas Romani semper in eorum calculis et
supputationibus adhibuere, designant. Profecto si
ille annorum numerus, ut in vulgatis S. Leonis sermonibus
exprimitur, subsisteret, jam plane tota
Christianae et civilis rei chronologia pessum iret.
Nam Manes damnandus non innotuisset nisi tertio
 Ecclesiae saeculo exeunte, anno videlicet a Christo
nato ducentesimo nonagesimo primo; quando jam
non Probus et Paulinus, sed C. Junius Tiberianus
et Cassius Dio consulatum agebant. Sed tum Manetem
regis Persarum decreto jam fuisse interfectum
quis poterit ignorare?
2. Alterum quod annotavit Quesnellus, lippis tonsoribusque
perspectum est. Nec enim inter eruditos
est qui ignoret Probum et Paulinum nisi post Aureliani
imperatoris necem consulatus honorem et munus
fuisse assecutos; istudque esse rejiciendum in
Christi annum 277, ut Petavii tabulae declarant, et
Beausobre etiam fatetur in sua priori parte de Manichaeorum
historia, ut in quarto sequenti cap., congressionem
cum eo habituri, videbimus. Nescio
tamen quo fundamento Quesnellus subjecerit corrigendos
esse Fastos Consulares Cassiodori, aut Ecclesiasticos
Annales, qui ad Christi annum 277 Probi
consulatum cum septimo imperatoris Aureliani anno
 componunt. Aurelianus enim, ut sacra et profana
produnt monumenta, quinque dumtaxat in imperio
annis consumptis, Christi anno 275 interfectus est;
fraude scilicet Mnesthei, secretariorum notarii ad Coenophrusium,
inter Byzantium et Heracleam. Aureliano
deinde sublato, post interregnum mensium circiter
septem, Tacitus Caesar a senatu renuntiatur,
qui ducentesimum post diem, apud Tarsum febri
diem clausit. Cui Florianus frater cum subrogatus
esset, a majori exercitus parte Probus imperator
constitutus est. Quam rem nimis indigne ferens Florianus,
desperatione actus, incisis sponte venis, post
60 dierum spatium, Christi anno 276, moritur. Non
igitur Ecclesiastici Annales Probi consulatum cum
septimo Aureliani imperatoris anno componere potuere,
cum is nonnisi per quinquennium Romanum
administraverit imperium. Eam autem erroris causam
fuisse arbitror: Probum, videlicet, Aurelium
quoque nominari. Cum igitur in Romanorum consulum
 tabulis, anno 277, ista nomina legenda occurrant:
Aurelius Probus; idcirco aliqui forte suspicati
sunt Aureliani imperium biennio esse producendum,
ut isto adhuc superstite, Probus consulatum obtinere
potuerit. Verum ex his nemo sibi blandiatur Cavei
sententiam de Manichaeorum exordiis firmiorem evadere
posse. Nam S. Leo Magnus, laudato testimonio,
haud quaquam de hujus sectae exordiis disseruit, sed
de eo tempore quo damnanda innotuerat. Quasi ibi
innuere voluerit Manichaeorum errores jam pridem
prodiisse in orbem, hucque atque illuc per diversas
Orientis partes, Manetis discipulorum ministerio potissimum
et praedicatione fuisse disseminatos, ita ut
ejusmodi diaboli falsitates, et superstitiones obscenae,
jam multis in locis evulgatae, ipsis Ecclesiarum episcopis
innotescerent. Haec sane in instanti fieri potuisse
quis arbitrabitur? Potissimum cum Persidem
 inter et Romam tanta locorum distantia intercedat,
ut ea haeresi vix exorta Romanae sedi statim prodita
esse haud potuerit. Illud denique accedit, jam anno
277, quo Aurelius Probus et Paulinus consulatum
agebant, Archelaum Cascharae in Mesopotamia episcopum,
sanctitate et eruditione florentem, Manetis
se furori strenue ac constanter objecisse, ut tradunt
Epiphanius, haeresi 66, et Cyrillus Hierosolymitanus,
cath. 6.
3. Tertium denique, quod Quesnellus in medium
adducit, ad illa Leonis verba: Cum octava in Christianos
persecutio desaeviret, referendum est. Annotator
ergo animadvertit: Si de Aureliani persecutione ibi
Leo loquitur, ut videtur omnino, haec non octava
fuit, sed nona, quemadmodum numerat Augustinus,
de Civitate Dei lib. XVIII, cap. 61. Sed Leonem in 8
enumerandis Ecclesiae tyrannis et persecutionibus
Augustinum fuisse secutum, undenam Quesnellus
comminiscitur? An sibi suadet veteres recentioresque
scriptores in Ecclesiae persecutionibus enumerandis
 omnino convenire, et Aurelianum necessario inter
Christianorum tyrannos esse recensendum? Falsa
consecutio. Aliam quippe et aliam scribendi rationem,
alium et alium sibi PP. scopum praefixerunt in iisdem
persecutionibus describendis. Eusebius enim,
de Aureliano disserens, affirmat hunc primis sui imperii
annis numquam Christianis infensum fuisse.
Immo cum Pauli Samosateni causa tunc ageretur, ita
se ecclesiasticorum jurium vindicem Aurelianum
exhibuisse docet, ut ipse manu publica de Ecclesia
Paulum expelli mandaverit. Quod si deinde, temporis
decursu, mite sui animi propositum malis aliorum
consiliis depravaverit, ut etiam persecutionem erga
 Dei Ecclesias meditari voluerit, eo usque ut dicatur
quod, dictatis jam litteris et scriptis, cum superesset
sola subscriptio, haec tamen prava voluntas nullum
prorsus effectum sortita est. Deus quippe subscriptionem
nefandae Aureliani dexterae deturbavit. Morte
enim subita condemnatur, qui de piorum morte censebat.
 Difficulter igitur dabo Aurelianum Eusebio auctore,
inter Ecclesiae tyrannos ibi enumeratum, cum
ille decesserit non subscriptis adhuc impiis edictis.
Eusebio quoque consonat Lactantius (Lib. de Mortibus
persecutorum) scribens: Aureliano non licuisse
quae cogitaverat perficere, sed protinus inter sui furoris
initia fuisse exstinctum. Hanc vero eamdem scribendi
rationem, S. pontificem fuisse prosecutum, quis inficiabitur?
Is enim in recensendis tyrannorum persecutionibus,
eas dumtaxat enumerare in mente habuit,
in quibus innumera martyrum millia ipsis suis victoriis
Spiritum sanctum sibi datum fuisse probavere.
At sub Aureliano ubi martyres? A quibus scriptoribus
recensentur? Quot millia enumerantur? Proferant
in medium adversarii acta consularia in quibus,
et poenarum, seu mortis genera et martyrum confessiones
describebantur. Indicet ipse Quesnellus consulum
et praefectorum nomina, qui imperialibus
Aureliani decretis obtemperantes, Christianos quaerebant,
 ut in eos morte animadverterent. Horum
generum profecto monumenta, nec Eusebius, nec
Lactantius, nec alius quisquam in medium adduxit,
ut revera affirmare possimus innumera martyrum
millia ipsis suis victoriis probavisse impletum esse quod
Dominus promiserat dicens: Cum autem tradent vos,
nolite cogitare quomodo aut quid loquamini. Dabitur
enim vobis in illa hora quid loquamini. Non enim
vos estis qui loquimini, sed Spiritus Patris vestri qui
loquitur in vobis .
4. Ut vero S. pontificis loquendi scopus, quem
Quesnellus minime assecutus est, perspicue constet;
quid hocce argumenti genere probare, quidve inter
concionandum populo suadere voluerit, sedulo expendamus.
Praecipuum itaque Manetis dogma S. Leo
Magnus ibi prosternere sibi proponit, quo nimirum
blasphemus ac sacrilegus ille falsitatum architectus
 se promissum a Domino Paracletum esse profitebatur,
quem non prius venisse, quam ille infelicium deceptor
oriretur. In quo ita Spiritus sanctus manserit, ut non
aliud fuerit Manes ipse quam divinus Spiritus.  Ad
tantae itaque impietatis commentum, supra quod
totius Manichaeae sectae artificium construebatur,
subvertendum, primo ad ea novi Testamenti provocat
testimonia, quibus jam apostolis adhuc in
carne existentibus, caeterisque discipulis et fidelibus,
Spiritum sanctum promissum et datum fuisse
ostendi solet. Cujus quippe missionis et adventus
causas admirabilisque virtutis effectus aliquos
enumerans, doctrinae primo novitatem, profanarumque
rerum praedicationem, ab eo sancto Spiritu
prorsus alienas esse asseverat. 9 Quia nec alia insinuanda
erat veritas, nec alia praedicanda doctrina,
praeter eam quam Christi Dei Filius docuerat. Sed oportebat
(ait) capacitatem eorum qui docebantur augeri et
multiplicari constantiam illius charitatis quae omnem
 formidinem foras mitteret, et furorem persequentium
non timeret. Mirabiles autem hos sancti Spiritus effectus,
tyrannos, mundum et daemones ipsos jam in
apostolis Christique discipulis semper conspexisse,
quando isti ad tolerantiam passionum, sub nulla jam
tempestate trepidantes, fluctus saeculi, elevationes mundi,
fide supergrediente, calcarunt, et morte contempta,
omnibus gentibus Evangelium veritatis intulerunt, ex
Ecclesiae memoriis probare S. Leo assumit. Quod ut
felicius praestaret, ad eas provocat tyrannorum persecutiones,
quae tamquam ignes, aut lapides lydii, et
martyrum constantiam, et evangelicae praedicationis
veritatem probarunt. Propterea in iis persecutionibus
recensendis, eas dumtaxat enumerare oportebat quae
a Christi Resurrectione usque ad Probi et Paulini
consulatum contigerant; eas videlicet, in quibus innumera
millia martyrum ipsis suis coronis Christi vaticinia,
apud Matthaeum X, 19, impleta esse demonstrabant.
Cum itaque sola meditata persecutio quam
Aurelianus secum reputaverat, minime exsecutioni
 demandata, hujus generis non esset, haud quaquam
ad eam provocandum erat. Perperam igitur omnino
comminiscitur Quesnellus scribendo S. pontificem
de Aureliani persecutione fuisse locutum. De hac
quippe haud loqui poterat, cum ex Aureliani decreto
nullus Christianus martyrium passus sit. Unde merito
scripsit: Cum octava jam in Christianos persecutio desaeviret,
nulla postmodum habita ratione ad Aureliani
litteras et decreta de perquirendis ad necem Christianis,
cum pravam hanc voluntatem divina in imperatores
ultio irritam reddidisset. Quare ego in
praesens mirari cogor, quod unus Quesnellus, qui
nisi oscitanter Leonis scripta lustravit, hunc S. pontificem
in ignaviae suspicionem adducere voluerit;
nimia profecto annotatoris animi inverecundia, erroris
notam ei ascribere cujus virtus maximaque
sapientia universo orbi satis semper fuit spectata,
quemque suae Ecclesiae res latere non potuerunt.
Quod si deinde Augustino aliisque scriptoribus in
 Ecclesiae persecutionibus enumerandis apprime suffragatus
non est, id non vitio, sed sapientiae dari debet;
alias si ad nonam persecutionem, quam Aureliani
appellant, provocasset, propositum sibi contra
Manichaeum scopum non attigisset, nec ejus argumenta
plenum robur obtinuissent. Interim autem
nemo mihi succenseat, quasi quod ab Augustini et
aliorum sententia recedere voluerim. Non enim hos,
vel in invidiam adducere, aut iisdem erroris notam
ascribere intendo; sed dumtaxat vera et genuina
Leonis sensa patefacere. Caeterum Aurelianum inter
 Ecclesiae persecutores, tum Augustinus, tum alii merito
recensuerunt. Ob dirum videlicet et immanem
in Christianos animum, quos sane omni poenarum
genere exagitasset, quemadmodum decreverat, nisi,
omnipotentis Dei vindicta disponente, inter furoris
initia fuisset interemptus. An vero ea quae hactenus
scripsimus Quesnelli oscitantiam apprime demonstrent,
lector ipse judicabit. Nos hoc illud unum tantummodo
in votis habuimus: S. Leonis videlicet testimonium
ab omni erroris nota vindicare, atque simul
ostendere firmum remanere quod, Probo et
Paulino consulibus, Manetis errores damnandi innotuerint,
cum octava in Christianos persecutio desaeviret.
5. At quid demum, si mihi objiceretur jam ante
Probi et Paulini consulatum a multis annis octavam
persecutionem, quae Valeriano ascribitur, saevire desiisse?
Quid, si isthaec persecutio ultra debitos fines
produceretur, nulla prorsus habita ratione ad Gallienum
 Valeriani filium, in imperio superstitem; vel
ad Claudium, qui Areolum tyrannum sustulit; ad
Quintilium, ad Aurelianum, ad Tacitum, qui, Valeriano
vita functo, Romani imperii habenas tenuere?
An illa Leonis verba, Cum octava jam in Christianos
10 persecutio desaeviret, referri potuerunt ad Valeriani
tempora, qui anno 259 ex hac luce migravit? Ab
ejus quippe obitu usque ad laudatum Probi et Paulini
consulatum decem et octo anni interfluxerunt. Cum
haec itaque mecum reputarem, et, veritatis studio
adductus, quod in omni scribendi genere semper
prosecutus sum, difficilem hunc nodum solvendum
mihi ipsi proponerem, quid voce illa desaeviret, quove
sensu eam S. Leo usurpaverit, diligentius inquirere
opus fuit. Qua in re cum veteres Latini scriptores
non conveniunt, et verbum illud  desaevio in varia
significatione usurpaverint, illam quae Leonino contextui
conformior esset seligere atque hic subjicere
statui. Non enim vocabulum desaevio  veteres
semper usurparunt ad significandum crudelitatis fervorem
 quem quis in alios adhibere solet; immo potius
et majori cum proprietate illud transtulerunt ad
eum indicandum qui paulatim a crudelitate desistens,
omni amota ira, pacem cum inimicis componit. Sed
revera in postrema hac acceptione Leonem locutum
fuisse, Ecclesiae monumenta patefaciunt. Nam Gallienus,
qui cum Valeriano patre imperii habuit habenas,
quamvis ambobus simul imperantibus octava
illa in Christianos persecutio eorum decretis excitata
fuisset; tamen, vita functo Valeriano, ipse Gallienus
in imperio superstes, pietate erga Christianos actus,
omnes crudelitatis motus compescuit, et, prioribus
decretis retractatis, lenius ac moderatius erga nostros
agere instituit. Si res ita se habuere, quemadmodum
narrat Eusebius (Histor. Ecclesiast. lib. VII, cap. 16),
de pace sub Gallieno Ecclesiis reddita disserens, quis
non videt jam difficilem illum nodum prorsus esse
solutum, totumque illud temporis intervallum quod
objiciebatur pene e medio esse sublatum? Gallieni
 imperium porro usque ad annum 269 esse producendum,
cum Ecclesiae, tum Rom. imperatorum tabulae
manifestant. Igitur si Gallieno solo imperante lenius
et moderatius cum Christianis per totum Rom. orbem
actum est; si praeterea Aureliani decreta de inquirendis
ad necem Christianis exsecutioni demandata
non fuerunt; si denique sub Aureliano ipso nulli
martyres exstitere; quis umquam suspicari poterit,
aut Leonem minus apte ibi esse locutum, aut iis verbis,
cum octava jam persecutio in Christianos desaeviret,
mendum aliquod contineri? Sed jam tempus est ut,
 Quesnellianas cavillationes praetermittentes, ad ea
gradum faciamus quae Beausobrianas nugas et argumenta,
praecedentibus capitibus opposita, patefaciunt
.