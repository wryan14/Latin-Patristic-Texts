CAPUT III.
Isaici Beausobre falsa argumenta, praecedentibus duobus
capitibus repugnantia, refelluntur. Catholicae
Ecclesiae ritus et dogmata ab ejusdem criticis notis
vindicantur. 
Nihilum prorsus, aut parum saltem, in describendis
principum Manichaicae sectae auctorum rebus;
aut in designando ex sancti Leonis Magni scriptis
genuino tempore quo ejusmodi haeresis damnanda
orbi innotuit, hactenus me praestitisse iis videor qui aut
Beausobrianam 11 de Manichaeis historiam, vel suis
lustrarunt oculis, vel de ea a viris fide dignis disserere
audierunt. In quo opere cum auctor, ut jam diximus,
veterum Ecclesiae PP. traditionem non tantum conatur
evertere, sed etiam sanctissimos viros, aut de
 errore aut de inscitia insimulans, quasi rabido dente
proscindit, quando in percurrendis horum scriptis
aliquod offendit quod suis partibus et acatholicae suae
religioni repugnare videtur. Cujus quidem generis
ea sunt quae cap. quarto, quinto et sexto prioris partis
suae Historiae legenda occurrunt; vel ea quae in
altera parte scribenda assumpsit, cum divi M. Leonis
in Manichaeos agendi rationem ad examen reducens,
sanctissimum nostrum pontificem carpit, mordet et
exagitat, ac invido quasi caecoque livore in eum excandescit.
1. Agit itaque in laudatis primae partis capitibus
de praecipuis illis tribus Manichaicae sectae auctoribus,
et testimoniis Graecorum et Latinorum PP. insistere
sibi proponens, sanctum Epiphanium secutus,
nobiscum imprimis affirmat Scythianum ex Saracenorum
gente duxisse originem. Qui postmodum Graecorum
instituta et scientias sibi comparare exoptans,
Palaestinae confinia inhabitare voluit. Sed tandem in
 Orientalium Indiam se transferens, navium subsidio,
mercaturis operam dedit; quo in exercitio prospera
semper usus fortuna, maximas brevi sibi nactus est
divitias, marium commoditate, locorum ubertate,
ingeniique praestantia semper et ubique illi arridentibus.
Duo haec, divitiarum copia videlicet acerrimumque
ingenium (ait Beausobre), una cum perfecta
atque multiplici scientiarum cognitione, medicinae
nimirum, philosophiae, matheseos et astronomiae,
raro in uno solo homine reperiuntur. Quem quidem,
ob adinventas seu excitatas haereses, aeternum suum
nomen fecisse asseverat. At quid (subjicit auctor) si
Scythianus in haeresim dumtaxat fuisset lapsus? Non
enim eum odio habere nobis opus esset, sed prorsus
ei misereri oporteret, cum haeresis animi infirmitati,
involuntariis omnino distortisque cogitationibus tribuenda
sit, quibus hominis ingenium a veritatis fonte
abscedens, deceptum, se in errorem trahere sinit.
Quare mitius semper cum Scythiano Beausobre agere
volens, in dubium revocat alterum Epiphanii testimonium
 a nobis superius laudatum, quo vidimus
hunc hominem praestigiis et magicis daemonum incantationibus,
quibus Aegyptii vacare solebant, animum
applicuisse. Huic opinioni fidem adhibuit solus
Epiphanius (ait ille) scriptor valde credulus, nimisque
in suis assertionibus violentus; cum ex altera
parte, nec Archelaus Cascharae episcopus, nec Cyrillus
Hierosolymitanus de hac magica Scythiani arte
et praestigiis ullam fecerint mentionem.
Quot autem qualiave commenta hic Beausobrianus
disserendi modus prae se ferat, neminem prorsus catholicorum
latere arbitror. Nam si haeresis imprimis
pravis et omnino involuntariis animi motibus tribuenda
est, et in iis dumtaxat sistit, cur in crimen
 vertitur? Cur communi consensione firmatum est voluntatis
pertinaciam haereseos errorem involvere sine
qua nemo haereticus appellari potest? Profecto, si
animus involuntarie erroribus fidei dogmatibus repugnantibus
haereret, vix in crimen laberetur, cum
nullus prorsus actus gravioris flagitii rationem habeat
si voluntarie haud efficiatur. Praeterea quorsum spectare
ea possunt quae de Scythiani magicis artibus
contendit? An Epiphanii testimonium infirmari posse
arbitratur duorum illorum PP. silentio? Nugatur
quidem. Nam Archelaus imprimis, ad quem veluti
Epiphanio antiquiorem provocat, quasi totus est in
enarrandis Manetis rebus, iisdemque exsecrandis,
ut vix de Scythiani vita et gestis mentionem prolixius
facere illi vacaverit. Cyrilli pariter Hierosolymitani
disserendi scopus ea in catechesi non fuit
trium illorum Manichaicae sectae auctorum omnia
facinora describere, sed obiter considerare dumtaxat
quemadmodum tres nequissimi homines omnia pessima
congesserint unam haeresim blasphemiis et sceleribus
 refertam conflando. 12 Idcirco de Scythiano
quasi properanter verba faciens, originem, patriam,
Aristotelicam vitam, quam imitatus est, quatuor libros
compositos, ejus in Judaeam interitum summatim
commemorat, et statim ad Terebinthum auri, librorum
et haereseos haeredem gradum facit, istius crimina
descripturus. At ultro dato quod ejusmodi argumentum
ex Archelai et Cyrilli silentio desumptum
aliquid concluderet, an non statim labaret et pessum
abiret praecedens Beausobriana disserendi ratio?
Ubinam scriptores Epiphanio antiquiores, Archelaus
videlicet et Cyrillus, mentionem faciunt de Scythiani
mercatura, de ejus philosophia, matheseos, medicinae
et astronomiae studio? Altum revera de his
omnibus servarunt silentium; et propterea liceret
inferre haec omnia sibi confinxisse Beausobre, et nimia
aeque ac violenta exaggeratione usum fuisse in
historiis conscribendis, numquam prae oculis habita
veritate, quam unice sibi proposuisse innumeris locis
 asseverat. Quid vero tandem, si istud tam altum silentium
de magica Scythiani arte nequaquam Cyrillus
in universum servasset? Hanc enim, tamquam ex
Scythiani libris haustam, Terebintho illius successori,
et haeredi tribuit, scribens: Cum ad extremum
is esset comprehendendus, profugit ad quamdam viduam.
Deinde domum ascendens, et advocans aereos
daemones, quos Manichaei in abominandis sacris ad
hunc usque diem invocare solent, divinitus percussus et
de domo prostratus exstinctus est .
Duo itaque ibi Cyrillus asseverat: alterum, Terebinthum,
magicae artis et daemonum subsidio, praestigiis
vacasse, quibus, auctore Beausobre, Aegyptii
et Indiarum populi operam dare consueverant; alterum
vero, Manichaeos in abominandis sacris daemones
invocare solere. Is ergo dicat, amabo, ex quibus
fontibus hanc artem hosque ritus hauserint, si ex
Scythiani libris non didicerunt? An hujus sectae homines
in Indorum Orientis plagam se receperunt ut
nefariis hisce studiis vacarent? Terebinthum quippe
 Indos salutasse nullibi legimus. Nisi conjicere liceat
Scythiano comitatum praestitisse, cum illuc se transvehi
curavit. Et propterea iisdem disciplinis utrosque
imbutos fuisse probabilius esse affirmemus; vel Terebinthum
caeterosque Manichaeos, jam (ex Cyrillo)
magicarum artium cultores, ejusmodi disciplinam
sibi nactos esse lectione librorum quos Scythianus
conscripserat. Quare si sine ullo scrupulo ita licet
ratiocinari, firmius stabit Epiphanii testimonium,
quo affirmavit Scythianum praestigiis et daemonum
incantationibus operam applicuisse.
2. Age vero isthaec missa faciamus, aliud commentum
indicaturi, quod laudato Epiphanio, Beausobre
affingere conatur, occasione maritalis conjugii,
 a Scythiano cum femina superioris Thebaidis initi.
Hanc enim captivam fuisse narrat  Archelaus, cui
Socrates suffragatus est. Orientales autem non abhorrere
a captivis uxoribus etiam ipse Beausobre,
aliquorum testimonio suffultus, asseverat. Sed occasionem
inde arripit ut stylum contra Epiphanium
vertat, quod pulchram et juvenem captivam in perditam
infamemque meretricem convertere voluerit;
quasi Scythianum, hominem moribus et religione
perditum, prostibulam ducere pudere oportuerit. Ex
quo autem fonte ejusmodi anecdotum vale Scythiani
famae ignominiosum haurire possit, cum Epiphanius
illud silentio praetermittat; Beausobre cum
ignorasset, in Epiphanium excandescens, hunc maledicum
appellare non veretur. Arbitratur propterea
nonnisi a vehementi studio et animi violentia raptum
haereticorum res gestas et mores descripsisse .
13 Hanc tamen similemque cogitandi atque scribendi
rationem, quae Pyrrhoninorum commenta redolet,
facile quidem eripiemus, depravatos Manichaeorum
 mores nobiscum recogitantes. Nulla enim, etiam
Ethnicorum, secta sceleratior in impudicitiis, nulla
umquam alia hominum schola depravatior in incestuosis
effraenatae libidinis actibus, Manichaica inveniri
potuit. Nam abjecto quocumque naturae humanae
pudore et verecundia, carnales concupiscentiarum
motus cohibere nefas reputabant, et a nuptiis abhorrebant,
ut filiorum procreationem praecaverent: sed
mutuis nefandisque commixtionibus perpetuo utebantur.
Quae ergo verecundia, quinam publicae et privatae
honestatis pudor dari potuere in homine qui suos
asseclas docuit nuptias exsecrandas esse, iisque licere
omnibus incestuosae et turpissimae libidinis actibus
inquinari? De hisce autem flagitiis non tantum fuisse
Manichaeos postulatos, sed publicis et authenticis
monumentis et testimoniis jam pluries fuisse convictos,
perspicue produnt Acta Romanae inquisitionis
scripto sub Leone Magno  consignata; vel illa
quae in Africae Ecclesiis habita sunt, de quibus ipsi
 opportunius suo loco, temporum ratione servata,
verba faciemus. Sed ad Beausobre redeamus. Is ergo
concedit Scythiani uxorem fuisse captivam. Sed ex
quo fonte colligit, ut, quemadmodum captivam ducere
non erubuerit, huic fuerit religio eam ex meretricio
quaestu in uxorem non assumere? Pulchram
quidem et juvenem sine auctore Beausobre affirmat;
idque evinci posse arbitratur, quod hanc plus caeteris
Scythianus adamaverit. Igitur hujus tanti amoris
causa eam connubii participem habere potuit, tametsi
jam pridem apud Thebaidem omnibus vulgatam se
exhibuisset. Nec juvat ab Epiphanio eos fontes seu
vetustiores scriptores silentio praetermitti ex quibus
hocce factum hauriebatur, cum nemo ex antiquis
illud in dubium revocaverit, aut contrarium tradiderit;
cum forte omnes qui Epiphanii scripta lustrarunt,
ea ducerentur persuasione, sanctum episcopum
res per Scythianum gestas hujusque mores scripto
consignasse, majorum traditionibus insistendo. Cujus
 quidem dictis, aut suppares, aut saltem sequentium
saeculorum homines, Manichaica labe polluti
obstitissent, mendaciique notam ei inussissent, ut
principem auctorem suum ab hac infamia vindicarent,
si rem aliter se habere cognovissent. Istorum
ergo silentium, firmis Epiphanii assertionibus conjunctum,
quanti Beausobrianam male digestam criticen
facere oporteat, plenius patefacit; potissimum
cum absque novorum monumentorum subsidio, post
 tot saecula, unus solus Beausobre, a Scythiani et Epiphanii
aevis longissime distans (quippe currente hoc
saeculo, anno videlicet millesimo septingentesimo
trigesimo nono praesentis lucis usuram absolvit),
antiquorum Ecclesiae PP. traditionem, solis commentitiis
fabulis evertere et abolere nisus fuerit.
3. Mitius tamen cum sancto Cyrillo Hierosolymorum
episcopo noster criticus agere visus est, quem
non in errorem lapsum, nimia tamen exaggeratione
uti voluisse asseverat. Propterea in describendis
Scythiani gestis, personam concionatorum gessisse,
qui proposita sibi argumenta declamationibus et superlationibus
magnificare potius student quam eorum
veritatem patefacere. Et quidem Cyrillus de Scythiani
religione verba facturus, dixit hunc nihil commune
habuisse nec cum Judaismo, nec cum Christianismo.
Ita legisse in Graeco Cyrilli textu  contendit,
quamvis antiqua Coloniensi versio priora illa
verba, cum Judaismo, expungat. Sed ultro dato quod
Graeci codd. utramque habeant lectionem quemadmodum
 legimus 14 apud Photium , quid umquam
habet Cyrillus, quod veritati repugnet; quodque, et
si non apertum errorem, nimiam saltem exaggerationem
superlationemque prae se ferat? Christophorus
Wolfius  quidem, in Photianis libris adornandis,
quos Amburgi novis typis committi curavit, de Scythiano
scripsit: Hic primus inter Christianos stultae de
duobus principibus opinionis auctor exstitit. At opinionem
hanc stultam, unam esse inter tot tantasque
blasphemias quas vel de Christi carnis nativitate,
morte et resurrectione Manichaei excogitarunt, quaeque
principaliora et solidiora Christianae fidei principia
penitus evertit, jam satis omnibus exploratum
est, et ipsi in inferioribus explicabimus. Quid igitur
cum Christianorum fide illa religio commune habere
potuit, quae fundamentalia mysteria oppugnat et abolet?
Certe si Beausobrianae starent conjecturae, etiam
paganus Dei unius existentiam triumque personarum
distinctionem negans, qui creatis sensibilibusque
 soli, videlicet, luci, sideribus, divinos honores
exhibeat, quique Deiparam et divinum Patris Verbum
hominem esse factum blasphemet, et innumeros id
genus alios errores profitetur, aliquid nobiscum
commune habere posset, ea sola ratione quod Christi
nomen perperam sibi vindicare auderet. Sed cum
veritate quid id umquam affirmabit? Nam paganus de
quo agimus, praeter Christianum nomen, quod sacrilege
sibi usurparet, nihil prorsus haberet de Christianorum
fide, moribus, ritibus et institutis. Quin
immo haec omnia, aut saltem corrumpere, aut abolere
niteretur. Ita quidem secum reputasse Cyrillum
arbitror, cum scripsit Scythianum nihil prorsus commune
cum Christianismo habuisse. Quod si deinde
Beausobre confingat se refragari Cyrillo, Archelai
testimonio adductus, qui Scythianum haereticum et
apostatam appellavit, qui actus vehementi ambitu
episcopatus obtinendi defecit, quemadmodum de aliis
haereseon auctoribus exploratum est, nostra haud
 quaquam explicatio nutaret. Nam quid prohibet quin
isthaec de homine pagano, Christianam fidem simulanti,
vera esse possint? Praesertim cum etiam, Beausobre
auctore, Scythianus numquam alicubi stabile
habere voluerit domicilium, sed, huc illucque decurrendo,
Saracenorum modo regiones, modo Palaestinae,
Thebaidis, Judaeae, Aegyptiorum, Indorumque
plagas inhabitaverit? Fieri ergo potuit ut quandoque
inter Christianos commoratus, maxima simulatione
 usus, Christianam religionem extrinsecus etiam affectaverit,
ejusmodi fallacia populos decepturus; ut
nimirum speraret episcopatus honorem et dignitatem
sibi posse deferri: quibus haud dubie prava dogmata
quae imbiberat animoque agitabat facilius aliis credenda
profitendaque proposuisset. Tandem, cum in
lustrandis Manichaeorum rebus et dogmatibus hactenus
nec unum ex fidei Christianae articulis, quos
fundamentales appellant, invenissem quem integre
et in sua puritate servarent, vix persuaderi possum
eorum principem auctorem in suis institutionibus
aliquid commune cum Christianismo habere potuisse.
Propterea, ad alia gradum facturus, praesentem
claudo congressionem, ita ratiocinando. Quod
quemadmodum nequissimi hujus hominis malitia
nulla lege cohiberi potuit, quin omnia Christianae
fidei dogmata labefactare aut evertere conaretur;
ita quoque vehementi studio sibi blandiebatur malis
artibus episcopatus honorem se fore adepturum;
quae duo ostendunt Cyrilli et Archelai dicta sine
 violenta interpretatione posse conciliari.
4. Jam vero, si Beausobrianam scribendi rationem,
quemadmodum statuimus, pedetentim modo
prosequeremur, de quatuor Scythiani libris disserere
opus esset. Verum cum de hisce seriptis alias,
in hujus historiae parte, verba facturi simus, hanc
congressionem habere in praesens praetermittimus,
15 potius ad Epiphanium, nostro sermone iterum
regressuri. Hunc ergo iterum maledictis et contumeliis
proscissum in scenam Beausobre produxit,
occasione malae mortis quam subiit Scythianus. Epiphanii
itaque testimonium de Scythiani nece, cum
aliis veterum scriptorum dictis comparat; atque intelligens
non iisdem omnino verbis sibi respondere,
in eam abiit persuasionem, haereticum hominem de
quo agimus naturali morbo praeventum diem clausisse.
Archelaus (ait ipse) nihil de Scythiani interitu
scripsit ex quo argumentari liceat eum praeter naturae
ordinem obiisse. Cyrillus  Hierosolymorum
 (subdit), qui ante Epiphanium floruit, in rebus quae
jam pridem in ea urbe contigerunt apprime versatus,
valde stricta oratione haeretici in Judaeam adventum,
ut pestilenti contagione illam regionem afficeret, describit;
et statim, nulla voce interposita qua cum Mosaicae
legis doctoribus disputationes indicarentur,
subjicit: Morbo exstincto illo, Dominus sedavit pestilentiam.
Photius  tandem, breviori usus sermone,
scripsit acerba morte Scythianum periisse. Ex hac
porro scriptorum dicendi varietate sibi gratulatur
Beausobre, et quasi in scirpo nodum quaerens, Gallice
Graecum Epiphanii  textum, multis notis et
animadversionibus interpolatum reddidit, contendens
hujus narrationem prorsus cadere, nemine alio
ipsi suffragante; immo ipsi aperte refragantibus Judaeorum
historiis, quae, cum Judaici populi excidium,
tum Hierosolymitani templi eversionem, Titi et
Vespasiani armis et militibus factam patefaciunt, ob
quae impossibile penitus Scythiano fuisset cum sacerdotibus
Judaicis disputationibus congredi, et deinde
 praestigiis et magicis incantationibus illius urbis templum
conscendere. Itaque jam depopulata urbe, temploque
ad solum redacto, Scythianus illa omnia facinora
quae narrat Epiphanius praestare non potuisset,
praesertim cum apostolorum aevo illic non venerit,
ut ipsi jam primo hujus operis capite contra Epiphanii
fidem ultro dedimus, illius verba in laxiori significatione
esse sumenda explicantes .
 Veritatis speciem haec omnia prae se ferre quis existimabit
qui Judaici populi historias post Titi imperium
non lustravit? Secus tamen judicabunt Judaicarum
rerum periti, qui norunt Hierosolymam, a Tito
et Vespasiano nondum plene deletam, variis aedificiis
et turribus superstitibus, iterum ab Adriano, hujus
nominis imperatore, fuisse aedificatam, et ab alienigenis
non solum, sed a multis Judaeorum millibus
fuisse inhabitatam. Tum, videlicet, cum vetusto mutato
in Aeliae nomine, Rufus, Judaeae praeses, armata
manu sibi ab imperatore Adriano decreta, eos tumultuantes,
duce Barcocheba, strenuo ac crudeli viro,
qui ad seditionem excitaverat, compressit, multa virorum
millia, feminarum puerorumque conficiendo.
Hocce alterum sub Romanis imperatoribus Judaicae
gentis excidium  nos ipsi annotavimus ad Hist.
Ecclesiasticam Eusebii Caesar. Quare perperam omnino
pro firmandis suis conjecturis eum laudavit
Beausobre. Quam urbem deinde si peregrinis gentibus
ex variis terrarum plagis venientibus incolere datum
 fuit, quia in Romanorum jus conversa, ritum mutavit
et nomen; non tamen Judaei in illa urbe superstites
suas legales caeremonias mutarunt, sed sacerdotum
et levitarum aliorumque ministrorum successione
servata, quemadmodum in Assyriorum Babyloniorumque
captivitatibus, Mosaicam legem in synagogis,
proseuchis et 16 caeteris conventibus, rigidius
obervandam inculcabant, Pharisaeis, legum doctoribus
et tribuum principibus omnem conatum adhibentibus
ne turbae, aut Christo nomen darent, aut
Romanorum exemplo idolis servirent . Qui ergo
fieri non potuit ut, secundo labente saeculo, Scythianus
Hierosolymam seu Aeliam adventans, Judaici
populi sacerdotes fuerit aggressus, suis disputationibus
probaturus, vetus Testamentum et Mosaicam legem
a malo auctore deo duxisse originem; sed cum ab
adversariis fuisset superatus, ad turpitudinis notam
delendam, et ipse praestigiatorum artibus usus, alicujus
domus tectum, juxta templi ruinas aedificatae,
 aut aliquam ex antiquis turribus quae Titi et Vespasiani
excidio superfuerant, daemonum subsidio, conscendere
non tentaverit? Haec autem inter se pugnare
haud intelligo. Maxime cum omnes noverint tertium
illum librum quem Scythianus conscripserat, quemque
de mysteriis appellavit, legis et prophetarum refutationes
continere, eumque calumniis contra sacros
veteris Testamenti scriptores abundare. Ut igitur ejusmodi
commenta et refutationes in vulgus spargeret,
easque populo suaderet confingendo Mosaicam legem
a malo spiritu fuisse traditam, illi opus fuit ad Judaeam
primum proficisci, ut pestilenti contagione illam regionem
afficeret . Nec enim suum nequitiae virus effundere
potuisset, nisi conventus, conciones disputationesque
coram Judaeis ipsis habuisset. Sed hunc tantarum
blasphemiarum et sacrilegiorum virum fuisse a
Deo percussum, et repentino interitu e vivis sublatum,
Cyrilli loquendi modus, non tantum hisce verbis prodit:
morbo exstincto illo, Dominus sedavit pestilentiam,
sed aliis subsequentibus, quibus narrat Terebinthum
 Scythianae improbitatis discipulum auri et sui magistri
haereseon haeredem factum, quippe qui in Judaea et
Palaestina notus ab horum finibus fuit exclusus, coactus
propterea in Persidem transire. Tantum odium igitur
et populi horrorem discipulus ob magistri necem atque
facinora in se concitaverat, ut amplius illic commorari
haud permitteretur. Et quidem acerbam fuisse
Scythiani necem, etiam Photius  affirmat. Non
 enim acerba ea mors dici solet quae a naturali aegritudine
corporis causatur, quaeque propter membrorum
dissolutionem animum a corruptibili carne dividit.
Sed talem vocare solemus, quam criminum rei
Deo vindice violenter subeunt; vel quam judices et
carnifices malefactoribus, poenarum gravitate exhaustis,
inferunt, aut inferri jubent. Deum autem Scythianae
necis auctorem fuisse, Cyrilli loquendi modus
innuit: crudelem deinde atque violentam iis vocibus,
acerba morte, significatam esse a Photio, verisimile
est. Judaeorum tandem in Terebinthum odium ut exsulem
a Palaestinae et Judaeae finibus abire populorum
tumultus et iracundia cogerent, ex illius in Persidem
fuga plane innotescit. Idcirco credendum est discipulum
studuisse saltem ignominiae et turpitudinis
notam occulere atque delere, et fugam arripiendo et
servi conditionem, atque antiquum suum nomen abjiciendo.
5. Nulla vero ratione adduci potest Beausobre ut
postremum hoc assertum concedat. Nimirum Terebinthum
 ad delendam turpitudinis notam, antiquum
mutasse nomen, altero Buddae assumpto. Ut autem
facilius lectores in suam trahat opinionem, divitem
studiosae eruditionis supellectilem, magnificumque
verborum construxit apparatum, ut sensim veteres
17 Ecclesiae PP. in malam fidem adducat, quosque
suum opus Gallice scriptum percurrere haud pudet,
a veritatis tramite recedere faceret. Capite igitur
quinto laudati libri prolatis primo in medium variis
Terebinthi nominis etymologiis et explicationibus,
eam sibi ex lectionibus arridere posse censuit, quae
versuti hominis fraudes et dolos aut prorsus dilueret,
aut saltem magna ex parte minueret. Acta
deinde Archelai episcopi Cascharae laudat; ex quibus
contendit Buddas nomen haud quaquam a Terebintho
assumptum fuisse ad populorum odium vindictamque
declinandam; sed ex Chaldaeorum idiomate
illud derivari, idemque apud Persas significare
quod apud Graecos Terebinthi vocabulum. Addit duo
 illa nomina apprime sibi invicem respondere, quemadmodum
haec alia in sacris litteris reperta: Christus,
videlicet, et Messias; Petrus et Cephas, Dorcas
et Tabitha. Hocce tamquam mysterium a se explicatum
lectoribus suis vendidisset Beausobre. Sed cum
Fabricii opus percurreret, in tam profundae arcanae
rei intelligentia se novit jam pridem praeventum.
Quare hisce animadversionibus cum diutius institisset,
Terebinthum et Buddam eamdem prorsus significationem
prae se ferre absque animi haesitatione
affirmavit. Cujus tandem rei, tamquam locupletissimos
testes appellat, et clarissimum virum Simonium
Assemanum Orientalium linguarum peritissimum et
Vaticanae bibliothecae praefectum, Bochart Sacrae
Geographiae studiosum scriptorem, Syriacas has voces
explicantes, Bethma, scilicet, Boutema et Butema;
quae elementorum aliquam diversitatem quamvis
habeant, tamen pro uno eodemque Terebintho,
seu Budda, a veteribus fuisse usurpatas crediderunt.
 Verane an potius fabulosa haec sint, quae Beausobre
laudato cap. exaggeravit, Orientalium linguarum et
vocabulorum studiosi judicabunt. Nos tamen hisce
omnibus plenam adhibere fidem interim non audemus:
sed noster animus, ne de incognitis rebus judicium
ferat, suspensus haerens perpendit praecedentem
Beausobrianam rerum congeriem repugnantia
non carere. Nam vel huic Scythiani servo, seu discipulo,
altero Manichaicae scholae magistro, credimus
Terebinthi fuisse natale nomen, et istud apud quascumque
nationes, et Chaldaeos etiam, retinere debuisset;
 quamvis ab hujus gentis populis, ob idiomatum
diversitatem, et elementorum usum, alio sono
et vocis flexibilitate enuntiaretur. Vel dicendum est
gravi adductum causa Terebinthum illud mutare
oportuisse. Si primum dabit Beausobre, quemadmodum
dare deberet, cur, non servata Chaldaeorum
vocis desinentia, in a videlicet, aut m, illud Terebinthi
rejecerunt, ut usurparent Butam, aut  Budam?
Has enim nullam habere affinitatem cum hujus
haeretici nativitatis nomine, radicalia deinde
litterarum elementa non servare, quis non videt?
Propterea non facile moveor assentiri Beausobrianis
dictis, quibus persuadere nititur Assyrios, etiam
hominum propria nativitatis nomina mutare potuisse,
et consuevisse. Ratio quidem ex Bochart ab eo adducta,
prorsus cadit, cum auctor in sua Sacra Geographia
non affirmet duo illa vocabula Terebinthus et
Butam, seu Budam, apud Assyrios et Graecos in significatione
sibi cohaerere; sed denotare, et respondere
vocabulo Persarum Buddas, et usurpari pro
 Terebintho, impio Manetis praeceptore.
6. Quamvis tamen Bochart Beausobrianis suffragaretur
conjecturis, minime nobis negotium facesseret,
ut vetustiorum PP. sententias in angulum veluti
falsas rejiceremus. Cum enim Cyrillus aperte
scripsit: Ne ex proprio nomine in Perside cognosceretur,
Buddam seipsum vocavit, dolosum fraudulentumque
Terebinthi studium enuntiavit, quo sua et
magistri 18 facinora tegere quaesivit. Hoc ipsum cum
ex Cyrilli , tum Epiphanii dictis Photius  confirmavit,
dicendo Terebinthum in Persidem profectum,
assumpto Buddae nomine. Jam enim ejus fama pervagata,
odium impio viro conciliaverat antequam in cujusquam
consortium veniret. Quid plura? Petrus Siculus,
qui Manichaeorum res gestas diligenter, cum ex
aliorum scriptis, tum constanti aliorum fama et traditione
edoctus, hactenus dictis suffragatus est. Mirum
tamen nobis videtur quod Beausobre in evolvendis
antiquorum scriptis nec unum saltem invenerit
 qui affirmaverit Terebinthi vocem a Graecis assumptam
ad arborem significandam, ab Assyriis deinde
pro Budda, seu Butha interpretari. Quae causa esset,
ut ipse ait, quare hoc postremum nomen Persae Terebintho
imponerent; quasi studiosi hunc hominem
vernaculo potius idiomate quam Graeco vocitare. Mirum,
inquam, quod nec unus id testatus fuerit. Quapropter
ad praesentem quaestionem haud quaquam
faciunt tria illa exempla audacter ex sacris litteris
desumpta, in quibus ad unam eamdemque personam
designandam, voces duae illae (spectata idiomatum
diversitate) geminari necesse fuit. Ipsi namque sacri
scriptores geminationis causam indicarunt, ad quamcumque
aequivocationem praecavendam. Et ne quis
ab adductis exemplis nos velle abscedere in praesens
existimet, ad eas Scripturas novi Testamenti provocamus,
in quibus mentio facta est de Christo et Messia,
de Petro, et Cephas, de Tabitha et Dorcas. In
omnibus enim iis sacri scriptores, et horum interpretes,
aeconomiae formulis usi sunt, ad idiomatum
 et interpretationum diversitatem indicandam; ne
quis in errorem ductus, geminari etiam personas arbitraretur.
De Christo quidem et Messia locutus est
Joannes scribens : Scio quia venit Messias, qui
dicitur Christus; et clarius in alio textu, idem Joannes,
referens verba Andreae, fratris Simonis Petri,
scribit: Invenimus Messiam, quod est interpretatum
Christus. Rursus idem Joannes verba facturus de Petro,
et Cephas, habet: Tu es Simon Bar-Jona, tu
vocaberis Cephas, quod interpretatur Petrus. Atque
 tandem sanctus Lucas, in apostolorum Actis , ad
tollendam quamcumque sermonis ambiguitatem, de
Tabitha disserens, haec habet: In Joppe autem fuit
quaedam discipula nomine Tabitha, quae interpretata
dicitur Dorcas. Innumera quidem alia id genus exempla
in Scripturis et apud SS. PP. offendimus, quibus
in praesens insistere supervacaneum ducimus, ne
in rejiciendis iis quae ad fucum faciendum Beausobre
adducere solet prolixius procedamus. Igitur huic
argumento finem daturi, sic claudimus sermonem.
Cum igitur inter tot et tam varios antiquos scriptores,
nec unus dixerit Terebinthum, Graecam vocem,
Syriace Buddas interpretari, plane ignoramus qua
licentia Beausobre ad praecedentia exempla ex Scripturis
mutuata provocare voluerit, ut vetustos sanctos
PP. et scriptores qui de Manichaicis rebus
disserunt in malam fidem adduceret, eosque tamquam
imposturarum et mendaciorum reos morderet;
at tolerabilia tamen judicari possent quae in hoc
capite hactenus de Terebintho scripsit Beausobre ,
 si postmodum latiorem adhuc viam non sibi aperuisset
ad evertenda alia majoris momenti quae de Manichaeis
antiquiores scriptores tradidere; vel si omni
animi sui studio non conaretur ea religionis Christianae
dogmata abolere, quorum sacris in litteris
aperta mentio facta est.
19 7. Prioris generis ea sunt quae ibidem scripsit
de Buddae, seu Terebinthi, disputationibus apud Babyloniam
cum Solis sacerdotibus institutis, quarum Cyrillus,
Epiphanius, Photius, caeterique mentionem
fecerunt. Quando videlicet scelestissimus homo famam
et honorem simul sibi nancisci cupiens, se ex muliere
virgine natum impudentissime gloriabatur, ut ex
Archelai Actis etiam colligitur. Alterius vero generis
sunt ea quae scribit agens de praestigiis et daemoniaca
Terebinthi arte, in qua hunc sacrilegum apprime
fuisse edoctum jam ipsi ex veterum testimoniis intelleximus.
Contendit quippe Beausobre nulla ratione
adduci posse ut credat malos angelos, sive daemones,
 in elementa, homines caeterasque creatas res vim
aliquam et potestatem exercere posse: atque ita suis
partibus insistens, tamquam ridiculum damnat illum
Romanae Ecclesiae ritum, quo divina ope implorata,
super animatorum corpora, elementa, aliasque res
sensu carentes, exorcismos et exsufflationes adhibet
et pronuntiat ad daemones expellendos.
Quod itaque ad prioris generis res spectat, mordicus
laudatus criticus negat Terebinthum, seu Buddam
Manichaeum, se ex virginis utero, vel latere genitum
et natum confingere et praedicare potuisse.
Unum enim, ait ipse, ex praecipuis Manichaeorum
dogmatibus istud erat, Incarnationis divini Verbi
mysterium, duarumque naturarum in una persona
unionem inficiari, ex ea videlicet ducti ratione, mulierem
virginem numquam sine carnali concubitu et
viri semine posse filium hominem concipere, et in
lucem edere. Ejusmodi commentum (subjicit) altero
hujus nominis viro, qui fuit auctor sectae Gymnosophistarum
esse tribuendum, veteres scriptores affirmarunt.
 Quorum nonnulli etiam illud Simoni Mago
ascripserunt. S. Hieronymus tandem, libro contra
Jovinianum, expresse hujus imposturae auctorem
facit Buddam Indum, ita scribens: Apud Gymnosophistas
Indiae, quasi per manus hujus opinionis auctoritas
traditur, quod Buddam principem eorum e latere
suo virgo generavit . Fateor quidem haec de Budda
Manichaeo a Cyrillo, Epiphanio, Photio aliisque qui
Manichaeorum gesta scripto consignarunt, non affirmari;
eam tamen fabulosam ex utero virginali generationem
in Archelai Actis recenseri. Sed quid inde?
An ejusmodi narratio continebatur in autographis
actis et in vetustioribus exemplaribus illius habitae
 disputationis? An quisquam usquam gentium id affirmavit?
Acta enim illa, etiam suffragantibus doctissimis
viris, modo interpretum studio, modo amanuensium
oscitantia et ignavia, pluries gravius interpolata
et vulnerata fuere; ut vix in praesens, et ne vix quidem,
de eorum integritate judicare possimus. Quare
mihi facile persuadeo quod si praeter Buddam Manichaeum
alium Indum nos admittere oporteat, Gymnosophistarum
sectae auctorem, imperiti quandoque
amanuenses, ex nominis similitudine decepti, fabulosam
illam generationem, veluti a Budda Manichaeo
praedicatam, Archelai Actis inseruerint. Nostrae quidem
conjecturae favet aliorum scriptorum silentium,
et ipsius Beausobre testimonium. Is enim pene innumeris
locis contendit Cyrillum, Epiphanium, Photium,
Petrum Siculum, caeterosque scriptores, in
Manichaicis rebus narrandis, Archelai Actis (quae apocrypha
appellat) institisse, atque singula in istis
contenta, aut summatim, aut prolixius in sua scripta
traduxisse. Cum igitur, eodem Beausobre auctore,
 nullus alius scriptor Archelao posterior, de fabulosa
hac generatione, tamquam a Budda Manichaeo praedicata,
ullum prorsus verbum fecerit, necessum erit
judicare, neque in autographis Archelai scriptis, nec
in vetustioribus horum exemplaribus, tum contineri;
vel si continebatur, eam tamquam spurium additamentum
rejecisse.
Quamquam tamen Buddas ille de quo agimus forte
fabulam illam 20 de sui generatione non confinxerit
et in vulgus sparserit, nihilominus sine audaciae nota
inficiari haud possumus hunc Manichaeorum alterum
principem cum Solis sacerdotibus et Persarum eruditis
viris disputationes habere voluisse. Cyrillus
namque, postquam hujus e Palaestinae finibus fugam
nominis mutationem, atque in Persidem transitum
descripsit, statim subdidit : Verum illic habuit
adversarios sacerdotes Solis, et, multis sermonibus concertationibusque
commotis, redarguebatur. Demum cum
esset comprehendendus, profugit ad quamdam viduam.
 Photius quoque cum dixisset hunc versipellem nullum
fructum ex mutato nomine percepisse, et cum ex
operibus et ex doctrina iis qui ipsum prius ignorabant
notus evasisset, a viris apud Persas eruditis qui non pie
quidem sentiebant, sed meliorem tamen eo circa omnia
sententiam tuebantur, confutatus et expulsus est.
8. De quibus autem rebus Buddas cum Persarum
sacerdotibus, quaestiones disputationesque habuerit,
non mihi judicandum sentio, ne temeritatis nota inurar.
Rem tamen diligentius Beausobre perquirere
nisus est, et aliquod discrimen offendens inter Archelai
scribendi modum et Epiphanii dicendi rationem,
horum testimonia cum facile sine ulla repugnantiae
nota conciliare potuisset, neglexit; et praecedentem
suae critices methodum secutus, Zoroastris
et Persarum de duobus principiis, vel uno tantum,
animarumque ex corporibus in corpora transmigratione
systemata laudatos PP. minime intellexisse
contendit, ut ipse probaturus, in altera Historiae
parte sibi reservasse affirmat. Concludit denique, ex
 Archelai testimonio, hunc non dixisse disputationem
Buddam inter et Persarum sacerdotes, sive sapientes,
ad duorum principiorum existentiam pertinuisse,
sed potius respexisse ad bellum ab adversariis potestatibus
contra Deum factum. Nos vero si sedulo haec
perpendamus, an non affirmare cogemur Beausobre
nugis dumtaxat delectari? Si enim habita disputatio,
auctore Archelao, fuit circa bellum quod adversi
principes, vel potestates, ante externam rerum emolitionem
Deo fecerunt, jamjam Buddas duo aeterna
principia inter se repugnantia audacius propugnabat,
ut affirmavit Epiphanius . Propterea, quale
discrimen inesse in utriusque auctoris loquendi modo
 dicemus, cum utraque oratio eumdem prorsus scopum
attingat, ea dumtaxat verborum diversitate admissa,
ut Archelaus  prolixius, pressius autem seu strictius,
Epiphanius disputationem descripserit? Photius
tandem asseverat  dumtaxat Buddam et Solis
sacerdotes disputasse, hosque rectius quam ille Manichaeus
sentiret disseruisse. Et quidem suis disputationibus
nullum prorsus discipulum sibi acquisivisse,
si viduam illam amicam excipiamus, dolis malisque
artibus deceptam, apud quam hospitio excipiebatur,
jam ex Archelai narratione innotescit. Qui deinde
addidit: Mane primo ascendit solarium quoddam excelsum,
ubi nomina quaedam coepit invocare, quae nobis
Turbo dixit solos septem electos didicisse. Quid vero
Buddam post suum in solarium ascensum fecerit,
quidve, Deo vindictam, agente, eidem contigerit, statim
subdidit Archelaus. Gum ergo (ait) ascendisset,
ritus nescio cujus vel artificii gratia, solus autem ascendit,
ne inde ab aliquo convinci posset . . . . Haec eo cogitante,
justissimus Deus sub terras eum detrudi per
 spiritum jussit.
Narrationem ejusmodi multis de causis labare
affirmat Beausobre. Nam ubi Archelaus dixit Buddam
quaedam invocasse nomina, Cyrillus ab ipso recedens,
daemones aereos substituit, et eos quos Manichaei
in suis sacrificiis seu conventibus, ut interpretatur
 Christophorus Wolfius, invocare consuescunt.
Post haec animadvertit Beausobre neque convenire
21 Graecos scriptores in recensendis ritibus a Budda
adhibitis, cum Archelaus dixerit dumtaxat solarium
ascendisse, ad quaedam nomina invocanda; et Epiphanius
contendat eos ritus magicos fuisse ut praeternaturale
aliquod signum patraret, ad suorum adversariorum
ora occludenda. Archelaus concludit denique
spiritum a Deo jussum fuisse ut Buddam e solario
in terram detruderet, quem spiritum Epiphanius
angelum appellavit; et Cedrenus, quasi huic tragicae
scenae praefuisset, angelum describit aggredientem
nefarium Terebinthum, ut repente praecipitem dejiceret.
 Labare ergo haec omnia certo sibi Beausobre
persuadet, cum nemini innotescere potuerint absque
revelatione. Ad tollendas porro has antiquas contra
haereticos praejudicatas opiniones, studium suum
convertit Beausobre, et sibi quasi sublanditur posse
sapientioribus animadversionibus uti, pro rerum
veritate cognoscenda, insistendo dumtaxat Archelai
narrationi, quam simplicem, naturalem, atque innocentem
appellat. Cujus generis prior animadversio ea
est: Buddam, videlicet, primo mane solarium domus
ascendisse, ut Deum oraret, et solus quidem
ascendit (ait) ut divinis mandatis obtemperaret, quibus
dictum est, ut orantes ab oculis et hominum frequentia
fugiamus. Altera animadversio spectat ad
Manichaicum orandi ritum, a Zoroastris institutionibus
derivatum, quo sectatores jubentur vultibus ad
Orientem conversis orare, sibi confingentes ignem
illum in sole conspectum, cum thronum, tum divinam
praesentiam significare . Tertio animadvertit
Orientis populos orationum causa domorum tecta
 consuevisse ascendere, ut colligitur de Petro in Joppen
orante , et de Esther domus superiora ascendente,
cum secreto aliquid facere recogitaret. Lepide
quidem Beausobre! Sed haud intelligo qua ratione
sive licentia tria illa praedicare nitatur, tamquam
Scripturarum dictis conformia, et iis ritibus consona
quos antiqui catholici, et sacri viri in eorum precibus
adhibebant. In abscondito quidem orare oportet,
ad vanam nimirum gloriam praecavendam, eamque
sibi animi attentionem conciliandam quae maxime
 necessaria est ut cordis motus cogitationesque cohibeantur
ne extra Deum vagentur. At orationis scopum
sibi tum proposuisse Buddam quis arbitrabitur?
Aut saltem eo in proposito divinis mandatis obsequi
voluisse, quis umquam confinget? Jam aderant sacerdotes
Solis, quos tamquam sibi adversarios
(utpote ab eorum disputationibus superatus) in concionem
vocaverat, ut praestigiarum suarum testes
adessent. Accedit deinde Manichaeorum palmare
dogma fuisse, lucem, et solem ipsum, non tamquam
Dei summi sedem et thronum intueri, sed eum veluti
verum Deum adorare, ut inter caeteros SS. PP.
summus pontifex Leo primus variis in locis testatus
est, expresse de Manichaeis Romae deprehensis orientem
solem adorantibus disserens qui se reflectebant, et
curvatis cervicibus, in honorem se splendidi orbis inclinabant.
Istud autem fieri partim ignorantiae vitio, partim
paganitatis spiritu, S. P. dolens arbitratus est, subjiciens:
Quia etsi quidam forte Creatorem potius pulchri
luminis quam ipsum lumen, quod est creatura,
 venerari intenderent, tamen ejusmodi officiorum
ritum nihil differre a gentilium superstitioso cultu
paucis demonstrat, subdens: Abjiciatur ergo a consuetudine
fidelium damnanda perversitas, nec honor
uni Deo debitus eorum ritibus qui creaturis deserviunt
misceatur. Haec autem dixisse et scripsisse Leonem,
ut quosdam Romanae Ecclesiae Christianos a pravis
Manichaeorum institutis deceptos ab ejusmodi orandi
ritu amoveret, jam totus illius sermonis textus patefacit.
Sed Manichaeos soli atque sideribus, quemadmodum
pagani, quamvis alio principio ductos, 22
cultum adhibuisse, innumeris argumentis constabit.
Legimus deinde S. Petrum in Joppen circa horam
sextam, non ad solis ortum, ascendisse in superiora.
At nullibi constat domus tectum conscendisse. Et
Scriptura de oratione reginae Esther verba faciens,
dumtaxat testatur eam in cinere et stercore stetisse,
corpus suum jejuniis humiliasse, omnia loca in quibus
antea laetabatur crinium laceratione implevisse, et
 semper ad Dominum conversa dixisse: Adjuva me
solitariam, et cujus praeter te nullus est auxiliator
alius . Ubinam ergo invenit Pricaeus, a Beausobre
laudatus, reginam Esther in sui palatii planitiem se
recipere consuevisse, ad secretiora forte Judaicae
religionis exercitia agenda? Id quidem ex Danielis
historia quasi obscure colligimus; quod forte dissimulavit
Beausobre, ne suo se jugulo, premeret. De
propheta autem Domini sacer textus narrat quemadmodum,
tribus dierum horis statutis, ingressus domum
suam, et fenestris apertis in coenaculo suo contra
Jerusalem flectebat genua sua, et adorabat . Qui
sane agendi modus ad templum potius Hierosolymis
constructum, quam ad Orientem Danielem orantem
respicere voluisse significat. Beausobre ergo nulla
ratione prohibere poterit quin arbitremur S. Petrum
in Joppen, apud Simonem diversantem, sexta diei
hora domus superiora ascendisse, ut vultu ad Hierosolymitanum
templum converso Deum oraret.
9. Isthaec tamen praetereamus. Quae quamvis quoddam
 virus prae se ferant, quo sensim haeretici catholicorum
pietatem corrumpere student, nobisque negotium
facessant in iis quae ad sanctissimos Christi
ritus et caeremonias pertinent; quas vel subvertere
ipsi heterodoxi nituntur, aut saltem eas non ab apostolorum
institutionibus et divinis quandoque mandatis
derivari, sed ab hominum voluntate, et arbitrio,
et a diversarum regionum usu populorumque consuetudine
potius pendere confingunt; tanti tamen
momenti haud sunt, ut verae religionis dogmata aut
 dejiciant, aut in apertum contemptum adducant, potissimum
si sacrorum pastorum auctoritatem in ecclesiasticis
ritibus ut caeremoniis praescribendis non
offendant . Nobis itaque gravius dolendum fuit
quod Beausobrianum ingenium multiplex et tortuosum
in iis etiam moveatur quae expresse in sacris
litteris tradita sunt, et apertam suam infidelitatem
multis calumniis circumseptam in aliorum animum
quaerat insinuare, praemisso consueto vanae et fallacis
eruditionis apparatu; ut improvidum quandoque
lectorem, qui novitatibus potius quam pietate delectatur,
demulceat, illiciis et laqueis perstrictum devinciat.
Cujus generis quidem censeri debent caetera
omnia quae in fine illius capitis subdit, Terebinthi,
seu Buddae Manichaei historiam ex Graecis  Latinisque
PP. ad exitum perducturus. Hujus itaque
haeretici res gestas subtilius inquirens, tamquam probabile
autumat, et vendit magorum superstitionibus
ea de causa imbutum fuisse, quia e Babyloniorum
gente derivatum, cujus philosophi angelos non tamquam
 deos, sed tamquam Divinitatis ministros, venerari
consueverant; ea nimirum ducti persuasione,
quod inter ipsos quodam servato ordine
anni diebus mensibusque praeessent, quemadmodum
et elementis et rebus omnibus quae in hac vita hominibus
contingere solent. Et quasi quod catholica
Ecclesia ab hac Babylonensium et Persarum superstitione
sacrum cum festorum dierum, tum divinorum
officiorum ritum atque ordinem haurire 23
potuerit, audacius affirmat eas gentes suos angelos
tamquam sequestres mediatoresque interpellare consuevisse,
quemadmodum recentiores catholici, singulis
anni diebus, de aliquo sancto in quotidianis
officiis et liturgiis faciunt mentionem. Preces autem
ejusmodi veneficia et magicos cantus a Mahometanis
appellari asseverat. Post tantam tamen nugarum et
falsitatum suppellectilem, idem Beausobre se haerere
suspensum ait ut angelorum nomina, seu coelorum
intelligentias, ob quamdam disciplinam arcani, non
 nisi Manichaeorum electis, qui longe septenarium
numerum excedebant, fuisse revelata, ut Turbo
coram Archelao Cascharae episcopo, se sistens confessus
est. Etenim Augustinus, qui hujus sectae
quondam dumtaxat fuit auditor, cujusdam amatorii
cantici meminit, in quo aeonae inveniuntur conscriptae.
Quare mihi videtur non sibi constare Beausobre, qui
nunc contemnens vel haud animadvertens ea quae de
Terebinthi, Buddae, id est Babyloniorum et Persarum
superstitiosis institutis, mox scripserat, contendit
Manichaeos non invocasse angelos, quamvis istis honorem
et laudes adhibuissent; et Cyrillum taxat quod
angelos cum daemonibus confuderit; postulando Manichaeos,
quod aereos daemones terram inter et lunae
spatium interclusos invocaverint. Hos autem non invocari,
sed prorsus abominari affirmat, Turbonis confessione
adductus , qui dixit Manetem praecepisse
suis sectatoribus ut sumpto cibo capita oleo exorcizato
inungerent, invocatis, seu prolatis, quibusdam nominibus,
mysteria falsae illius religionis significantibus;
 quorum nominum cognitio, solis septem, id est septuaginta,
electis reservaverat. Oleum deinde hocce
exorcizatum juxta Graecam et Latinam versionem fascinatum
Tillemontius appellatum voluit. Quare Beausobre
hisce duabus vocibus insistens subdit: Si exorcizatum
pro fascinato sumi debet, quid dicendum erit
 de tot tantisque Romanae Ecclesiae ritibus et caeremoniis?
Itaque concludit: Si ergo Manichaei exorcismos
supra oleum proferebant, antequam eo uterentur,
jam innotescit Manichaeos ab ea ridicula opinione
fuisse praeventos, daemones elementa et corpora
vexare posse, quae opinio cum admodum in Ecclesia
praevaluerit, supplicationibus et exorcismis utitur ad
eos expellendos.
10. Hisce tandem omnibus nos insistere sedulo
oportet, ad eripiendas fallacias, falsas criminationes,
irrisionesque, quibus et catholicam Ecclesiam sycophanta
Beausobre insectari ausus est. Is ergo imprimis
haereticorum aeona cum angelis atque daemonibus
confundit; quorum aeonum architecti fuerunt Simon
Magus, haereticorum princeps, Montanus, Menandriani,
Saturniliani, Cerinthiani, Carpocratiani, Valentiniani,
aliique, ex Marco Aegyptio derivati; qui
veterum poetarum et ethnicorum ludo instructi, fabulose
aeonum existentiam et exercitum commenti
sunt, quos pro arbitratu variis nominibus deinde donarunt,
 ob diversa munera quibus fungi confingebant
somniantes. Sed longe alia fuit veterum ethnicorum
doctrina. Nam quamvis fidei illustratione carerent,
tamen Hesiodus  omnium primus, Deum inter,
supremum locum habentem, et homines in infimo
positos, quosdam interjectos spiritus immortales,
ratione et intelligentia quadam praeditos, exstare
cognovit, quos daemones, sive genios, 24 appellavit;
hosque angelos nos nominamus. Luculentissime praeterea
de daemonibus Plato fecit mentionem, et potissimum
in Timaeo, quos orbibus illigatos, immo orbes
ipsos ac stellas quasi deos inferiores arbitratur: secundum
quos daemones, alios generatione propagatos
infimosque describit. Qui cum natura sua dissolubiles
sint et mortales, suprema tamen voluntate Dei, quae
natura fortior est, immortales erunt et aeterni. Ab his
autem animalia esse procreata; immo et corpora ipsa,
in quae humanas ipse animas infudit, asseverat. Platoni
suffragatur ejus interpres Alcinous, Hostanes
 magus, Orphaeus, Thaletes, Pythagoras aliique, qui
revera daemones, seu angelos, sine ulla prorsus dubitatione
exstare affirmarunt; quamvis de eorum natura
et proprietatibus aliter ac aliter fuerint ratiocinati.
Ad alterum systema de aeonum existentia hactenus
omnibus scriptoribus tamquam fabulosum
commentum inextricabile apparuit. Hosque etiam
apud eorumdem architectos aliquid commune habere
cum iis substantiis quas angelos, seu daemones, appellamus,
nulla certa ratione adhuc exploratum est.
Non ergo Augustinus de amatorio illo Manichaeorum
cantico faciens mentionem, in quo aeones descripti
inveniebantur, angelos, seu daemones, indicari credidit:
sed optime horum haereticorum fraudes novit,
falsas illas intelligentias in sideribus et orbibus affixas
confingentium. Qui cum superstitiosa persuasione
ducerentur, totam hominis vitam ex siderum,
elementorum, seu aeonum, pendere affectionibus,
horum influxus sibi propitiari posse, mentiebantur,
aut saltem mutari quandoque, si iisdem supplicaretur;
 quando, videlicet, ex erratico eorum motu, vel
stabili permanentia, malignis quibusdam aspectibus
nocerent. Noster Leo Magnus variis in locis, cum
Manichaeos, tum Priscillianistas, horum mendaciorum
propugnatores, exagitat, ita eos perstringens: Quid
autem est sol, vel quid est luna, nisi visibiles creaturae,
 et corporeae lucis elementa? Quorum unum majoris claritatis,
et aliud minoris est luminis . Deinde diurna
tempora a nocturnis distinguens, diversas qualitates,
non vitae gradus iis inesse suadet, cum priusquam
luminaria et sidera fierent, tres dies sine solis cursu,
et noctes sine lunae siderumque ministerio praecessissent.
Quare ergo quarta die omnium Creator ea
condiderit, hisce subsequentibus verbis indicat. Ut
nimirum essent ad hominum utilitatem: Ut rationale
animal, nec in distinctione mensium, nec in recursu
annorum, nec in dinumeratione temporum falleretur;
cum per inaequalium horarum impares moras, et dissimilium
ortuum signa manifesta, et annos sol concluderet,
et luna menses renovaret.
11. At si mihi nunc liceret diutius in expendendis
antiquorum Babylonensium et Persarum philosophorum
superstitionibus immorari, qui singulis horis,
diebus et annorum mensibus, varias aeonum conjunctiones
affixas esse contendebant, a quibus hominum
fata pendere mentiebantur, quos deinde sibi opitulari
 et propitiari deprecabantur; jam facilius demonstrare
possem, nullam prorsus cum nostris ritibus
habere similitudinem et affinitatem. Quis enim sibi persuadet
Belial cum Deo convenire, et idolum  habere
aliquam cum veritate affinitatem et similitudinem? Idolum
quippe purum putumque figmentum est, a mendacio
quidem adinventum ad rationales substantias decipiendas.
Idcirco si, auctore Leone, divinarum Scripturarum
interprete sapientissimo, divina omnipotentia
factum est ut ad nostram utilitatem sidera caeteraque
coelestis militiae signa, sensu et vita carentia, servato
dierum, mensium et annorum ordine, quem sacrae
etiam litterae veteris Testamenti potissimum expresserunt,
temporum successiones distinguerent; jam solam
divinam virtutem et providentiam laudare oportet,
quae talia signa ad nostram scientiam, institutionem
25 et beneficium condere voluerit. Caeterum
cum coelorum aspirationes, aeris immutationes, siderum,
vel aeonum, ascensiones, descensiones, cursus,
 gradus, retrogradationes, ortus et interitus, necessario
omnino efficiantur, et a mortua natura deriventur;
quae laus, qui honor, vel cultus rationabiliter iis
adhiberi poterit? Nihil ergo superstitiosius, nihil
magis veritati contrarium, quam vana et fallax cum
ethnicorum, tum veterum haereticorum philosophia,
qua, cum mirabilia in orbe contingentia intuerentur,
aeonum affectibus deputabant. Et propterea variis
nominibus excogitatis ad eos invocandos, etiam in
sacris mysteriis sibi propitiari posse stulte arbitrabantur.
Quemadmodum de Montano et Cataphrygis,
haeresum auctoribus, inter caeteros scripsit Augustinus
; qui, loco sacrae baptismatis expiationis et
regenerationis, immundo lavacro suos asseclas
abluebant, tot aeonum nominibus recitatis, quot in
integro anni circulo contineri somniabant. Hunc autem,
Montanum videlicet, octingentos septuaginta
aeones, quos singulos proprio nomine vocitabat,
excogitasse, ex libello synodico intelligimus. Catholicorum
autem rituum et festorum institutio, quam
 affinitatem et similitudinem cum hisce fabulosis
figmentis habere potest? An non catholica Ecclesia
in festorum ordine distribuendo, in officiis et liturgiis
recitandis, spectata temporum diversitate et
mysteriorum dignitate, quae solemni cultu ob divinam
institutionem celebrari debent, Deo optimo
maximo laudes persolvit? Soli Deo quidem in officiis,
 liturgiis caeterisque, cum publicis, tum privatis,
supplicationibus, servitutis cultum impendunt catholici,
et ad eum preces, voces et corda dirigunt. Unde
ergo colligit Beausobre quod quotidiani catholicorum
religionis ritus cum Babylonensium, Persarum et
magorum superstitiosis caeremoniis in quibusdam
comparari possint? At similitudinem forte, vel affinitatem,
in eo consistere arbitrabitur, quod Romana
Ecclesia, quosdam anniversarios festos quibusdam
temporum diebus consecraverit, quos deinde sanctioribus
ritibus et caeremoniis agendos esse praecepit?
Vel quia singulis anni diebus, recurrente natali alicujus
viri, sanctitate, doctrina, martyrio, virginitate
celeberrimi, horum insigniora et probata virtutum
facinora, in fidelium mentes revocare consuevit, tum
ad divinam laudem persolvendam, tum ad imitationis
studium in iis excitandum? in his ergo nihil prorsus
inveniri posse quod Persarum, Babylonensium et
magorum superstitiosis solemnitatibus et fabulosis
ritibus in aeonum et siderum cultu adhibitis respondeat,
 certissimum est. Quare si cum alio homine
praeter Beausobre in praesens mihi esset agendum,
professione videlicet gentili, atheo, vel epicureo,
qui nec Scripturis sacris, nec divinis mandatis insisteret,
utique ad solas rationes ex lumine naturali
mutuatas provocarem, ut Romanae Ecclesiae rituum
sanctitatem, dignitatem et praestantiam, explicarem.
Sed cum istud negotium ad Christianum, sed acatholicum,
virum pertineat, qui praeter Scripturarum veteris
Testamenti auctoritatem, in quibus de aliis
atque aliis statutis anni solemnitatibus et institutionibus
perspicua mentio facta est, etiam evangelica
novi Testamenti mandata admittere debet; simulque
ea omnia mysteria profiteri quae ad Jesu Christi conceptionem,
nativitatem, circumcisionem, miracula,
passionem, mortem, resurrectionem, et id genus
alia referuntur: idcirco stultissimam personam Beausobre
in iis recensendis agere voluisse intelligo, qui
lautissime in Persarum et Babylonensium fabulis ludens,
 imperitis nimiumque credulis lectioribus, de
Romana Ecclesia haud pie et sapienter sentientibus,
toto sui studii conatu illudere et fucum facere contenderit.
12. Atque (ut ad caetera redeam) idem Beausobre
non meminit daemones sacris etiam evangelicis dictis,
angelos appellari? Spiritus quidem illos qui,
cum diabolo per superbiam e divina gratia excidentes,
ad 26 aeternos ignis cruciatus fuerunt damnati, Christus
apud Matthaeum angelos appellat; et Scripturae
ipsae, aliis in locis, angelos malos, daemonum nomine
indicant. Non mirum igitur si Cyrillus affirmet Terebinthum,
seu Buddam, in sui praesidium aereos daemones
advocasse. Cujus tamen testimonium etiam
Turbonis confessioni cohaeret, qui exsecraturus Manichaeorum
ritus dixit hos post acceptum cibum et
potum oleo exorcizato capita inungere consuevisse.
Exorcizati enim nomine oleum magice effascinatum
intelligere oportet; quo videlicet necromantici uti
solent, in advocandis sibi in praesidium malis spiritibus,
 a quibus opem assequuntur, cum per praestigias
aliquod contra naturae ordinem facere pertentant .
Non ergo Tillemontio, docto viro, in crimen verti
poterat quod pro exorcizato fascinatum interpretari
voluerit. Novit quippe Ecclesiasticae Historiae scriptor
antiquos  magos cereos, lucernas, aquam, oleum,
aliasque res fascinatas adhibere consuevisse, non ad
 expellendos, sed evocandos spiritus, ut ab his praesidia
et opem obtinerent, et ad futurorum scientiam
comparandam. De simili magorum arte, Plinio auctore,
verba fecit Osthanes, qui hujus varias species
describens, dixit quod ex aqua, ex spheris, ex aere,
ex stellis, lucernis, ac pelvibus, securibusque, et
multis aliis modis, divina promittebant. Quare satis
probabile est Manichaeos, in hac arte peritissimos,
oleo incantationibus profanato uti voluisse, ad malignos
spiritus evocandos. Denique Tillemontii interpretationi
minime repugnare arbitramur vocem illam
quam in Turbonis confessione offendimus, exorcizatum
nimirum. Turbonem enim uti oportuit loquendi
formula quam Manes, cujus gesta recenset,
adhibebat, qui sacras et naturales res nefariis ritibus
profanatas exorcismos forte appellabat, ut magis
perspicue suo loco videbimus. In his tandem sic
patefactis atque explicatis longius laborare quisque
supervacaneum arbitrabitur, cum majoris ponderis
illa supersint eripienda, quibus vel affirmat exorcismos
 dignos esse ut irrisionibus  ludantur, nec sibi
umquam persuaderi posse malignos spiritus, seu
daemones, vim habere elementa et corpora vexandi.
Quid ita? Ut Beausobre professione Christianus, licet
acatholicus, in evangelicis Scripturis versatus, de
rebus a Christo Domino gestis, et ab apostolis descriptis
optime instructus, audeat negare cum exorcismorum
virtutem et efficaciam in daemonibus expellendis,
tum ipsorum daemonum vim et furorem
in animantia et sensu carentia exercenda? Quid est
aliud, nisi credere, Matthaeum, Marcum, atque Lucam
fabulatos esse, vel cum dixere Jesum e corporibus
daemonia verbo ejecisse; vel cum duos homines
Gerasenos Christo occurrentes descripserunt,
qui de monumentis exeuntes daemonia habebant,
quique tam saevi erant, ut nemo posset transire per
viam illam.  Vexari deinde ab immundis spiritibus
homines haud possunt, si Evangelistae absque ulla
verborum ambiguitate narrant oblatum fuisse Christo
 hominem caecum et mutum: Et ejecto daemone locutus
est mutus? Si vero tandem his aliisque similibus
Christi gestis in Beausobriana mente revocatis
adhuc ipse suspensus haereret, nec fidem adhiberet,
in medium illud afferrem quod S. Lucas recensuit
de illo Patrefamilias qui ad Christum attulit
filium suum habentem Spiritum 27 mutum, qui,
ubicumque eum apprehendebat, allidebat illum,
et spumabat, et stridebat dentibus, et arescebat.
An non ad Christi Domini praesentiam et imperium
malignus ille spiritus elisus in terram volutabatur
spumans? Quibus diris violentisque motibus,
cum filius usque a primis infantiae diebus agitaretur,
frequenter vexatum in ignem et in aquas misit, ut eum
perderet? Si ergo hisce aliisque certis argumentis
quae Beausobre objicere possumus non acquiescat,
nec sibi persuadere velit Terebinthum, seu Buddam,
a daemone in terram projectum et agitatum interiisse,
quid nobis negotii cum homine furente, rationis
 experte, qui dumtaxat pro animi impetu de religionis
rebus ratiocinatur? Quod si tandem hos similesque
effectus, quos nunc aliquando etiam conspicimus,
a furoris vel maniae morbis causari arbitrabitur,
quid ineptius? Nugatorius prorsus esset evangelistarum
sermo, quo Christus suae vocis imperio dixit:
Surde et mute spiritus, ego praecipio tibi, exi ab eo,
et amplius non intres in eum. Non absimilis esset illa
alia immundorum spirituum Synagogae viros torquentium
exclamatio: Quid nobis et tibi, Fili Dei?
Venisti huc ante tempus torquere nos. Vel haec alia
eorumdem spirituum Christo facta supplicatio: Si
ejicis nos hinc, mitte nos in gregem porcorum. Qui tandem,
audita statim ea Domini voce: Ite; exeuntes
 abierunt in porcos, et ecce impetu abiit totus grex per
praeceps in mare, et mortui sunt in aquis. Ejusmodi
sane loquendi formulas nullum prorsus habere posse
respectum ad furoris, maniae, vel alios quoscumque
morbos, nos experientia docet. Nam morbi sanantur,
nec ita ejiciuntur, ut de uno in aliud corpus vitali
progressione migrare possint. Ipsos numquam
audivimus exclamantes, voces emittentes, vel rogantes;
sed ipsi infirmi dumtaxat, qui a morbis corripiuntur,
aegritudinum vim et dolores sentientes, in
moestitiae voces et ululatus erumpunt, exposcentes
ut medelam et levamen ipsis adhibeamus.
Hanc quidem Christi Domini in malis spiritibus ex
hominum corporibus expellendis virtutem et potestatem
Judaicus populus admirabatur. Quamquam
revera non defuissent nequissimi calumniatores qui
contenderent eum veneficiis et praestigiis uti in daemonibus
expellendis; tamen inficiari haud potuere,
elementa et corpora a malis spiritibus quandoque
vexari. Eam tamen calumniam: In Belzebub principe
 daemoniorum ejicit daemonia , una cum calumniatoribus
coercuit subjiciens. Si ego autem in Belzebub
ejicio daemonia, filii vestri in quo ejiciunt? ideo ipsi
judices vestri. Quo loquendi modo indicatum est potestatem
energumenos exorcizandi factam fuisse
nonnullis aliis synagogae filiis, qui palam testari poterant,
non praestigiis, sed Christi nomine et omnipotentis
Dei virtute et digito daemonia ejecisse. Et
quidem ad rem nostram mirifice facere videntur ea
quae de Joanne Christum alloquente Marcus narravit:
Magister, vidimus quemdam in nomine tuo ejicientem
daemonia, qui non sequitur nos, et prohibuimus
eum. Verum ne Joannes et caeteri apostoli et discipuli
sibi persuaderent exorcizandi potestatem et
exorcismorum vim ab humana pendere virtute, statim
praecepit ne illum prohiberent, et subdidit: Nemo
est enim qui faciat virtutem in nomine meo, et
possit cito male loqui de me. Veniat nunc igitur irrisor
Beausobre, et secum agitet unde exorcismorum
 virtus derivetur, quidve in se contineant exorcismi,
quibus tandem data fuerit exorcizandi potestas, et
deinde eludat si potest sacrum illum ritum quem
semper, tamquam a Filio Dei acceptum, catholica
Romana Ecclesia retinuit. Et quidem exorcismorum
vis et efficacia a Jesu nomine derivari, satis superque
ex Scripturis sacris exploratum est. Nec enim
aliud nomen est sub coelo datum, in quo nos salvos
fieri oporteat, quam illud. Potissimum cum illius invocatione
omne genu flectatur, coelestium, terrestrium
et infernorum. Non ergo mirum si eo nomine in
exorcismis invocato, tale praesidium auctoritatemque
sacri Ecclesiae ministri 28 assequantur, ut, procul
amandatis ab energumenorum corporibus, malignis
daemonum spiritibus, homines qui dire prius vexabantur
in posterum quemadmodum Magdalena, a
qua Jesus septem daemonia  ejecerat, nulla prorsus
molestia aut diabolico furore torqueantur. Cum
deinde vero ad exorcismorum naturam sive rationem
 animum convertimus, quid isti sint, quidve in se
contineant illico intelligimus. Nec enim ejus generis
esse possunt, ut cum veneficis incantationibus aliquid
commune habere videantur. Cum potius ad effascinationes
evertendas ab ipso Deo fuerint instituti.
Quare nimis subdole et maligne Beausobre ratiocinatur,
sacros hos divinosque ritus superstitiosis incantationibus
aequiparando. Quod vero oratio jejuniis
conjuncta spiritus etiam caeteris nequiores ejicere
valeat, Christus ipse fassus est; quando videlicet a
quibusdam rogatus cur oblatum daemoniacum ejus
discipuli non liberaverint, ipsis respondit: Genus
hoc daemoniorum non ejicitur nisi in oratione et jejunio
Videat ergo Beausobre, atque tandem intelligat, quid
 de hac potestate Ecclesiae ministris facta dicere oporteat?
Jesu Christi quidem sacerdotes, et evangelistae,
legis sacros ministros supra daemonia auctoritatem
et virtutem consecutos esse, Lucas, Matthaeus et
Marcus evangelistae luculentissime testati sunt. Dixerunt
imprimis quod Christus missurus apostolos ad
praedicandum Evangelium, dedit ipsis virtutem et potestatem
super omnia daemonia . Rursus de aliis
septuaginta duobus discipulis, quos binos miserat ante
faciem suam in omnem civitatem et locum quo ipse erat
venturus, legitur quod ab eorum ministerio reversi,
sine ulla animi simulatione et verborum ambage
dixerunt: Domine, etiam daemonia subjiciuntur nobis
in nomine tuo. Quod si Beausobre sola rixandi maledicendique
libidine ductus, Ecclesiastica divinaque
jura pervertens, contenderet forte virtutem et potestatem
de qua agimus, apostolos dumtaxat et Christi
discipulos comitatam esse ad ethnicorum religionis
exitium, et Judaeorum perfidiam incredulitatemque
vincendam, minime ejus dictis acquiescere
 possemus. Etenim latius exploratum est hanc potestatem
in daemones fugandos perpetuo in Ecclesia
fore duraturam, eamque a bonis et malis ministris
aeque posse exerceri. Hujus rei praeclarum exstat
testimonium apud Lucam; cum Christus, videlicet,
malos Ecclesiae ministros judicaturus, istis haud
quaquam meritum et gloriae coronam rependet,
quamvis dicturi sint: Domine, nonne in nomine tuo
daemonia ejecimus, et in nomine tuo virtutes multas
fecimus? Quia de Jesu hominum Salvatore optime
mereri non possunt, qui virtute et ministerii potestate
utentes, bonis moribus Christo Jesu se conformare
non quaerunt. At de exorcismorum virtute in
daemonibus expellendis cum satis dictum esse quisquis
intelligat, haud difficile prorsus erit benevolo
catholico lectori persuadere Buddam, seu Terebinthum,
nequissimum praestigiatorem, a daemonibus
agitatum atque percussum, crudelem subiisse mortem,
et repente ex praesentis lucis usura fuisse sublatum.
 Ejusmodi denique malam mortem Beausobre palam
inficiatur , et circulatoris verba adhibens,
hunc Buddam cum alio quodam hujus nominis viro,
Manetis pseudoapostolo et discipulo, toto sui animi
conatu confundere ausus est. Propterea liberalior
factus cum eo, diuturniorem vitam ei elargitur, ejus
dies ad illud tempus usque perducens, quo Manes
in impietatibus celebrior huc illucque duodecim
falsorum suorum dogmatum annuntiatores discurrentes
miserat, ad evangelicam Christi Domini doctrinam
evertendam. Quod sane studiosum commentum
si veritatis speciem dumtaxat habere censeremus,
jamjam praesens hujus nostri laboris opus
29 foret inutile; nec labaret solum, sed prorsus concideret;
et Beausobriani assentatores, qui hactenus
Manichaicae historiae ab acatholico viro conscriptae
plauserunt, sibi nunc quod riderent magis esset,
quam ut lamentarentur, cum incassum tot tantasque
 haereticas et nugatorias fabulas, quibus laudata historia
referta est, evertere et eripere voluissemus.
Interim vero nemo mihi irascatur, si ad eripiendas
praecedentes Beausobrianas ineptias veterum SS.
PP. testimonia non adhibuerim, ut inde lectoribus
magis innotesceret sacrarum Scripturarum textus
non aliam subire interpretationem, nec violenter distorqueri
posse, ad significanda quaedam morborum
genera, in humorum, spirituum nervorumque pugna
atque conflictu consistentium, quos morbo nonnisi
per similitudinem veteres medicinae periti daemoniacos
appellarunt. Si istud enim argumenti genus adhuc
in praesens expendere vellemus, multum operis
 nos impendere oporteret, et quasi extra nostrum
concertandi ordinem vagari videremur. Non enim
pro suis studiis et partibus unum solum vetustum
catholicae Ecclesiae scriptorem Beausobre nobis objecit,
aut objicere potuit. Optime intelligens Graecos
Latinosque Ecclesiae PP. simul consensisse in mox
laudatis Scripturarum textibus explicandis, qui pariter
ordinis exorcistarum vim potestatemque in
daemones expellendos, et asseruerunt, et summis
laudibus ornarunt. Igitur non erat opus ad traditionem,
sacrarum Scripturarum interpretem, provocare.
Sed ne SS. PP. auctoritatem negligere videamur, in
praesens sancti Leonis Magni unum alterumque testimonium
subjicere non pigebit, potissimum cum
ad hujus S. pontificis catholicae et apostolicae sedis
doctoris scripta illustranda nostrum studium dirigere
intendamus. Is itaque praecedentia SS. Matthaei, Lucae
et Marci verba explicaturus, ea de daemoniorum
spiritibus sine ulla prorsus sermonis ambiguitate
verborumque involucro interpretatur, saevitiem illam
 expendens qua obsessorum corpora torqueri solent
simulque illud imperium significans quo fugari solent,
potissimum cum exorcistarum orationes  jejunio
conjunguntur. Quare septimi mensis indicens
jejunium, ut studiosius a fidelibus celebretur suadet.
Nam (ait) in omni agone certaminis Christiani utilitas
continentiae plurimum valet; ita ut quidam saevissimorum
spiritus daemonum qui ab obsessis corporibus
nullis exorcizantium fugantur imperiis, sola jejuniorum
et orationum virtute pellantur, dicente Domino:
Hoc genus daemoniorum non ejicitur, nisi in jejunio
et oratione. Grata est Deo et terribilis diabolo jejunantis
oratio . Sed praeter hanc potestatem Ecclesiae
ministris factam pro ejiciendis ex obsessorum
corporibus daemonum spiritibus, alterius quoque
exorcismorum generis meminit, quos sacerdotes aliique
sacri ministri adhibere solent ad catechumenorum
sanctificationem, antequam baptismatis expiatione
mundentur; ut nimirum horum animae a diabolica
 potestate eripiantur. Epistola ergo ad episcopos
Siciliae sic scribit: His itaque, fratres charissimi,
tot ac tantis existentibus documentis, quibus, omni ambiguitate
submota, evidenter agnoscitis in baptizandis
electis, qui, secundum apostolicam regulam, et exorcismis
scrutandi, et jejuniis sanctificandi, et frequentibus
sunt praedicationibus imbuendi, duo tantum tempora,
Paschae et Pentecosten esse servanda. Animadvertat,
quaeso, Beausobre exorcismorum ritum non
ab alio fonte quam a Scripturis et apostolorum regula
derivari, ut hic innuere voluit noster sanctissimus
pontifex, et ante eum affirmavit S. Siricius
papa, in epistola ad Himerium Tarraconensem, et
deinde carpat et mordeat, si potest, Romanae Ecclesiae
consuetudinem, et sacrorum ministrorum auctoritatem
in exorcismis proferendis, hominumque
corporibus et animabus e daemoniaca potestate liberandis.
At novam 30 congressionem cum Beausobre
sequenti capite jam instituamus . Relictis interim
 quamplurimis aliis nugis, vel futilibus ejusdem conjecturis,
quae ad ecclesiasticam quam conscribere
historiam intendimus nulla ratione possunt pertinere.