CAPUT IV.
De Manete et praecipuis ejus dogmatibus. Nova adhuc
Beausobriana commenta deteguntur et evertuntur. 
Quemadmodum Beausobre in describendis Scythiani
et Terebinthi rebus et moribus nugari voluerit,
et in utriusque Ecclesiae Graecae et Latinae PP.
audacius stylum strinxerit, sacras etiam Scripturas
ad pravam aut violentam interpretationem distorquendo,
 satis explicatum arbitror superiori capite.
In quo etiam ea referre consilium habueram quae ad
Manetis personam, patriam, parentes, doctrinam et
errores pertinere videntur. At cum cognovissem
illius capitis summam, ob varia Beausobriana argumenta,
quorum plurima vix, ac ne vix quidem, ad
auctoris institutum scribendaeque historiae scopum
spectabant, nimium excrevisse, quaeque quandoque
nostris lectoribus in hisce lustrandis negotium facescere
potuissent; idcirco ne praesens haec nostra
concertandi methodus confusionem pareret, separatim
hoc loco de Manete solo verba facere aequius et
prudentius existimavimus. In quod sane consilium
confirmati fuimus, cum in percurrendis duobus
Beausobrianis capitibus, sexto, videlicet, et septimo,
talia tamque multa offendimus, quibus si singillatim
occurrere vellemus, nostram hanc scribendi, disputandique
rationem pene in immensum protraheremus.
Quapropter nostri instituti rationem sequentes,
ea dumtaxat discutienda et refellenda nobis proposuimus,
 quae aut SS. PP. traditionem dejiciunt, aut
sacros catholicae Ecclesiae ritus et dogmata, magna
cum animarum pernicie, laedunt et evertunt. Nunc
itaque sermonem primo auspicaturi a sexto  illo
capite, cui sequentem titulum apponit Beausobre:
Examen historiae Manetis ante suam haeresim, in quo
Graecorum pariter et Latinorum testimonia proposuit,
non ut iisdem insistat, sed, quemadmodum de
Scythiano et Terebintho praecedentibus capitibus
jam fecerat, auctores mordeat et exagitat, horumque
testimonia suis ineptis commentariis refellenda esse
contendat.
1. De Manetis Persae haeretici itaque natali anno
hujusque genuino nomine nunc agere incipiens, doctissimo
viro amico nostro Simonio Assemano (Tom.
I, pag. 393) subscribit, qui Edessenorum Chronicum
secutus, in sua Orientali Bibliotheca haec habet:
Anno quingentesimo quinquagesimo primo natus est
Manes; qui annus, juxta Graecorum aeram, Christi
 anno bis centesimo quadragesimo respondet. Cujus
quidem Edesseni Chronici testimonium, Beausobre
alio Eutychii dicto confirmari posse jam pridem arbitrabatur,
in quo legitur: Manetem sub Gordiani imperio
apparuisse in orbem. Gordianus porro (ait)
anno Christi 238 imperator renuntiatus est, et in eo
usque permansit ad annum 244. At diligentem scriptorem,
qualem se esse jactat Beausobre, Gordianos
inter distinguere oportebat. Seniores enim imperium
sibi in Africa usurparunt, dum Maximinus
cum Germanis bellum gerebat. Qui deinde non
multo post perempti, Balbinus et Pupienus cum
Gordiano Juniore anno uno ambo imperium tenuere.
Illi a militibus trucidati sunt anno 238. Hoc anno
autem, Gordianus filius vel nepos illius 31 Gordiani
in Africa occisi, habenas imperii obtinuit, et reportatis
pluribus victoriis contra Persas, jussu Philippi,
sexto elapso anno oppressus est.  Eutychii
Alexandrini ergo historiam diligentiori examine
 subjiciens Beausobre, haud de Manetis natali anno ibi
verba fieri deprehendit, sed de hujus jam evulgata
haeresi, ob quam supplicio fuerat affectus. Hujus examinis
occasione animadvertendum censuit Eutychium
in turpe anacronismum fuisse lapsum, quod Varanis I
Persarum Regis et Hormisdae filii, regnum anno tertio
Gordiani imperii statuere voluerit, quae narratio
evidentem falsitatem praesefert.  Abulpharagius
enim Syrorum scriptor (ait) Varanem I regnare coepisse
quando Probus imperator renuntiatus, anno videlicet
276. At Abulpharagium hallucinari Beausobre
animadvertere oportebat, cum ex chronicorum accuratissimis
tabulis,  a cl. Dionysio Petavio editis,
Varanes I regnum obtinuerit post Hormisdae interitum,
 anno videlicet 273, et ille qui Persis dominari
coepit quando Probus imperator renuntiatus fuit,
Varanes II appellabatur, regnumque illud ab anno
273 ad annum 293 occupavit. Levissima tamen cum
sint haec, iis insistere supervacaneum ducimus. Notare
tamen juvat Syrorum scriptoribus ad quos Beausobre
semper provocare intendit indubitatam fidem
non esse adhibendam.
2. Origine autem Persam Manetem fuisse, omnes
veteres scriptores, auctore Assemano, dixerunt. Num
vero in Babyloniorum vel Chaldaeorum provincia natalem
obtinuerit, aeque certum non apparet. Babylonium
hunc fecit S. Ephraem; et Archelaus, in Mesopotamia
episcopus, in habita cum eo disputatione,
genere fuisse Chaldaeum non obscure significavit. Sed
hisce scriptoribus Suidam atque Cedrenum refragatos
esse Beausobre annotavit. Qui communi persuasioni
non insistentes, aliam originem, Brachmanorum videlicet,
ei tribuere voluerunt; quod nomen a rege
quodam ita appellato regio illa, quae Oceanum versus
 se extendit, assecuta est; quamque homines plurimum
religionis et philosophiae studiis addicti inhabitarunt,
ut Cellarius in Commentariis ad Ptolomaeum
fecit mentionem, Brachmanos denique ab Abrahamo
derivari, recentiores quidam, novitatum cultores, et
ratiocinandi libidine ducti, fabulosis commentis suadere
conati sunt. Qui praeterea illius nominis etymologiam
explicantes, Brachma vocabulum, pro homine
in omnium rerum notitia apprime versato interpretari
voluerunt. Nugatoria ergo esse isthaec argumentationis
genera, jam plene norunt qui nonnisi solidioribus
rationibus innixi, de rerum veritate disputare
sunt assueti. Sed homini ingenium habenti ad fingendum
semper paratum haud convenire quis arbitrabitur?
Potissimum cum in eo studio et industria
ipse Beausobre versetur, ut ad auctores inter se
semper repugnantes provocet, ut sensim ad scopum
sibi praefixum perveniat; quo, videlicet, omni studio
suadere conatur historicis rebus a veteribus traditis
 atque conscriptis nullam fidem prorsus adhibendam
esse. Sed haec cum omnibus nota esse possint, ad
institutum pergamus. Ad ea videlicet quae fabulari
videtur, cum de patrio et natali haeretici nomine
Beausobre disserere sibi proponit. Corbicium (ait)
Latini scriptores eum appellarunt, Graeci Cubricum,
sed ab utrisque Augustinus, libro de Haeresibus, vel
sui amanuensis oscitantia abscedens, Urbicum nominavit.
At tria isthaec nomina, veluti corrupta a
vocabulo Carcubio, forte Manetis patria, in Babyloniorum
aut Chaldaeorum regione posita, derivari,
sine auctore ratiocinatur Beausobre. Qui potissimum
id suaderi posse contendit, quod priores illae voces,
Corbicus et Cubricus, Orientalium vocabulorum desinentiam
aut sonum minime habere intelligamus.
Varias pro hac opinione subjicit conjecturas. Quarum
altera sibi suppeditari arbitratur ex urbe 32 Carcoub,
sive Carcub, cujus meminit Assemanus de Orientalium
rebus scribens  ex quo patrio loco, illa vocabula
 Corbicius et Cubricus originem duxisse sibi suadet,
cum omnia radicalia elementa in iis asserventur.
Alteram conjecturam petit ex fabuloso presbyterii
gradu, quo Manetem apud Christianos insignitum
fuisse credit. Quo officio cum is fungeretur (ait) in
Ahvaz, seu Ehvaz, principem locum cujusdam parvae
provinciae, cui Chaldaei antiquitus dominabantur, et
tum presbyteri, et episcopi non assumebantur nisi
ex civitatibus aut territoriis saltem in quibus sacra
ministeria obire debebant, ut nimirum et familiae ex
qua originem habebant instituta et mores iis quibus
praeesse debebant innotescerent, idcirco Manetem in
laudata provincia natalem habuisse concludit. Ex
qua conjectura sequentem infert consecutionem. Cum
 igitur illa provincia Ahvaz, in suo districtu sitam seu
constructam habeat urbem quamdam Carcoub, sive
Carcub appellatam, inde concludi potest haereticum
ex patrio nomine Carcubium appellatum.
3. Haec quae ad evertendam veterem traditionem et
ad novam quamdam ecclesiasticae disciplinae formam
inducendam pertinent, ac Beausobre confinxit, non
tantum labant, sed prorsus corruunt, si ad ejus disserendi
rationem attendamus. Imprimis ergo Carcubii
nomen, quod antiquis fuit incognitum, cum derivetur
a loco vel urbe in qua Manes diem natalem
habuit, jam commune esse potest omnibus illius loci
et urbis habitatoribus. Cur itaque Maneti proprium
esse potuit? cur veteres eo uti potuere ad singularem
hunc haereticum hominem designandum? Id forte
contingere potuit quia Manetis avi aut atavi eam urbem
Carcubium construxere; vel talem tantamque
famam in patriae honorem ob insigniora facinora
assecuti fuere, ut a patrio solo agnomen obtinerent;
quemadmodum de Antenore, de Romulo, de Constantino,
 de Adriano Aelio, de Antinoo, aliisque viris
factum esse intelligimus? Sed ita ratiocinari, illud
studium vetat ab haeretico adhibitum, quo videlicet
defuncta vidua, quae eum in filium et haeredem adoptaverat,
natale nomen rejicere curavit, alio honorificentiore
sibi assumpto. Et quidem Cubrici nomen
probrosum aliquid significare, vel servilem conditionem
importasse, conveniunt omnes scriptores,
quibus suffragatur Christophorus Wolfius, Gatakerus,
Menagius, et caeteri ex recentioribus. Qui aiunt Domesticae
fortunae ne sibi vituperii notam inureret, in
Manem mutavit. Si patriae igitur Cubrici nomen, non
servitutis fuisset, numquam illud mutasset, ut Wolfius
ratiocinari videtur in notis ad Photii Historiam
contra Manichaeos conscriptam. Taceo (inquit) nomen
servile homini libero dedecus quidem, non autem
servitutem conciliare posse. Interim mireris (subjicit)
hominem servile nomen cum altero non minus tali
permutasse. Manes enim apud Graecos saltem, servitutis
 erat nomen, id quod Gatakerus, l. I, et Menagius,
ad Diogenem Laertium, p. 215, de veterum
locis tam manifestum fecerunt, ut dubitare nefas sit.
Graecis itaque Manetis nomen, aeque probrum et servitutem
innuebat ac illud Cubrici. Quamvis Manes,
Persica lingua, hominem disertum et in disputando
strenuum significaverit, ut veteres scriptores tradidere.
Contra vero Graeci, illud nomen ad innuendum
hominem furiosum dumtaxat assumebant, ut docent
Cyrillus  Hierosolymitanus, Epiphanius, Titus
Bostrensis, et alii, qui de eo nomine disseruerunt.
Verum hos carpit et mordet Beausobre, tamquam de
ineptiis et nugatoriis animadversionibus auctores; et
deinde in Epiphanium potissimum invehitur, quod
scripserit divina Providentia fuisse dispositum quod
haereticus sibi furoris nomen assumeret, ut Graeci
nimirum, qui ab eo nomine abhorrebant, ab iis
erroribus se praeservarent immunes quos Manes
docuerat. At male de Providentiae dispositionibus
 33 (subjicit) Epiphanium cogitare aut ratiocinatum
fuisse Manichaeus reponere posset. Cum jam illud
consilium et dispositiones quae ipse Epiphanius jactat
irrita fecerit Graecorum illa multitudo quae ab hujus
haereseos illiciis detenta fuit. Quis vero sine gravi sui
animi commotione, ad hanc pravam et impiam Beausobrianam
censuram animadvertere poterit? An divinae
Providentiae consilium et dispositiones humanis
mentibus necessitatem imponunt, ut horum malitia
non conetur se ab iis subtrahere, et quam saepissime
eas valeat frustrari? Primis enim parentibus lignum
vetitum in originalis innocentiae munimem et mortis
praeservativum datum fuit, mortem quidem, tamquam
omnium terribilium, exhorrescere debuissent ipsi
 parentes. Quid vero? Gulae illecebris et serpentis
suggestionibus decepti, mortis horrore excusso, vetitum
fructum temerario ausu arripuerunt, indeque
comederunt. Praeterea, ut et alia exempla ex divinis
litteris desumpta missa faciamus, nonne divina Providentia
dispositum est ut carceres, vincula, cruces,
tortores, nomina et proprietates horroris plenas obtinerent,
ad justitiae jura servanda, et reipublicae
munimen, et tranquillitatem habendam? Ut nimirum
poenarum timore correpti homines, facinora praecaverent,
ne ad illa mala subeunda cogerentur? Si
nemo ergo (nisi sacrilegus) respondere posset Deum
minus sapienti sua providentia disposuisse ut primis
parentibus mors, quam horum natura maxime perhorrescebat,
comminaretur, ut eos videlicet a vetiti
cibi esu et cupiditate etiam averteret; si insipientes
dumtaxat affirmarent tot tantaque poenarum genera
male ad crimonosorum vindictam fuisse adinventa, et
sanctissimis legibus stabilita, jam non video qua
fronte Beausobre Epiphanium taxare et irridere potuerit,
 quia scripsit divina Providentia fuisse dispositum
ut Manes nomen horroris plenum sibi assumeret,
ut a Graecis videlicet ejus haeresis abominaretur.
Potuit quidem nomen illud horrorem quemdam excitare
in Graecorum animis, quemadmodum mors,
carceres, vincula, flagella, cruces, caedes, atque
tortores. Sed Graeci ipsi, qui aliunde pravis Manichaicae
philosophiae principiis erant imbuti, et sensualibus
illecebris et impudicitiis maxime delectabantur,
facile excusso omni horrore, qui ab ejusmodi
inquinamentis praeservare eos potuisset, nefandae
illius sectae instituta profiteri voluerunt. Caeteras
hujus nominis etymologias a Beausobre ibi descriptas
referre interim supervacaneum ducimus ;
consulat tamen lector § 5 hujus capitis.
4. Ad Manetis autem sacerdotium quod attinet, inficias
haud imus id a Gregorio Abulpharagio, sine ullo
auctore affirmari. At non video quantam fidem ei
adhibere possimus potissimum cum Manetem, quasi
 tamquam unum ex catholicae Ecclesiae Doctoribus
primum ibi describat, qui et sacros scripturarum
libros docuit, et interpretatus est; quique cum Judaeis,
magis ethnicisque disputare assuetus, a fide
tandem desciscens, seipsum Messiam nominavit. Porro
si ad hocce Abulpharagii  testimonium animadvertamus,
illud ad verae criticen regulas reducendo,
varia occurrunt quae falsitatis indicia praeseferre videntur.
Mitto imprimis quod nullus ex tertii et
quarti saeculi Patribus atque scriptoribus de ejusmodi
Manichaicis gestis illiusque sacerdotio verba fecerit,
ne in crimen vertatur quod negativa argumenta adhibuerim,
ad infirmandam positivam Syri scriptoris
assertionem; quamvis Beausobre similibus indiciis
ratiocinando fere semper utatur. At silentio occulere
haud possum Cyrilli Hierosolymitani potissimum
agendi rationem; qui sua in catechesi, graviora describens
Manetis facinora, hocce nec leviter indicavit;
quod facere haud praetermisisset, si haereticus militiae
clericali et sacerdotio primum ascriptus in horrendum
 illud et immane 34 sacrilegium lapsus fuisset.
Istud quippe illuminandis hominibus, tamquam
summe exsecrandum objecisset. Nisi suspicari vellemus
hominis sacerdotium Cyrillum latuisse, aut saltem
illud dissimulare voluisse, ne caeteros sacros
presbyteros horumque ordinem in invidiam et contemptum
apud quosdam gentiles et Judaeos Hierosolymis
tum commorantes adduceret. At confingamus
Cyrillum hac uti voluisse oeconomia, ut sacerdotali
honori consuleret. An ergo idem de caeteris scriptoribus
erit affirmandum qui Manichaicas res descripsere?
Commentum apage. Etenim illi omnes, qui de
Xenaia , Severo Sozopolitano, Petro Apamiensi,
 Zoara et Isaacio Persa verba fecerunt, minime horum
sacerdotium et clericalem ordinem reticuerunt, arbitrati
nullum inde detrimentum, aut infamiae dedecus
Sacerdotio Christi posse obvenire, si summo odio
habendos affirmabant qui, gravioribus criminibus et
haereseos labe polluti, cum a sacerdoti sanctitate,
tum a sacrorum ministeriorum institutis turpissime
recedentes, seque et divina mysteria nefariis criminibus
labefactarunt. Quis porro ignorat Manichaeorum
sectam, sub Acephalorum nomine sexto Ecclesiae
saeculo delitescentem, Caesarum et imperatorum
Orientis praesidia sibi comparare nisam fuisse, ut
facilius nimirum et sensim ecclesiastici viri a nuptiis
et matrimonio mulieres averterent, easque nefandis
sacrilegisque impudicitiis corrumperent atque labefactarent?
Acta porro Constantinopolitanae synodi
sub Agapeto Rom. pontifice et Menna patriarcha
Constantinopolitano, Hormisdae papae epistolae, et
alia quamplurima monumenta, quae ibi legenda
occurrunt, perspicue produnt sub Acephalorum nomine,
 sexto currente Ecclesiae saeculo, Manichaeos
primas Orientis sedes obtinuisse, huc illucque prava
hujus sectae dogmata et instituta propagasse, ut ipsi
opportunius, temporum ratione servata, demonstrabimus.
Si itaque concilii PP. atque antiqui scriptores, nec
occulere nisi sunt, neque dissimularunt sacerdotium,
vel alios clericales ordines, quibus aliqui ex Manichaeorum
secta fuerunt insigniti; si deinde etiam
qui ad concilium  Gangrense convenere, minime
silentio praetermiserunt sacerdotalem ordinem et
monachalem professionem Eustathii Sebasteni in
Armenia episcopi, qui quarto Ecclesiae saeculo, paulo
antequam Nicaenum cogeretur concilium, omne studium
adhibuit ad Manichaicam sectam et hujus instituta
propaganda; plane haud video cur tot inter
tantosque scriptores, qui de Manete disseruerunt,
solus Gregorius Abulpharagius sacerdotio eum initiatum
fuisse asseveret. Igitur potius probabile arbitramur
 Manetem se esse presbyterum simulasse, nec
veritum fuisse sacrilego et temerario ausu mimice
presbyterorum munia exercere. Ita ratiocinari fas
esse arbitramur, ea ducti conjectura, quod is sine
necessaria Spiritus Domini missione, se Jesu Christi
apostolum atque Paracletum confingere non reformidavit.
Ut nimirum falsis iis nominibus atque muneribus
apud simpliciores viros atque mulieres auctoritatem
sibi nancisceretur, qua facilius decepti, ei
fidem omnem atque obedientiam praestarent. Hanc
porro ei minime adhibuissent, si religionis munera
et ministeria eum obire non cognovissent.
Quantum denique infirma atque falsa sit conjectura
illa, cui Beausobre insistit, ut patriam et Manetis
presbyteratum suadeat, nemo non videt. Quinimmo
eum verba atque figmenta vendere iis certo persuasum
erit, qui in sacrae ecclesiasticae historiae lectione versati,
apprime noverunt primis Ecclesiae saeculis,
quibus catholicam religionem propagare oportebat,
 presbyteros atque episcopos vix assumptos fuisse ex
iis locis vel regionibus, in quibus diem natalem habuerunt;
sed ab apostolis eorumque 35 successoribus
eos sacris ordinibus fuisse insignitos, atque ad exteras
nationes eos missos fuisse, quorum mores et
probatae disciplinae instituta satis superque innotuerunt,
ut nos ipsi cum Eusebio Caesariensi in alio
adornato opere locis pene innumeris abunde demonstravimus.
5. Atque ut ad caeteras significationes accedamus
 quas Manetis nomini, spectato Persarum et Syrorum
idiomate, et diverso PP. loquendi modo, convenire
Beausobre contendit, quidquid ex aliorum opinionibus
retulit, paucis expedire conabimur. Illud enim
vas, instrumentum et habitum significare ex Epiphanio,
Archelao et Euphraemio Syro asseverat. At quis
non intelligit laudatos PP. potius ad Manichaicorum
morum proprietates quam ad genuinam illius vocis
significationem alludere voluisse? Rationabilius quidem
vas nequitiae, et Antichristi instrumentum, Archelaus
eum appellat, Scripturarum phrases et S. Pauli
potissimum loquendi modum secutus, qui Evangelii
et catholicae legis subversores cum vasa et nequitiae
instrumenta, tum Antichristos declarat, quae nomina
ipsis dumtaxat convenire, morum proprietate spectata,
perspicuum est. Pari ratione diaboli forma et
veste indutum fuisse Manetem, idem S. Ephraem, ab
Assemano laudatus, explicat, scribens: Manetem
diabolus tamquam propria induit veste, ut eo velut
instrumento suo abuteretur, suaque per ipsum promeret
 oracula . Cum itaque ejusmodi proprietates omnibus
haereticis Christi Evangelium subvertentibus conveniant,
nescio plane cur eas ex solo Manetis nomine
derivari contendant; alias cujusque falsae sectae auctores
Manetes appellare oporteret, et quia diaboli
vasa et instrumenta sunt, eosdemque diabolus propria
induit veste, ut per eos sua promat oracula. Carpit
post haec Cyrillum Hierosolymitanum, qui eam Manetis
vocem ad sermonem significandum a Persis adhiberi
censuit; cujus quidem sermonis eloquentiam
haud sibi convenire idem Manes in epistola ad Marcellum
affirmat. Tamquam ineptam deinde et jocularem
Pearsonis animadversionem rejicit, qui, rabbinorum
interpretationem secutus, Manem a min
derivari opinatur, quod haereticum hominem indicare
habet. Sed nomen cui infamiae et dedecoris nota erat
annexa, quodque falsarum sectarum omnibus auctoribus
erat commune, quis confingere potest, potissimum
cum illud nomen non ab alio quam a se ipso
 sibi impositum fuisse inveniamus? Non est igitur
verisimile quod Curbicii vocabulum, servitutem significans,
studiose reliquerit, ut aliud quod, si non
majorem, aequalem saltem turpitudinem et infamiam
praeseferebat adoptaret, quale ex Pearsonis opinione
istud Manetis foret; quamvis contendat To Manes
primitus titulum potius quam nomen aliquod fuisse ab
Hebraeo min, quod significat haereticum .
Sed illud nomen mani aliter a Persis interpretari,
auctor est Thomas Hyde, probans eo pictorem denotari
. Eamdem opinionem, ait Beausobre, secutus
est Wolfius, scribens Thomae Hyde etymologia, quam
c. 21, pag. 280, de religione veterum Persarum, affert,
ex linguae Persicae fundo. Is enim rejecta Epiphanii
etymologia, Manetem MANI proprie dictum esse
testatur, quod apud Persas pictoris habeat rationem.
6. Quae tamen hactenus de illius nominis etymologiis
et significationibus properanter annotavimus,
quasi dedecus et ignominiam huic homini afferre
quis arbitrabitur, si cum caeteris quae de hocce Manes
 vocabulo subjicit statim non conferamus. Usserii itaque
Armacani opinionem in medium 36 profert, qui,
quodam Severi Sulpicii  testimonio insistens,
quemdam Israelitarum regem Manem fuisse appellatum
affirmat, qui tamen II Regum libro Manahem
et a LXX interpretibus Manaem dictus legitur, quas
voces, duabus illis aliis Paracleti et consolatoris respondere
sibi suadet. Simplicem et naturalem hanc
esse illius vocis Manes originem, Beausobre asseverat;
 et cum eam caeteris honorabiliorem crediderit,
non tantum omnibus aliis praeferri oportere arbitratus
est; sed praeterea omnes nodos et difficultates
quas in ea offendit se solvere paratum exhibet, ut
sensim quoque suis lectoribus eam suadeat. Laudatos
igitur nodos et difficultates solvere et eripere aggrediens,
primo verisimilius putat, ex Manaem, Manem
posse efformari, spectato potissimum Orientalium
loquendi modo et usu. Quarum quidem vocum litteram
postremam m a Graecis praetermitti cum consuetum
sit, idcirco eas in Manes verterunt, quemadmodum
Buddam in Buddas eos fecisse exploratum
est. Priori huic conjecturae Augustinum suffragari
confingit, cum in libro de Haeresibus haereticum de
quo agimus Manin, non Manem, appellat, Latinorum
usum secutus, qui Graecorum e in i commutatum
volunt. Augustinum  quoque hanc regulam servare
fuisse assuetum, exemplo Adimanti probat. Non
enim Adamantum, sed Latine Adimantum scribendum
censuit. Quemadmodum Theodoretus Manens, et
 non Manes, scribere voluit. Cui Suidas quidem suffragari
visus est dicens, in genitivo casu, Manentis.
Quod argumento esse debet in nominativo Manens
esse legendum. Jam vero Beausobre  sibi blandiri
et assentari videtur, quod illius vocis Manes genuinam
invenerit originem, hancque explicaverit. Idcirco
gradum facere festinat ad illam aliam vocem
Manichaeus, qua non solum hujus discipuli suum
haereseos parentem vocitare consueverunt, sed innumerabilis
fere scriptorum copia illud idem vocabulum
usurpavit. Postremae quoque huic voci eamdem
originis derivationem esse assignandam, ex Chaldaico
vocabulo Manahem affirmat. Neque inter utrumque
nomen aliud discrimen admittendum esse statuit,
nisi illud quod ex diversis pronuntiandi modis et
humanae linguae flexibilitatibus et motibus oriri solet,
ut ex Pagnino, Junio, Tremelio probari posse contendit.
Hi namque diversis litterarum elementis usi,
Menaehem et Manachem aliter et aliter scribunt atque
 pronuntiant, cum Graeci ipsi, laudatis vocibus novas
litteras addere volentes, Manichaeum efformarunt
7. Bene vero an male ista conjecta sint, Graecae
et Orientalium linguarum periti diligentius poterunt
judicare. Nos interim Beausobrianae fabulandi rationi
nequaquam subscribere possumus. Nam cum nomina
sint quaedam omnium rerum notae, horum originem
et proprietates exprimentes, jamjam istae prorsus
delentur, aut saltem mutantur ex litterarum additione,
harumque pro singulorum hominum arbitratu
subductione. Quare mihi videtur Ciceronem ejusmodi
abutum a nimia et vehementi hominum philosophandi
libidine ortum eripere aut saltem carpere
voluisse, cum scripsit: Quoniam Neptunum a nando
appellatum putas, nullum erit nomen quod non possis,
una littera mutata, explicare unde dictum sit . Quid
ergo in praesens nobis judicandum erit de tot tantisque
litterarum mutationibus additionibusque quas in
iis nominibus deprehendimus, quae Beausobre congessit,
 ut vocis Manes originem et proprietates designaret?
Sed ultro dato quod ejus disserendi modus
nec nugatorius, nec fabulosus dici debeat, quid inde?
Jam Manes erit honoris nomen, quod in Scripturis 37
veteris Testamenti eo vocabulo Israelitarum quidam
rex fuerit appellatus? An non in eodem Testamento
honorificum et maxime laudandum fuit Judae nomen?
Tamen si novum Testamentum consulamus, nefarium,
proditorem, sacrilegum et multorum malorum
fontem fuisse unum hominem reperiemus, qui Christi
 fuerat discipulus, et Judas appellabatur? An igitur
et iste regalem obtinuit originem, ipsique debebatur
Israelitarum sceptrum. Figmentum apage. Verum
cum in his diutius immorari vitio dari possit innumera
pene exempla missa facimus, quae fortius
Beausobre perstringerent, ejusque ineptas conjecturas
everterent. Quid vero de Paracleti nomine, quod
temere sibi Manes assumpserat dicendum sit, jamjam
ex Leone M. aliisque explicabimus, ut caeteras falsas
Beausobre conjecturas abundantius refellamus.
8. De Manetis dogmatibus in praesens agere incipientes,
illud potissimum nos referre oportet quod
caeteris aliis fundamenta suppeditat, supra quod tota
illa sacrilegiorum et fabularum machina ab impiissimo
illo architecto fuerat constructa. Atque imprimis
illud blasphemiae portentum nobis objicitur, in quod
Manes erupit, statim ac nefariam suam haeresim in
vulgus spargere coepit. Sacrilega jactantia ergo de
divina sibi data virtute gloriabatur; atque ad superni
Numinis potentiam ostentandam et auctoritatem, et
 ad populorum fidem venerationemque sibi conciliandam.
Christi se nunc gerere formam ostendere conabatur;
nunc ipsum Paracletum se esse praedicabat. Hocce
postremum in dubium Beausobre revocat; et, aliorum
testimonio convictus, quamquam non audeat inficiari
Manetem  Paracletum et consolatorem fuisse
dictum, eam tamen denominationem potius obtinuisse
contendit a vidua illa quae in filium et haeredem Manem
adoptaverat, quaeque, data primum eidem libertate,
tamquam suae viduitatis et senectutis consolatorem
voluit eumdem habere. Nec enim se arbitrari
posse affirmat, mundum hominesque tam stolidos
fuisse, ut huic crasso artificio fidem adhiberent, eoque
decipi voluisse. Igitur magis rationi consentaneum
videtur quod, servi conditione per suam benefactricem
mutata, ejus nomini syllabam aliquam addere
voluisset, ut novus quasi homo factus, propter
libertatem, Manahem deinceps eum appellaverit.
Quod nomen valde honorabile fuisse, testimonio D.
 Assemani  probare contendit, qui Maanus nomen
tum Syris, tum Arabibus regibus familiare fuisse
scribit. At fabulosis hisce conjecturis Eusebium Caesariensem
adversari, Beausobre (tom. I lib. I, c. 6)
aut prorsus dissimulavit, aut animadvertere noluit.
Is namque, qui res a Manete gestas non ex Cyrillo
Hierosolymitano, non ex Epiphanio mutuare potuit,
utpote istis scriptoribus antiquior, sed ex vetustioribus
monumentis in Ecclesiarum scriniis asservatis,
ut in sua praefatione testatur, rerum Ecclesiasticarum
historiam describens, ait Felicis papae tempore:
Manes quidam, secundum nomen suum insaniens, et
instinctu daemonis agitatus, invisam et exsecrabilem
omnibus haeresim docet . En ergo quod Eusebius
genuinum haeretici nomen profert, illius etymologiam
et significationem explicat; atque simul ea subsidia
daemoniaca indicat quibus usus est ad suos errores
huc illucque disseminandos. Hanc insaniam, sive furorem,
daemoniaca arte Manetem obtinuisse, iterum
 ibi commemorat, et ad rerum ab eo gestarum exitum
provocat, ut lectoribus id suadeat. Unde post haec,
quod dixerat probaturus, immediate subjicit illud
quod paulo ante adduximus, videlicet : Christi se
nunc gerere formam conabatur; nunc ipsum Paracletum
38 se esse praedicabat. Eusebius itaque tria suadere
voluit: alterum haereticum Manen, non Manahem,
a Persis fuisse appellatum; alterum, furorem, audaciam
et insaniam daemonis virtute fuisse in eo adimpletam;
tertium, Christi Domini formam similitudinem
 mentiendo imitari confinxisse, et Paracletum
ad orbis et Ecclesiae solamen institutionemque missum
seipsum praedicasse. Tria haec plane Beausobrianarum
fabularum conjecturas evertere quis non intelligit,
si jam omnia sacrilega sua commenta discipulis
persuasurus, illud primum excogitaverit, ut se
a Christo tamquam apostolum et hominum consolatorem
simulaverit, atque missum confinxerit? Et ne
videar injuria Beausobre tamquam fabulatorem carpere
et reprehendere, ad Leonem Magnum Rom.
Ecclesiae pontificem mihi liceat provocare, qui in
generali contra Manichaeos, Romae latentes, habita
inquisitione, sollicite rimari voluit quid crederent
quidque Manetis discipuli docere auderent. Et quidem
hanc blasphemiam credidisse aut saltem praedicasse
Manichaicos discipulos, non obscure sequentibus
verbis explicavit: Cujus discipuli, ut magnum quemdam
atque sublimem viderentur sequi auctorem, in magistro
suo Mane apparuisse Spiritum sanctum crediderunt,
promissumque a Domino Paracletum, non prius
 venisse, quam hic infelicium deceptor oriretur, in quo
ita Spiritus Dei manserit, ut non alius fuerit Manes
ipse quam Spiritus, qui per ministerium corporeae vocis
et linguae discipulos suos in omnem induceret veritatem
? Factorum itaque veritas vincere debet atque
eripere omnem contrariam Beausobrianam conjecturam.
Immo sine ulla animi haesitatione nobis persuadere,
palmari illi potissimum blasphemoque mendacio,
Manetem sibi viam aperuisse ad tot tantaque sacrilega
dogmata, quae sacratiora fidei catholicae
mysteria, aut corrumpunt, aut prorsus evertunt. Sed
ad historiae ordinem redeamus.
9. Hac de causa igitur haereticus pecuniis sacrae
Scripturae libros sibi comparare nisus est, et ut Christianos
viros illiciis ad se traheret, aliquas veritates
mendaciis et fabulis admiscebat. Qua videlicet arte
cum probabiliorem ejus sectam reddere niteretur,
sensim suos errores in aliorum animis instillabat.
Magicis praeterea artibus atque praestigiis haec omnia
 corroborabat, quibus certe ad fallendos homines utebatur;
dum ardua nonnumquam humanis diabolicisque
viribus prorsus impossibilia tentare non reformidaret.
Quemadmodum cum regis Persarum filium,
medicorum subsidio destitutum, gravique laborantem
morbo, curaturum irrito conatu tentavit .
Hisce ergo sacrilegis atque superstitiosis jactis fundamentis,
alia dogmata (ait Eusebius) stulta et impia
a diversis haereticis, qui jam prius exstincti fuerant
mutuata disseminans, catholicam religionem persicis
venenis labefactavit, et prorsus corrupit. Inter caetera
autem figmenta, ex Marcione, Valentino, Capocrate,
aliisque Gnosticae sectae auctoribus, mutuata,
sequentia numerari solent: duo videlicet rerum omnium
esse principia, Deum nempe et diabolum; ab
illo bona omnia, ab hoc mala omnia produci docuit;
illum totius virtutis ac perfectionis fontem, ex quo
Novum Testamentum derivavit, istum vero peccati
et veteris Testamenti esse auctorem; hominum substantiam
ab utroque Deo fuisse productam, ea tamen
 ratione ut bonus ille Deus solas animas creaverit, sed
materialia corpora, 39 utpote imperfecta, corruptionibus
vicissitudinibusque semper obnoxia, nonnisi ab
 alio malo Deo originem duxisse. Liberum arbitrium
hominibus prorsus ademit, nostris humanis rebus fatum
necessitatemque inducens. Christi praeterea veram
incarnationem negavit, et phantasticum  corpus
assumpsisse dumtaxat contendebat: et id genus
alia populos edocebat quae, ut diximus, partim ex faeculentissimis
veterum haeresiarcharum lacunis, partim
ex absurdis gentilium philosophorum placitis, partim
prave explicatis ipsius Christianae religionis institutis
desumpta erant, quae omnes insulsae fabulae et ficta
somnia luculentius a S. Epiphanio fuere descripta.
Hisce ergo aliisque sacrilegis dogmatibus, prae caeteris
haereseon auctoribus, maximum et clarum Manes
se facere nisus est. Interim vero vaferrimus ille impostor,
magnam in homines auctoritatem ostentaturus,
ut vulgares potissimum, qui non nisi rerum
cortices intuentur, in suas deduceret sententias,
Christum Dominum humani generis Salvatorem, tum
in iis quae ad discipulorum delectum, tum in aliis
quae ad apostolicam pertinent missionem, imitari confixit.
 Quod latius sequenti capite patebit, cum de
horum discipulorum numero agere instituamus.