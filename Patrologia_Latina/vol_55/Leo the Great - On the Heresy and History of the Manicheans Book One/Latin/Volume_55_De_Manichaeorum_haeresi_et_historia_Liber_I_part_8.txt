CAPUT V.
Manetis pseudoapostolorum numerus ex SS. Patribus
definitus. Patris Natalis Alexandri opinio refertur
atque rejicitur. 
Manetis agendi rationem, in suae haereseos errores
evulgandos, paucis primo Eusebius Caesariensis descripsit
dicens (lib. VII Hist. Ecclesiast. c. 27): Elatus
in insania (ait) ad similitudinem Christi duodecim discipulos
eligens ad praedicandum mittebat. Eusebio concinunt
omnes veteres scriptores, si unum excipiamus.
Eidem quoque suffragantur recentiores, quos inter
Beausobre, ut suo loco observabimus. Quare minime
audiendum arbitror Patrem Natalem Alexandrum,
virum alioquin doctissimum, qui de numero discipulorum
Manetis disserens, nescio qua ductus allucinatione,
ex Augustini sententia eum numerum ad
 duos supra viginti producit. Interim (scribit ille
(Hist. Ecclesiast. saec. 3, art. 9) multos discipulos in
suum pertrahens errorem, VIGINTI DUOS selegit nefariorum
suorum dogmatum impiarumque fabularum praedicatores,
in quibus tres prae caeteris insignes esse voluit,
THOMAM, HERMAM, et ADDAM.  Hunc, inquam, minime
audiendum arbitror. Nam qua ratione Manes
in suis instituendis discipulis Christum Dominum
imitari studuisset, si alios praeter duodecim pseudoapostolos
elegisset? Falsum praeterea est, P. Natalis
opinionem Augustinum suffragatorem habere. Augustinus
quippe, mire Eusebio concinens, duodenarium
dumtaxat Manetis discipulorum numerum definivit. Immo
et hanc opinionem caeteri antiqui scriptores prosecuti
sunt, si unum tantummodo Epiphanium excipiamus.
40 Et quidem ad rem nostram clarius et expressius
loqui non poterat Augustinus, ita scribens (lib.
de Haeresibus cap. 46): Unde se in suis litteris, Jesu
Christi apostolum dicit, eo quod Jesus Christus se missurum
 esse promiserat, atque in illo miserit Spiritum
sanctum. Propter quod etiam ipse Manichaeus duodecim
discipulos habuit, ad instar apostolici muneris, quem
 numerum Manichaei hodieque custodiunt. Non aliis
quoque phrasibus usus est Theotoretus, de haereticorum
disserens fabulis, cum paucis hisce verbis a
Manete discipulorum factam electionem et illius
pseudochristi imitationem descripsit (lib. I Haeret.
Fab. cap. 16): Hic, duodecim discipulis ad Domini
exemplum designatis, in Mesopotamiam profectus est.
Quid plura? Constans sequentium sex saeculorum traditio
veritatem de qua agimus probavit. Nam Photius
discipulorum Manetis numerum horumque missionem
paucis designavit dicens: Exinde vero discipulos
congregavit duodecim, quos etiam erroris praecones
emisit . Petrus Siculus quoque, qui paulo post floruit,
de Manichaicis rebus et institutis optime instructus,
vir doctrina et nobilitate praeclarus, variis
pro Basilio imperatore legationibus, et ad Armenos
potissimum, functus, historiam de ortu, progressu et
occasu Manichaeorum, scripto consignavit; in qua
singula duodenariorum illorum discipulorum nomina,
non tantum recensuit; sed horum gesta, munera,
 legationes, scripta, interpretationes, et commentaria
brevi suo Graeco Latino opusculo ad Bulgariae archiepiscopum
expressit. Is scriptor igitur de Manetis
discipulis haec habet. Porro, Discipuli Maneti Antichristo
duodeni fuere. Tum eos enumerans, primo loco
eum subjicit, qui Maneti, regis Persarum jussu mactato,
successit, dicens: Siginus qui Maneti successit.
Hunc vero alius excipit, cui Thomae nomen erat,
quique Manichaeorum conscripsit Evangelium, de quo
disserens  S. Cyrillus Hierosolymitanus, catholicos
monuit ne legerent, scribens: Nemo legat secundum
Thomam Evangelium. Non enim est unus ex duodecim
apostolis, sed unus ex tribus Manetis discipulis. Quod
sane adulterinum opus, apostolicae sedis sanctionibus,
sub anathematis poena legere, aut apud se retinere,
omnibus catholicis vetitum fuit, ut suo loco videbimus.
Duobus hisce et Buddam et Hermam, Adantum
et Adamantum adjecit, quorum postremum, veluti
aliis caeteris iniquiorem audacioremque, in diversas
 orbis partes praeconem suum Manes miserat, et tamquam
fidelem praecursorem ablegaverat. Tres alios
deinde, Hieracem, videlicet, Heraclidem atque Apathonium
suae doctrinae et praedicationis interpretes
et explanatores constituerat. Quibus tandem et ternos
adjunxit, Agapinum, qui Eptalogum commentus
est, Zarvam, et Gabriarium. Haec ergo de nefaria
aeque ac superstitiosa prima Manichaeorum Hierarchia
Petrus Siculus recensuit . Qui quamvis longe
post Manetis tempora floruerit, illud opus tamen,
cum ex vetusta et constanti Graecorum Armeniorumque
traditione, tum ex certissimis monumentis elucubravit,
ut suo loco videbimus. Cum itaque ejusmodi
res tot tantisque testimoniis roboretur, non
arbitror tam graviter allucinatum esse Epiphanium,
cum nesciam quo fundamento aut testimonio innixus
expresse de Manichaeo affirmaverit (Haeres. 66, n. 3):
Jam enim suam, ut ita dicam, manum circulator collegerat,
quos discipulos nominabat duos et viginti. Sed
existimo mendum potius in amanuenses, aut in interpretes,
 quam in ipsum Epiphanium esse rejiciendum.
Vel eumdem, non ad primam Manichaicae sectae
hierarchiam, hujusque formam et numerum, sed
ad posteriorem, quae auctior exstitit, et de qua alibi
Augustinus locutus est, alludere voluisse.
Sed P. Natalis Alexandri turpior allucinatio censenda
est; qui agens de Manichaeorum erroribus,
cum Augustini Opera lustrasset, haudquaquam 41
animadvertit opinionem illam de duobus supra viginti
 Manetis discipulis, valde nutare, et prorsus periclitam,
vel saltem, ut sese ab hac nota purgaret, utriusque
sententiae momenta in medium adducere illi
opus erat, ut inde lector firmiorem verisimilioremque
seligeret. Sed forte vir doctus rerum et quaestionum
copia distinctus, illi se opinioni devovit, quae primo
ei occurrerat, ea persuasione, quod Epiphanius,
Manicheae sectae locupletissimus scriptor, nullo duceretur
errore. Haec nos annotare oportuit, ut socordiae
notam praecaveremus.
Interim maxime mirari juvat quod Beausobre,
nodum in scirpo semper quaerere assuetus, ut studiose
antiquorum PP. dejiciat traditionem, horum
semper apparentes contradictiones notando, atque
ampliores faciendo, minime animadverterit aut Epiphanium
a caeteris scriptoribus in tanti momenti re
dissidere, aut P. Natalem Alexandrum, in assignandis
duodeviginti Manetis discipulis, perperam ad
Augustini testimonium provocasse. Is ergo communiori
subscribens persuasioni, duodenos fuisse hujus
 haeretici discipulos supponit et affirmat. Quos inter,
tres tamquam celebriores praecones, qui Manichaica
legatione primitus functi sunt, ac aliis caeteris nequiores,
cap. 7 prioris libri, non obscure narravit.
Ibi enim Manichaei res, quae ipsi post viduae mortem
contigerunt, cujusque haereditatem assecutus fuerat
describere aggrediens, Urbem Seleuciam seu Ctesiphontem
quam Arabes Modain, sive, ut auctor est
Assemanus,  Urbem Citez appellant, in qua primo
nutritus, et in variarum scientiarum studiis fuerat
institutus, deseruisse arbitratur; atque demum se
recepisse in Huzitide, quae una est ex provinciis Irak
Babyloniorum. Hanc probat conjecturam, Archelai
Actis insistens, in quibus haereticum in regali urbe
Persarum educatum fuisse ait, in qua scientiarum et
magiae schola maxime florescebat . Graeci (subjicit)
nullum pene verbum de Manetis vita fecerunt ab anno
aetatis suae duodecimo, ad sexagesimum usque. Immo
observat postremam hanc notam aliter et aliter referri
 in exemplaribus illius disputationis habitae cum
Archelao, de qua re sermonem instituere sibi reservat,
verba facturus de tempore quo apud Cascharam
S. episcopus habuit congressionem. Igitur ne nos
extra propositi instituti fines vagari videamur, ex
duodenario illo discipulorum numero, ut dicebamus,
trium caeteris praestantiorum meminit: Thomae, videlicet,
Addae, et Hermae, et animadvertit Cyrillum
Hierosolymorum, Addae loco, Buddam posuisse, ut
videre etiam est apud eos auctores qui nomina singulorum
duodecim illius discipulos descripserunt,
qui secundo loco, non Addam, sed Buddam posuerunt.
 Diutius tamen his non immorabor, ne vitio
detur. Et quamvis acatholicus scriptor alia et alia
subjiciat, quae ad trium horum discipulorum missionem
pertinent, tamen, ne propositas nobis leges
praeterire videamur, de horum missionibus atque
muneribus alibi sermonem aggrediemur, interim de
nece filii regis Persarum a Manete patrata locuturi.