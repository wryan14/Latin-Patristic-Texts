107 CAPUT I.
Scriptoris disserentis scopus explicatur.  
Alteram Manichaicae historiae partem describere
aggredientes, multae, et quidem gravissimae, difficultates
nobis occurrunt; potissimum, cum de Manetis
 discipulis et genuinis nominibus eorum qui hanc
haeresim post magistri necem latius huc illucque propagarunt,
nos verba facere oporteat; vel eas provincias
et loca designare in quibus brevi ad catholicam
religionem labefactandam introducta fuit; vel tandem
eos PP. recensere qui eorumdem haereticorum libros,
epistolas et fabulosa scripta disperdere et refellere
nisi sunt. In quo munere obeundo, cum veteres recentioresque
scriptores inter se saepissime dissideant,
prorsus difficile reputabamus certi aliquid posse statuere.
Maxime quia Beausobre suis dumtaxat partibus
studiisque indulgens, eas critices regulas sibi proposuit,
et prosecutus est, quae non ad veritatem investigandam
deserviunt; sed eas prorsus quibus in praecedentibus,
 ut vidimus, perpetuo adhaesit . Cujus
quidem agendi rationis in hoc secundi libri vestibulo
specimen aliquod exhibere supervacaneum ducimus,
cum praeter exempla superiori libro jam tradita, innumera
alia mendacia, calumniae, et fabulosae interpretationes
eripienda supersint, de quibus suo loco
 et tempore ea annotare atque refellere parati sumus,
ut ostendamus quam fraudulenter, minusve docte,
multa conscripserit, quae non nisi apertum haereseos
errorem in se continere, vel saltem ad haeresim conducere,
judicavimus. Interim tamen silentio minime
praeterire possumus licentiam libertatemque quibus
ipse utitur in exagitandis illis PP. qui Manichaicam
haeresim aut descripserunt, aut oppugnarunt. Hos
perpetuo tamquam ignorantiae reos accusat, veluti non
sibi constantes; sed tamquam suis propriis dictis repugnantes
carpit, nec perfecte Manichaeorum systemata
atque mysteria 108 intellexisse asseverat, quasi sibi
dumtaxat illa gloria et honos debeatur, quod universam
illius haereseos philosophiam, theologiam et religionem
 felicius penetrarit. Fateor quidem et ego,
multa in hoc scribendi genere offendisse, quae obstrusa
multisque tenebris obvoluta sunt, quaeque
scriptoris studio et diligentia haud possunt intelligi.
Sed similibus rebus nobis occurrentibus, optimum
duximus aliorum opiniones referre, iisdemque quandoque
subscribere; vel confiteri potius nescire, quod
prorsus latet, quam in fabulosas ineptasque narrationes
excurrere, quibus nulla fides adhiberi potest.
Habet hic itaque lector generalem sed rudem ideam
eorum quae in praeliminari sermone ad secundam Manichaicae
Historiae partem Beausobre descripsit. Verum
cum non omnia in hisce exordiis singillatim exprimere
possimus, latius in reliquo hujus operis progressu,
quae necessaria judicabimus referre, minime
negligemus.