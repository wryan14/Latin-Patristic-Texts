165 CAPUT X.
Romanum in Manichaeorum causa concilium. Antonii
Pagii et Paschasii Quesnelli de ea quaestione judicium.
A quorum criticis annotationibus cardinalis
Baronii sententia tandem vindicatur. 
1. Etsi, variis monumentis temporum injuria deperditis
privati, non omne praesidium nobis suppeditetur
pro aliis atque aliis novis quaestionibus instituendis
quae illud vetustae ecclesiasticae disciplinae
genus, quo apostolica divi Petri sedes in haeretica
 inquinatos labe animadvertere consueverat, magis
atque magis illustrare queant, nihilominus tamen
sacra ea supellectile nos abundare arbitramur quae
pro jam excitatis inter recentiores criticos quaestionibus
penitus dirimendis utilis, immo et necessaria,
existimatur. Hujus postremi generis profecto illa
controversia censenda est, quam F. Antonius Pagius
et Paschasius Quesnellus jam pridem excitarunt,
qui, nimia disserendi aut rixandi libidine adducti,
cardinali Baronio strenue se opponere arbitrati sunt,
contendentes nimirum Romae in Manichaeorum causa
nullum prorsus coactum fuisse concilium. Contra
vero cum laudatus Ecclesiasticorum Annalium parens
 Leonis potissimum epistolae ad Italiae episcopos institerit,
omniaque hujus momenta maturo libraverit
judicio, haudquaquam censere possumus hunc tam
turpiter lapsum fuisse, cum Romae tum habitum
fuisse episcoporum et presbyterorum concilium palam
pronuntiavit. De hac dissensione igitur nos in praesentia
agere aggredientes, adversae partis potissimas
rationes in medium adducimus. Eas nimirum quibus
Pagius et Quesnellus contendunt coetum quo in Manichaeos
Romae fuit animadversum numquam a S. P.
concilium appellari, sed dumtaxat dictum fuisse conventum,
consessum atque judicium. Huic conjecturae
ut deinde robur adjiciant, ad Valentiniani provocant
novellam, quae, teste Quesnello, consessus vocabulum
continet; atque tandem sequentibus rationibus Baronium
urgent: Sed non opus concilio (quod revera S.
Prosper non commemorat) quoniam non de proscribenda
nova haeresi aut de fide asserenda agebatur, sed
de poena juxta canonem Ecclesiae sancienda; neque
concilium est ubi cum sacerdotibus pars senatus ET
 PARS PLEBIS EST. Frigidis igitur hisce ratiunculis eam
Concilii vocem penitus esse oblitterandam sibi persuadent.
Sed non haec  Quesnellum Pagiumque pudent?
Summane cum libertate aliorum dicta carpere
et notare audent, ut rebus omnino insulsis fallacibusque
conjecturis Baronium urgeri posse arbitrentur?
Nimis anxie revera nodum quaerunt in scirpo dum
partium studiis indulgent, nova excogitantes; et cum
contentionem de vocibus dumtaxat instituunt, et
longe a veritate abscedunt, tum contra veritatis umbram
luctari nituntur. Quamvis ergo re ipsa ad scopum
nostrum ejusmodi causa non videatur pertinere,
nihilo secius, ne clarissimi viri Baronii opinio inulta
remaneat, antequam Exercitationes in S. Leonis
Opera de Manichaeorum causa ad exitum perducamus,
singulas amborum criticorum ratiunculas evertere
conabimur.
Jam imprimis de solis vocibus contendunt, cum
negant, illud concilium posse appellari, quod S. Pontifex
 modo conventum, modo autem consessum atque
judicium asseruit. Apud quos gravissimi duo illi critici
haec disputant? An apud Latini sermonis tirones,
aut eos saltem qui vetustiora Ecclesiae monumenta
numquam lustrarunt? Latini equidem etiam aureae
aetatis scriptores saepissime conventum pro concilio
usurparunt, ut apud 166 Titum Livium, Ciceronem,
Caesarem videre est. Nec propterea ab eo usu longe fuerunt
vetustissimi Christiani scriptores, qui, ad indicandos
sacros catholicorum coetus pro fidei aut morum
regulis definiendis, conventus vocem adhibuerunt;
quos inter est Tertullianus , Eusebius
Caesariensis, Rufinus presbyter Aquileiensis,
aliique plures, quorum catalogum in praesentia
texere minime opus est. Quid tandem? Ita fuit vocabulum
conventus usurpatum ad innuendum concilium,
ut hodie etiam in generali synodorum collectione,
has similesque epigraphes offendamus : Conventus
Sirmiensis, conventus Alexandrinus, conventus
Hipponensis, et id genus alias sexcentas, quae haud
 dubie produnt duas illas voces promiscue a veteribus
ad unum atque idem significandum adhibitas fuisse.
Haec tamen omnia, ne in re exploratissima multi
essemus, dubio procul poterant praetermitti. Ea potissimum
de causa, quia S. Leo, sibimet factus interpres,
vocem conventus pro concilio usurpavit. Testis
classicus sit Quesnellus apud se ipsum, qui in ornandis
S. pontificis Operibus, veterum editorum et manuscriptorum
fidem secutus, septimum caput tertiae
decimae Leonis epistolae cum sequenti titulo typis
commisit: De conciliis provincialibus celebrandis. In
cujus corporis contextu cum ea habeantur quae dist.
18, de conciliis, cap. 2, et in Ivonis decreto leguntur,
 firmissime evincitur, duabus illis vocibus, conventus
scilicet et concilium, S. pontificem unum atque
idem indicare voluisse. Ne vero a quopiam in suspicionem
fraudis adducar, Leonis verba quemadmodum
in Quesnelli editione exstant exscribere non pigeat.
De conciliis autem episcopalibus non aliud indicimus
quam sancti Patres salubriter ordinaverunt: ut scilicet
bini conventus per annos singulos habeantur, in quibus
de omnibus querelis quae inter diversos Ecclesiae ordines
nasci adsolent judicetur . Et rursus apud eamdem
Quesnelli editionem, haec legenda occurrunt,
epistola 16, c. 7, de Conciliis quotannis Romae celebrandis,
ubi S. P. de canone 5, Nicaeno agens ita
subdit: Quare illud primitus pro custodia concordissimae
unitatis exigimus, ut quia saluberrime a SS.
Patribus constitutum est binos in annis singulis episcoporum
debere esse conventus . Duorum itaque criticorum
causa jam in deterius ivit, cum Leo ipse,
Nicaenorum etiam PP. vestigiis inhaerens, conventus
 voce uti voluit, ad innuendas tum provinciales,
tum generales synodos, ut multis aliis exemplis etiam
ex sancti pontificis Operibus depromptis, magis
atque magis evinci posset. Nec eadem causa firmior
evadere potest ob alteram vocem consessus, quam veteres
ad innuendum concilium adhibuisse patefacit
celebris magni imperatoris Constantini oratio, qua
Nicaenos Patres in coetum congregatos allocutus est.
Quoniam (inquit) mihi admodum in optatis fuit, amici
charissimi, isto vestro consessu aliquando frui. Et
paulo post, iisdem Patribus gratulatus quod, privatis
studiis depositis, pacifice sine animorum contentionibus
ad synodalia gesta procederent, subdit, Ac tametsi
laetor equidem vehementer, cum jam vestrum
consessum intueor, tunc tamen arbitror, etc. Me interea
tamen pudet in hasce tricas conjectum negotium facere
cum hominibus qui prima scientiarum elementa
despiciunt. Nec enim mente pervolvunt apud veteres
multoties unam tantum rem pluribus vocabulis nominari.
Ea de causa potissimum, ut haec, cum ab
 hominum voluntate dependeant, facile mutari possunt,
rerum natura atque substantia minime mutata.
Praeterea, Latina oratio non ita sterilis censeri
debet, ut unicuique rei singulare vocabulum oporteat
assignari, extra quod nullum aliud res ipsas, aut
ipsarum rerum proprietatem, munera et virtutem
exprimere queat. Immo Latina lingua, auctore Cicerone,
maxime vocibus abundat, ut earum copia etiam
167 Graecae linguae praestet: Sed ita sentio, ut saepe
disserui, Latinam linguam non modo non inopem, ut
vulgo putarem, sed locupletiorem etiam quam Graecam
. Quid mirum igitur si concilium (quod Graeci
synodum appellant) cum significare habeat coetum, in
quem plures judices pro Christianis rebus moderandis
convenire solent, suapte natura plura nomina, et
aptissima quidem, subeat, ut quandoque a veteribus
voce conventus, quandoque vero vocabulis consessus
atque judicii exprimatur. Nonne omne concilium
cum proprietate, et conventus, et consessus, atque
 judicium reipsa est? Secum interim haec ambo critici
reputent, ac denique non Baronio, sed sibi potius
gravem imputent lapsum. Arbitrari praeterea opus
est cum ista annotaret, dormitasse Quesnellum, aut
saltem sibi fuisse blanditum, suos lectores tam oscitantes
futuros, aut caecutientes, ut pro judicio consessum
legere potuerint . Nec enim Valentinianus
in sua novella consessus voce usus est, sed judicii,
atque ita esse legendum, ipse Quesnellus probavit,
quia Valentiniani novellam typis committens, haec
evulgavit: Quae, et quam dictu audituque obscena in
 judicio papae Leonis coram senatu amplissimo manifesta
ipsorum confessione patefacta sunt. Nec praeterea
ab exordio usque ad finem vocabulum illud consessus
umquam occurrit.
4. Jam tempus tandem est ut hisce vocibus relictis
ad ipsas res gradum faciamus, singillatim caetera amborum
criticorum argumenta perpendentes, quae nisi
mea me fallat opinio, ita viribus carent, ut neque
nervos, neque aculeos habeant, quibus perstringere
aut urgere possint Baronium. Ad primum quod attinet,
nihil eo imbecillius potest excogitari, utpote
desumptum ex Prosperi silentio. Is revera concilium
non commemorat, ait Quesnellus. Quid tum inde?
Prosper expresse concilium Romanum in Manichaeorum
causa a S. Leone habitum non commemorat?
Recensuit tamen, quemadmodum hujus S. pontificis
diligentia Manichaeos intra Urbem latentes repererit,
oculis totius Ecclesiae publicaverit, omnes nefarii
illius dogmatis turpitudines et damnare fecerit et
prodiderit, incensis eorum codicibus. Haec omnia
 prorsus dissimulavit Quesnellus. Sed Prosper re
ipsa in publicis Chronicorum tabulis ita scripsit:
Maximo II et Paterio (seu Paterno) hoc tempore plurimos
Manichaeos intra Urbem diligentia papae Leonis
innotuit, qui eos de secretis suis erutos, et oculis totius
Ecclesiae publicatos, omnes dogmatis turpitudines et
damnare fecit, et prodere, incensis eorum codicibus.
Non itaque dubitandum est de publica et solemni
Manichaeorum damnatione, quam si extra concilium
a sancto Leone factam ambo critici contendunt, jam
scopulum incurrunt, quem semper et ubique summa
diligenti arte praecavere nituntur. Manus enim dant
nobis asserentibus haereses et haereticos sola Romanorum
pontificum auctoritate posse damnari, et quandoque
fuisse damnatos, nullo prorsus adhibito conciliorum
suffragio . Tunc enim dumtaxat est opus
concilio, quando Romani pontifices illud expedire
judicant, et tunc ordinarie ea convocare consueverunt,
quando communi consensione a toto Ecclesiae
 coetu erant solemniter suscipienda fidei decreta jam
ab apostolica sede definita; quando ad comprimendam
haereticorum audaciam frequentior episcoporum consessus
perutilis censebatur, ut videlicet solemnius
judicium haberetur; quando denique ecclesiasticas res
in Ecclesiis turbatas, vel ob schismaticorum pravitatem,
vel ob principum aliorumque saeculi ministrorum
potentiam, facilius atque pacatius componere
consentaneum erat . 168 Nulla itaque lex mandat,
tamquam Ecclesiae necessaria, habenda esse concilia.
Immo legibus ipsis cautum est ne concilia generalia
fiant, nisi ea esse habenda Romanus pontifex judicaverit.
Quod si praeterea novae haereses novaque schismata
in Ecclesia exoriantur, haec utique juxta divina
apostolicaque mandata statim necessario et comprimi
et evelli debent; ne, aut propagato malitiae semine,
aut radices agente cum catholicae fidei detrimento,
in dies magis magisque daemoniorum zizaniae
alantur et increscant. Non propterea tamen hisce
 malis unica conciliorum medicina ab Ecclesiae fundatore
parata est, sed plures. Possunt Romani pontifices
per epistolas sacris dogmatibus refertas, possunt
per crebras admonitiones, aut denique possunt per
suos legatos validissima commonitoria deferentes
omnibus illis malis occurrere atque mederi, quin generales
convocent synodos. Nec enim ejusmodi judiciorum
solemnitas absolute necessaria est, sed
quando dumtaxat ecclesiasticae res omnino turbatae
sunt, vel quando excitatae quaestiones ita sunt dubiae
et obscurae fluctuantes et in tricas conjectae, ut
 pro communi pace et multorum salute, apostolica
sedes concilium expedire judicaverit. Quare minime
ferre possumus quae in causa de qua agimus
ambo critici asseruerunt, videlicet minime opus
fuisse concilio, quoniam non de proscribenda nova
haeresi, aut de fide asserenda agebatur; sed de
poena juxta canonem Ecclesiae sancienda; perinde
quasi alterutro ex his casibus interveniente necessario
sint concilia cogenda, aut nulla alia occurrente
causa provinciales aut generales synodi possint indici
et haberi. Undenam ejusmodi hauserunt doctrinam?
In medium afferant canones, Patrum monumenta,
Ecclesiarum consuetudines, ut nobis etiam fontes
innotescant, ex quibus singularis et arcana hactenus
inaudita disciplina proficiscitur. Nos quidem, si Patres,
concilia, et Ecclesiae usum consulimus, omnino
oppositum propugnare et credere debemus. Nam,
secundo labente saeculo, quando post apostolos frequentiora
coeperunt in Ecclesia haberi concilia, cum
in Asia, tum in Palaestina, episcopi pluribus in locis
 in unum coiverunt, in quaestione de Paschate celebrando.
Testis est magnus Irenaeus, Galliae Ecclesiarum
apostolus, splendidissimumque lumen, cui omnes
cum veteres, tum recentiores doctores fidem adhibuerunt
, Quos inter Eusebius Caesariensis lib. V
Hist. Eccles. cap. 24 et 25. Quis vero affirmabit in
eisdem synodis actum fuisse de nova proscribenda
haeresi, aut de fide asserenda? Tertio pariter Ecclesiae
saeculo, cum Romae et in Africa, tum in Phrygia,
et Neocesareae in Ponto, Ecclesiae Patres plures coegerunt
conventus, vel pro imponenda lapsis persecutionum
tempore salutari poenitentia, vel pro reparanda
ecclesiastica disciplina, vel tandem pro diluendis
episcoporum criminibus, iisdemque vindicandis; et
tamen nullibi sermo habitus fuit, aut de nova haeresi,
aut de fidei articulis, ut produnt scripta ejusdem
Eusebii, Cypriani, Dionysii Alexandrini, aliorumque
Patrum, qui ea aetate floruerunt, quorum scriptorum
saltem aliqua ad nos pervenerunt fragmenta. Quid
 plura? Quarto, quinto et caeteris subsequentibus saeculis,
innumera concilia habita fuerunt, vel pro anathemate
dicendo jam alias damnatis haeresibus, vel
pro statuendis in Ecclesia diversis poenitentium gradibus,
vel pro dejiciendis e sedibus episcopis, vel in
proprias restituendis jam injuria dejectis, vel denique,
ut de appellationibus, de Ecclesiarum dedicationibus,
de immunitatibus, de indulgentiis lapsis poenitentibus
concedendis; atque id generis aliis rebus ageretur.
Perperam igitur confingitur, sanctum pontificem non
habuisse concilium in Manichaeorum causa, quia non
agebatur de nova haeresi damnanda, vel de fide asserenda.
Sufficit quod anathema esset dicendum Manichaeis
in Urbe repertis; sufficit quod Romanae Ecclesiae
disciplina exigeret ut Manichaei longe ab omnibus
Italiae finibus amandarentur. Quare quamvis in Manichaeorum
169 judicio actum fuerit de poena juxta
canonem Ecclesiae sancienda, tamen quia S. Leo in
oculis totius Ecclesiae publicavit omnes dogmatis turpitudines,
et damnare fecit, et prodere, auctore S.
 Prospero Aquitano, ut vidimus, nihil impedire potest
quominus in concilio haec omnia exsecutioni demandarentur.
Praesertim cum novae cujusdam oeconomiae
rationem S. pontifex statuere voluerit, cum pro
haereticis evulgandis et deferendis, tum pro eorum
delationibus faciendis et excipiendis, quarum onus
sub omnipotentis Dei indignatione cunctis catholicis
injunctum esse voluit. Quid ergo mirum si, priusquam
ejusmodi obligationes cum populo tum presbyteris
indiceret, novum canonem in similibus causis perpetuo
servandum condere voluerit? Nihil enim aliud
ipse petebat, nisi incolumitatem religioni et catholicis
cunctis, et propterea, convocato coetu et facto
 judicio, partem senatus et partem plebis etiam adhibuit,
generalem morum regulam condendo, cujus
nexui omnium conscientia astringeretur, et a qua
nemo sine criminis nota posset recedere. Nunc vero
ambo critici sibi plaudere possent cum in difficiliorem
nodum inciderem, quem forte Herculem arbitrantur,
cum quasi ex tripode dixerint: Neque concilium
est, ubi cum sacerdotibus pars senatus et pars
plebis est.
5. Haec postrema porro annotatio Baronium urgeret,
si vera esset, si firma, si denique, contra sacrorum
synodorum sanctiones et divini juris regulas,
simul cum sacerdotibus et presbyteris senatus parte
coeunte et parte plebis, Manichaeorum causa fuisset
judicata et definita. At imprimis dubiae omnino fidei
est illud assertum, plebis partem accitam, et adductam
fuisse, cum de Manichaeorum dogmatibus atque
criminibus quaestio habebatur. Nec Valentinianus
enim, nec sanctus Leo, nec alius quispiam id asseruit.
Valentinianus utique in sua novella: Coram senatu
 amplissimo ipsorum confessione patefacta fuisse eorumdem
crimina testatur. Leo itidem de conventu a se
coacto disserens scripsit: Residentibus itaque mecum
episcopis ac presbyteris, ac in eumdem consessum Christianis
viris ac nobilibus congregatis, electos et electas
eorum jussimus praesentari . Quod si contendant
duabus illis Leonis vocibus, Christianis viris, plebis
partem saltem obscure fuisse indicatam, ultro concedere
non repugnabo. Sed quid inde? Insolens est in
Ecclesia ut principes, regii ministri, senatus ipse et
aliqui ex populo in conciliis tamquam testes adhibeantur?
Non ea fuit multorum conciliorum praxis
et consuetudo? Sed ut missa faciamus apostolorum
concilia, in quibus cum apostolis caeterisque Domini
discipulis cuncti fideles et universa credentium multitudo
congregata est, nonne ad Nicaenum concilium
generale primum, praeter episcopos et imperatorem
Constantinum, convenerunt etiam laici homines in
philosophiae studiis apprime versati, qui coram universo
 populo cum nostris disputationes habuerunt.
Nos quidem locupletissimos tenemus testes, nec
tantum omnes catholicos scriptores , sed et ipsos
heterodoxos, Calvinum scilicet, Illiricum, Lutherum,
Magdeburgenses, et alios, qui in hac exploratissima
re nobiscum consentiunt; quamvis deinde, laudatis
exemplis abutentes, novas machinas contra Ecclesiam
struere conantur, perperam omnino docentes laicos
sacris in synodis, non veluti testes, sed ut judices
esse adhibendos, et non nisi per summam injuriam
suffragio (ut aiunt) decisivo posse privari. Sed quid
mihi cum istis haereticis modo, qui omnia corrumpunt,
aut saltem in contrariam partem convertunt?
Ad Quesnellum potius Pagiumque revertar, et an
Chalcedonensium gestorum exemplaria aliquando
percurrerint rogabo? Haec autem synodus septennio
post Manichaeorum condemnationem ejusdem papae
Leonis auctoritate fuit coacta atque 170 confirmata,
ut quandoque dicemus. An in illa soli episcopi, presbyteri,
caeterique dumtaxat Ecclesiarum clerici et ministri,
 vel etiam senatus cum nonnullis aliis de populo locum
habuere? Nos equidem si authenticis Actis fidem
adhibemus, Chalcedone congregatos legimus senatores
et magistratus, consules, praefectos reliquosque
imperatorum ministros; immo intelligimus in tam
frequentem conventum venisse ipsum Marcianum
imperatorem magna nobilium et ignobilium comitatum
familia, qui, magni Constantini exempla secutus,
fidei vindicem sese exhibuit: Nos enim ad fidem
confirmandam, non ad potentiam aliquam exercendam,
exemplo religiosi principis Constantini, synodo interesse
voluimus. Ita Marcianus Chalcedonenses PP.
allocutus est . Numquid nec istud erit concilium,
 in quo cum sacerdotibus imperator, senatus, provinciarum
et negotiorum praefecti, et pars populi fuerunt?
nugae merae; apage figmentum! Conciliorum
enim veritati hominum laicorum etiam congregatio
minime obesse potest, si episcopi dumtaxat, eorumque
legati, vel alii religiosarum familiarum ministri
et cultores, ecclesiasticas causas pertractent et fidei
negotia definiant; si denique isti soli veluti judices
synodalibus sanctionibus subscribant. Nec propterea
principes, magistratus, plebs ipsa, omni munere in
conciliis carerent, si veluti idonei testes et veritatis
vindices admittantur et advocentur, ut fieri solet. Ne
autem ejusmodi discrimen laicos inter et Ecclesiarum
ministros in Leonino Manichaeorum conventu minime
servatum fuisse quispiam suspicetur, vellem, quaeso,
ad S. pontificis loquendi formulam animadverteret,
qua describit prius episcopos et presbyteros secum
veluti in judiciorum tribunali residentes, tum deinde
ait, congregatis Christianis viris ac nobilibus, jussisse
electos et electas eorum praesentari. Non itaque et nobiles
 viri cum Leone et caeteris episcopis vel presbyteris
consederunt; sed dumtaxat fuerunt congregati
quando actum fuit de Manichaeorum criminum contestatione
et eorumdem exsecratione, quando denique
actum est de recipiendis iis Manichaeis quos S.
pontifex ad poenitentiam adduxerat. Istud sonant illa
S. Prosperi verba, quae etiam in superioribus adduximus.
Videlicet, Manichaeos in Urbe latentes in
oculis totius Ecclesiae publicatos, omnes dogmatis turpitudines
damnare fecit et prodere. Si itaque ea fuit
Leonis agendi ratio, ut Manichaei tamquam poenitentes
in Ecclesia non reciperentur, nisi publice detestatis
prius turpissimae sectae erroribus, cur tantopere
contendere S. pontificis conventum appellari
posse concilium, quia in eo pars senatus et pars plebis
fuit? Quorsum tandem ista? Ego sane, omnium
partium studio seposito, atque solam secutus veritatem,
quae unice inter scribendum et disputandum
perquiri debet, nihil prorsus in illa Romana Manichaeorum
 inquisitione intelligo quod notis et characteribus
veri concilii repugnet; praesertim cum facile
omnia argumenta evertamus quae a Quesnello  et
Pagio afferuntur. Immo unum intelligo omnibus catholicis
maxime gratum, et ad fidei puritatem in
Ecclesia servandam magis accommodatum, quod
multis displicere posse vereor: videlicet hodiernae
generalis inquisitionis oeconomiam, aliquam agendi
rationem, ab illa Leonis in Manichaeos inquisitione
non prorsus absimilem originem traxisse.
6. Quod si occurratur nobis, et quidem a doctis atque
eruditis, quaerentibus satisne constanter probari
possit ejusmodi judiciorum formam a Leonis aevo ad
nostra usque tempora numquam fuisse variatam, aut
interruptam, id vellem satis cognitum esset, quale
habuerimus consilium. Non enim sumus ii quorum vagetur
animus extra sibi propositum scopum. Nos enim
dumtaxat Leonis Opera castigare, ornare, et ex ejus
171 scriptis Exercitationes quasdam deducere, ipsiusque
S. pontificis gesta a criticis aliorum notis
 vindicare in votis habuimus. Propterea in ea nostram
curam, cogitationem et studium ita contulimus, ut ad
vitandam superfluitatem et arrogantiam, ad fugiendam
temeritatem prolixitatemque, sancti pontificis gestis
aliorum facta miscere minime debuerimus, nisi quando
ad evertendas aliorum falsas opiniones talia offendimus
a quibus sine inscitiae labe recedere non potuimus.
Quod si denique eadem agendi ratio et modus
in haeresi inquinatos aut de haeretica labe suspectos
quandoque fuit interrupta, quid isthuc est? Nondum
enim extremam clauserat diem noster Leo, quando
barbari, cum e Septentrione, tum ex Africa proficiscentes,
Romano imperio ad exitum perducto, ita
 etiam catholicae Ecclesiae res turbarunt, ut, inito foedere
cum daemonum potestatibus, improbitas, Tyrannis,
multarumque haeresum errores longe lateque
disseminati, summi pontifices aliique inferiores
vix operam dare possent ut catholicos a vitiis revocarent,
ut principes a civium caedibus, urbium incendio,
se abstinerent, et haeretici homines (Ariani praesertim)
quorum tanta copia erat, erroribus ejuratis,
verae fidei dogmata profiterentur. In tanta enim rerum
perturbatione, a tot tantisque efferatis hostibus
circumventi, nihil erat quod timendum non esset
Et propterea, lenitate legum Ecclesiasticarum rigore
aliquatenus temperato, sufficientissime vera pastoris
munera adimplebant in exstirpandis erroribus qui in
dies gliscebant, et in vitiis propulsandis quae fidelium
pietatem poterant corrumpere et labefactare. Non
idcirco tamen has inter temporum, bellorum vicissitudinumque
angustias, illa vetusta Romanae Ecclesiae
disciplina, aut deleta, aut mutata dici potest, etiamsi,
oeconomiae causa, perpetuo exsecutioni non fuerit
 demandata. Impossibile enim prorsus erat ut sub
barbaris principibus barbarisque populis, qui huc
transmissi erant, quique innumeris erroribus erant
obnoxii, eam formam et inquisitionis rigorem servarent,
quem sanctus Leo sub piissimis catholicisque
principibus custodiendum definiverat. Quare nemo
admiratione commoveatur, si hisce tantopere afflictis
Christianae reipublicae temporibus Ecclesiarum pastores
servire debuerunt, ne una cum sincera Christi
fide catholici omnes sub barbarorum jugo et persecutionibus
periclitarentur. Eam autem Romanorum
pontificum oeconomiam magis atque magis apostolorum
exemplis explicare possemus, qui Judaeis atque
gentibus evangelium crucis annuntiantes, in iis quae
Christianae fidei non repugnabant tempori servire cogebantur,
ut paulatim omnes cujuscumque ordinis
atque conditionis homines Christo lucrifacerent.
Nemo tandem mihi succenseat quod nimius fuerim
in refellendis Pagii et Paschasii Quesnelli ratiunculis;
 nemo praeterea conqueratur quod pro vindicando
Baronio multa quae aut praetermitti poterant, aut
brevius explicari, in medium adduxerim. In utrumque
sola necessitas me compulit. Studium videlicet
Quesnelli et aliorum similium, qui, numquam satis
propriis partibus indulgentes, quae in sanctorum Patrum
Operibus sunt illustranda quam saepissime dissimulant;
quae propugnari debent, allaborant evertere;
quae denique ad apostolicae sedis auctoritatem
dignitatemque pertinent, aut omnino minuere, aut
saltem occulere nituntur . Aliam tamen agendi
rationem antiquos scriptores secutos esse, inter caetera
monumenta, indicat Theodoriti Graeca epistola
ad nostrum sanctum pontificem Leonem; in qua,
sincere recensitis apostolicae sedis honoribus, praerogativis
atque muneribus, ob quae ad hanc sedem
cunctae accurrere consueverunt nationes, ut Ecclesiarum
(ait) ulceribus remedium a vobis accipiamus,
vobis enim primas in omnibus tenere convenit; in altero
capite gradum facit ad aliqua S. pontificis gesta laudanda,
 inter quae illud recensuit 172 (tamquam argumentum
sufficientissimum) studium illud adversus
infames Manichaeos, quod sanctitas vestra (ait) nuper
exercuit, et quo rerum divinarum studio vester in
Deum sit amor patefecit. Quibus verbis praesentem
claudere Exercitationem minime nobis ingratum
fuit.