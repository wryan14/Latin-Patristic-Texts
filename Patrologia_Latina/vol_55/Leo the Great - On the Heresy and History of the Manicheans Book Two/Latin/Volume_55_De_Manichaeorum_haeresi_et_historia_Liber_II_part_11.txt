CAPUT XI.
Post Magni Leonis obitum Manichaei iterum Urbem
inhabitant. Gelasii papae studium in iis detegendis.
Guillelmi Cavei circa communionem sub utraque
specie erroneum judicium. Idem S. Gelasius tandem
nefarios hos homines ex Urbe eliminat, et eorum codices
disperdit, anathematis addita sententia. 
 1. Quae Manichaica alia audacior et callidior haeresis,
aut quae ea confidentior? Nam cum tantopere
religione esset sacrilega, nefandis corrupta moribus,
et ritibus profana, saltem ea loca inhabitare sibi
praecavere debuisset, in quibus potissimum civiles
et ecclesiasticae leges contra eam conclamabant, et
utriusque fori judices ad eam coercendam, eliminandam
penitusque abolendam strenue se armaverant.
Ad quam quidem audaciam conspiciendam longius
ab ipsa urbe Roma abscedere opus non erit. In qua
etsi multis variisque modis exagitati, et satis poenarum,
Magno Leone auctore, Manichaei exhausti fuissent,
et longe ab omnibus Italiae oris in exsilium
amandati; adhuc tamen non diu post tam magni
pontificis obitum, eos iterum Romam inhabitasse repertum
est. Quod sane cum ipse mecum reputassem,
in eam vehementem lapsus sum suspicionem, Manichaeos
 Romae existentes, Leonina jam generali in
seipsos inquisitione perterritos, omnem nequissimae
simulationis artem ad delitescendum adhibuisse; et
propterea, ne eorum turpitudines proderentur, cum
catholicis viris sacris conventibus et divinis mysteriis
sacrilege semper interfuisse, ut idem S. Leo,
hoc gravissimum exsecrans facinus, fuerat conquestus.
Quod si ejusmodi nostra suspicio a doctis non
probetur viris, dubio procul alterum eos affirmare
oportebit, Manichaeos videlicet, Leone agente, extra
Italiae oras jam amandatos, audita postmodum S.
pontificis morte, gradus Romam versus vertisse,
antiquas latebras sibi quaesituros. Alterutram vero
hanc rem cum sine teste fide digno definire haud
liceat, quemadmodum Manichaei post S. Leonis obitum
Urbem iterum incoluerint dumtaxat describere
properamus.
2. Extremam itaque diem S. Leo Magnus clauserat
anno 461, cui Hilarius suffectus est, qui, sexto sui
 pontificatus anno e vivis sublatus, Simplicium habuit
successorem. An vero sub hisce duobus pontificibus
Manichaica secta Urbem inhabitaret, ex nullo
sacro, aut profano testimonio innotescit. Quare ne
incertis monumentis et rebus adhaereamus, ad Gelasii
papae pontificatum hujusque gesta statim provocabimus.
Ex libro itaque pontificali, et ex Anastasio,
in Romanorum pontificum Vitas, haec occurrunt legenda:
Gelasii temporibus inventi sunt Manichaei in
Urbe, quos in exsilium deportari praecepit, quorum
quoque codices ante fores basilicae Sanctae Mariae incendio
concremavit. Ad hos autem detegendos homines,
non aliam oeconomiae rationem idem Gelasius
adhibuit, praeter eam quae magni pontificis Leonis
decreto in Romana Ecclesia obtinuerat. Etenim praecepit
ut quotquot ad sacram synaxim accederent
utriusque speciei mysteria participarent, ut nimirum
Manichaei qui nimia superstitione omnino a vino abhorrebant,
calicis communionem sumere detrectantes,
facilius a 173 veris dignoscerentur fidelibus. Ad hocce
 ergo Gelasianum decretum Guillelmus Cave animadvertens,
S. pontificis agendi laudat rationem, qua videlicet
nefariis Manichaeis catholicorum larvam, sub qua
delitescere nitebantur, abstulit. Sensim deinde Romanae
Ecclesiae ritum de communione sub unica
tantum specie, tamquam novitatem redolentem impetere
quaerit; addens praeterea vetustum morem in
Ecclesia ab ipsis primordiis receptum, ne quis in
collectis sacris nisi sub utraque specie communicaret,
Gelasium suo decreto confirmasse. Sed Reformatae
sectae hominem, qui suis partibus indulgebat,
Graecisque morem gerere cupiens, haec effari oportebat.
Dicat tamen, amabo, Caveus quandonam
Romana Ecclesia hunc morem prosecuta sit? Proferat
monumenta ex quibus hauriatur laicos eucharistiam
non conficientes, quando in Ecclesiae primordiis
 collectae habebantur, sub utraque specie communicare
debuisse. Profecto si Leo Magnus, si Gelasius
Romani pontifices decretis suis hunc morem
confirmassent, jam ante eorum aevum nemini catholicorum
licitum fuisset a calicis usu se abstinere. Et
propterea sacerdotes eucharistiam conficientes tantam
in eorum collectis vini copiam consecrare debuissent
quanta sibi et populo qui sacris mysteriis intererat
sufficere potuisset. Sed hoc dato usu, jam soli Manichaei
a calicis communione abstenti fuissent. Quid
ergo necessum erat fideles ad utriusque speciei communionem
cogere? Quid confirmare decreto quod
jam apud omnes laicos catholicos obtinebat? Si Romana
Ecclesia enim, quae doctrinae ab apostolis
acceptae semper inniti voluit, hunc morem a suis
primordiis necessario ex divina institutione prosequendum
intellexisset, numquam laicos eucharistiam
non conficientes usu calicis fraudasset, numquam
hunc ritum intermisisset. Sed ritum illum porrigendi
laicis calicem Leonis aevo non fuisse in usu, probat
 ejusdem S. pontificis decretum. Qui idcirco oeconomiae
causa catholicos ad calicis usum astrinxit, ut
Manichaeos detegeret. Sed Manichaeis ex Urbe expulsis,
hunc morem vel oeconomiam statim fuisse
intermissam quid dubitandum? Annon, Caveo auctore,
Gelasius papa, qui unum supra triginta annos
post Leonis Magni obitum pontifex fuit renuntiatus,
cum Manichaeos reperiisset, ut catholicorum larvam
ipsis auferret, suo decreto catholicos ipsos ut in
utraque specie communicarent coegit? Non coegisset
profecto si mos ille vel ritus saltem post Leonis
mortem non fuisset intermissus.
3. Diutius tamen in his nugis immorari supervacaneum
arbitror. Etenim Gelasium Leonis oeconomiam
secutum esse, non tantum prodit decretum
illud de quo hactenus egimus, sed studium ab eo
adhibitum ut Manichaei in urbe Roma adinventi,
judiciaria potestate compulsi, atque comprehensi
in exsilium deportarentur. Verum Gelasius ipse non
 satis catholicae fidei incolumitati se prospexisse arbitrabatur,
si jam longe ab Urbe iis nefariis hominibus
amandatis, adhuc eorum sacrilegae doctrinae
libri vel codices superstites fuissent. Quare et in hac
re S. pontificem Leonem imitari cupiens, eorum
volumina, quae multorum manibus terebantur, quaeque
huc illucque ad multos decipiendos circumferebantur,
penitus perdere et abolere tentavit. Qua de
causa collectis omnibus Manichaeorum libris, quos
invenire poterat, iisdemque sedulo lustratis, ne cuiquam
in posterum offendiculum praeberent, ante fores
basilicae S. Mariae incendio concremari jussit. Qua
occasione valde probabile est Gelasium tum celebre
illud septuaginta episcoporum concilium habere voluisse,
in quo, revocatis primum ad memoriam suorum
praedecessorum statutis, divinorum utriusque
Testamenti librorum catalogum concinnavit, et horum
scriptoribus designatis, authenticas Scripturas
ab apocryphis discrevit . In posteriorem vero
hunc ordinem eos codices potissimum rejecit quibus
 haeretici 174 utebantur, quosque falso sub apostolorum
nominibus in orbem Manichaei, Montanistae, Marcionitae,
et alii inducere ausi fuerant. Hos ergo libros
cum caeteris voluminibus quae multi haereticorum
vel ad perdendam aut ad catholicam religionem
labefactandam conscripserant, non solum papa Gelasius
repudiavit, verum etiam ab omni Romana catholica
et apostolica Ecclesia eliminavit, atque cum
suis auctoribus auctorumque sequacibus, sub anathematis
indissolubili vinculo in aeternum damnata esse
cum toto illo concilio definivit. Quinam autem qualesque
fuerint Manichaeorum libri quos papa Gelasius
tamquam falsos et supposititios suo decreto proscripsit,
in praesens haud opus esse arbitror referre.
Nam imprimis ille apocryphorum librorum catalogus
pluries clarissimorum virorum studio illustratur
 in lucem prodiit; et ipsi deinde praecedentibus capp.
de ejusmodi libris jam verba fecimus.