CAPUT XII.
S. Gelasio vita functo, Manichaei tertio Urbem inhabitant,
quos tandem Symmachus papa, praedecessorum
suorum exemplis insistens, in exsilium pellit, horum
simulacris et codicibus ante Constantinianae basilicae
fores incensis. De quorum simulacrorum usu dum
agimus, explicamus quemadmodum Symmachus,
varie ab imperatore Anastasio exagitatus, perperam
de Manichaica labe fuerit postulatus. 
1. Manichaei, postquam, amissis Romanae urbis
domibus, in quas se receperant, nullum alium amplius
feliciorem incolatum sibi nancisci posse putarunt,
magno animi fervore ab exsilio, quod patiebantur,
se reducere posse cupiebant. Sed cum sancti
Gelasii summi pontificis studium, quo in eos suosque
codices animadverterat, ipsi plurimum vererentur,
 idcirco non sat consonum veritati videtur eos poenarum
exhaustos hic suos gradus reduxisse, cum adhuc
ille summi pontificatus habenas teneret. Diem ergo
clausit Gelasius anno 496, et Anastasium II habuit
successorem. Qui, duobus in pontificatu consumptis
annis, ex hac luce migravit, quin Romae de Manichaeorum
secta quidquam tunc innotesceret. At non
ita profecto Symmachi papae temporibus evenit. Qui,
cum Christi anno 498 S. Petri thronum conscendisset,
gravissima Laurentii antipapae factione cum urgente,
Anastasii imperatoris auctoritate et potentia
freta, jam Manichaei, superioribus temporibus bis
in exsilium amandati, ex eo magno schismate occasionem
arripuerunt iterum Romam proficiscendi.
Forte enim ipsi arbitrabantur nullum aliud tempus
magis opportunum sibi offerri posse quam istud.
Quo videlicet aeque Ecclesia et imperio in duas scissis
factiones, nec sacrae ecclesiasticae disciplinae rigor,
nec imperialium legum severitas ab utriusque
 sacrae et civilis monarchiae ministris facile poterant
promoveri et exerceri. Hoc itaque schisma sane
gravissimum fuit, quo clerus atque senatus in duas
divisi partes, quarum altera Laurentio Romanae Ecclesiae
diacono, qui S. Mariae basilicam occupaverat,
adhaerebat; altera vero Symmachum ipsum in Constantiniana
basilica legitimis suffragiis et sacramentis
electum et ordinatum sequebatur. Hisce ergo gravissimis
motibus urbe Roma jactata, quid mirum si
versuta Manichaica soboles aditum adinvenit tertio
vel quarto Urbem hanc inhabitandi? Quippe quibus
aditus latior effectus est, cum Symmachus papa et
ejus adversarius Laurentius Ravennam a Theodorico
rege Ariano acciti, coram eo 175 se sistere debuerunt,
ut hujus schismatis et turbarum veluti arbiter constitutus
in eos ferret sententiam. Turpe itaque hoc
istius schismatis facinus quoddam tyrannidis exemplum
in Ecclesiam induxit. Nam Symmachus, qui
laicorum principum legibus, vel decretis, in iis quae
ad legitimam ejus electionem spectabant, subesse
 non poterat, ad majora praecavenda scandala, afflictis
iis temporibus servire coactus, regio judicio atque
decreto se submisit.
2. Jam vero aequitati Ecclesiaeque suae incolumitati,
ne adversus hanc inferorum portae praevalerent,
Deus ipse miris modis tunc opitulatus est, et omnes
ambitionis turbae omnesque diri schismatis motus ad
faustum felicemque exitum perducta sunt. Etenim
Theodoricus rex in ea fuit sententia, sacris canonibus
satis consona, ut ex duobus iis episcopis qui primus
ordinatus fuisset, vel ubi pars maxima cognosceretur,
ipse sederet in sede apostolica. Quod tandem
(libri Pontificalis verbis utor) aequitas in Symmacho
invenit, et cognitio veritatis. Et factus est praesul Symmachus
. Sic itaque rebus dispositis, Symmachus
Romam proficiscitur, ubi synodo congregata contra
 Laurentium diaconum, qui per subreptitiam ordinationem
Romanum episcopatum invadere tentaverat,
actus misericordia, apostolica auctoritate qua fungebatur,
eum a canonicis vinculis, quibus cum ob tentatum
schisma, tum ob illicitam ordinationem se
obstrinxerat, exemit et exsolvit, eumque in Nucerina
civitate episcopum constituit. Interim autem etsi diri
illius schismatis factiones pene sopitae et abolitae viderentur;
tamen quia odii et livoris virus multorum
clericorum, atque patriciorum hominum, clarissimorum
etiam propter consulatus dignitatem, qua functi
fuerant, corda laeserat, eademque latenter gravius
corruperat, idcirco Symmachi adversarii, jam audaciores
effecti, decursu temporis in saeviores seditiones
eruperunt. Quare, quatuor elapsis annis, Festi
et Probini factione in Symmachum recrudescente,
hunc veluti criminosum apud eumdem Theodoricum
regem postularunt, falsos subornarunt testes, Laurentium
pseudopapam occulte a Nucerina urbe, ut
Romam proficisceretur, revocarunt, et, priori renovato
 et aucto schismate, eumdem interpellarunt regem,
ut daret visitationem sedi apostolicae; in dies
itaque seditionibus gliscentibus, tum propter Petri
Altinatis episcopi audaciam, qui sola regia auctoritate
et potentia fretus contra sacros canones, visitatione
intentata, Romanae sedis negotiis se immiscebat, tum
propter Festi et Probini exconsulum furorem, qui
civile bellum contra alios senatores, et praesertim
contra Faustum exconsulem, ipsis invisum, intra
ipsam Urbem instruxerant, cujus belli caedes et homicidia
nec ipsi clerici evadere poterant, cum horum
nonnulli, mulieres etiam et virgines monasteria inhabitantes
plagarum ictibus afflictae ac vulneratae, ac
sacerdotes tandem ex invidia immani, vel fustibus,
vel gladio percussi occubuerunt.
3. Haec autem Romae in sexti saeculi exordiis, id
est Christi anno 502, contigisse Ecclesiasticorum
Annalium tabulae patefaciunt. Quo tempore videlicet
conjici potest Manichaicam sobolem hic detitescentem
 numquam laetiores suos transegisse dies quam
tunc, cum ecclesiasticae et civiles res susquedeque
turbatae in eam animadvertere non sinebant. Brevi
tamen horumce hominum gaudium in luctum atque
moerorem versum fuisse, ex ejusdem Symmachi
studio innotescit. Qui, primo Theodorici regis ejusque
legati Petri Altinensis conatibus frustratis,
deinde sedis suae invasore dejecto, centum et quindecim
episcoporum concilium Romae coegit, cui intrepidus
se sistens ab objectis sibi criminibus sese
purgavit. Et sancti pontificis vitae probitas, morumque
integritas caeteraeque virtutes, quas homines invidiae
odiique impotentes audacter calumniis impetebant,
tamquam aurum probatae in cunctas ubique
terrarum nationes, probis 176 omnibus viris plaudentibus,
evulgatae fuerunt. Sed et hanc felicem justamque
S. pontificis purgationem illud aliud bonum paulo
post excepit; quo nimirum, senatoribus et Romano
populo sensim a caedibus, seditionibus grassationibusque
abstinere incipientibus, pax et tranquillitas
 Urbi et Ecclesiae illuxere. Symmachi autem gesta,
varios multosque modos quibus tum a Theodorico
rege et Anastasio imperatore Arianis, tum ab aliis
ecclesiasticae et civilis militiae viris fuerat exagitatus,
non commemorabo, ne extra scenam nobisque propositum
scopum vagari videar. Nimis profecto haec
praesens protraheretur oratio, si vel calumnias quibus
criminabatur Symmachus enumerarem, vel ad
synodos sex ab eo coactas pro suae sedis juribus,
suaque innocentia purganda, Romanae Ecclesiae collabente
disciplina instauranda atque firmanda, ad eos
omnes haereticos et schismaticos procul a catholicorum
societate propulsandos, qui, vel Ariana, vel
Eutychiana, aut tandem Acephalorum polluti labe,
verae religionis dogmata inficiabantur, sermonem
converterem. Ejusmodi enim res non ad Manichaicam
 quam conscribere instituimus historiam pertinent.
Quamvis in iis multa occurrant quae suprema
apostolicae sedis jura produnt et vindicant. Ea ergo
in praesentiarum referre tantummodo interest quae in
causa de qua agimus Symmachi magnum animi robur
patefaciunt. Qui cum maximis undique calamitatibus
urgeretur, nullo tamen saeculi potestatum
timore adduci potuit quominus Manichaeos in Urbe
latentes, quibus imperialis auctoritas patrocinabatur,
ex Urbe amandaret, eorum simulacra codicesque
deleret, atque incenderet. Post haec omnia (ait auctor
libri Pontificalis in Symmachi Vitam) beatus Symmachus
invenit Manichaeos in urbe Roma, quorum omnia
simulacra, vel codices, ante fores basilicae Constantinianae,
incendio concremavit, et eos ipsos exsilio relegavit
.
4. In iis interim vocibus, omnia simulacra, nostra
hac oratione insistere oportet, utpote novum aliquem
Manichaeorum ritum et morem indicantibus, quem
nullibi observavimus, quemque nullus hactenus eorum
 qui Romanorum pontificum Vitas notis adornarunt
explicavit, quod negare Beausobre ausus est, ut
vidimus cap. 4 hujus libri. Sed si unum potissimum
Augustinum, qui omnes Manichaicos mores descripsit,
consulamus, obscure saltem conjicere possemus
Manichaeos ad putida fabulosaque eorum commenta,
sacrilegamque theologiam indicandam, profanis signis
et simulacris usos fuisse. Id imprimis indicare
possent ea Augustini verba, quibus turpem Manichaeorum
religionem, non sectam, sed schisma gentium
nuncupaverat. Ea videlicet ratione quod in
principaliori gentilium dogmate plures deos asserentium
convenirent, sed in eo deinde a gentilibus
dissidebant, quod bona et mala, tetra et splendida,
perpetua et caduca, mutabilia et certa, corporalia et
divina unum non habere principium dogmatizabant .
Hoc enim tamquam gordianum nodum, vel Achilleum
argumentum Faustus Augustino objiciebat, ut
eam gentilium schismaticorum nuncupationem non
 tantum abjiceret, sed eos gentilibus multo esse pejores
praedicaret. Contra vero Augustinus hoc assumptum
probabat, Faustum atque Manichaeos exagitando,
quod Divinitatis cultum sacrilege et superstitiose
Soli, et caeteris coelorum signis vel Hile Telluri
atque conficto Atlhanti mundum sustentanti exhibebant,
ea etiam adorabant, quae non erant et exstare
sibi confingebant. Quare S. doctor ex ejusmodi ritibus
et moribus ita ratiocinatur. Hinc vos paganis dicimus
deteriores, eo tantum similes, quod multos deos
colitis; eo vero in pejorem partem dissimiles, quod ii
pro diis ea colunt quae sunt, sed dii non sunt; vos
autem colitis ea quae nec dii nec aliquid sunt, quoniam
prorsus nulla sunt. Tum S. doctor, aliquas gentilium fabulas
a poetis delectandi causa 177 confictas in medium
adducens, paucis percurrit quae de Vulcano claudo,
de Fortuna caeca, de Venere adultera, de Marte belligero,
de Cupidine pueri sagittantis eximiam formam
gestante, ad naturam rerum vel mores hominum
 ipsi pagani interpretari conabantur, atque concludit:
Hoc in eis irridemus, quod male interpretata sic adorant,
quae non intellecta, quamvis damnabiliter, tamen
excusabilius adorarent. Horum omnium autem aliquid
in rebus inveniri Augustinus asseverabat, quamvis ad
hominum salutem et utilitatem nihil sint, et quae ex his
interpretantur, in rebus inveniuntur.
5. Haec ergo, et id genus multa alia, ex gentilium
poetarum fabulis desumpta exaggerat ibidem Augustinus;
 quibus figmentis Manichaica opponit dogmata,
ut inde concludat pestiferam hanc sobolem cunctarum
gentium sectis esse deteriorem. Inter caetera
autem, quae subjicit ejusmodi sunt: commentum illud
videlicet, quo primum hominum cum quinque elementis
belligerantem describunt; vel illud quo confingebant:
spiritum potentem de captivis corporibus gentis
tenebrarum, an potius de membris Dei vestri victis
atque subjectis mundum fabricantem, et splendide tenentem,
reliquias eorumdem membrorum Dei vestri
habentem in manu, et caetera omnia capta, oppressa,
inquinata plangentem; vel denique Atlantem maximum
subter humeris suis cum eo ferentem, quem fabulose
comminiscebantur, et quasi in tapete theatrico delineatum
intueri nugabantur. Haec, inquam, et alia innumerabilia,
pariter inepta et insana, nec pingendo,
aut sculpendo, nec interpretando Manichaeos demonstrasse
idem Augustinus testatus est. Sed cum istius
verba valde obscura videantur, nimis difficile erit
conjicere an sancti doctoris aevo Manichaei statuarum,
 picturarum, aut simulacrorum subsidiis uterentur,
ut facilius suorum electorum atque auditorum mentes
perniciosas has fabulas imbiberent. Vel saltem prorsus
difficile erit hunc Manichaeorum ritum et morem
in simulacris gentium admittendis ex praecedentibus
testimoniis intelligere .
6. Haec tamen atque alia hujuscemodi saepe nobiscum
reputando, minime a libri Pontificalis verbis,
aut ab Anastasii bibliothecarii testimonio, quibus
Symmachum omnia Manichaeorum simulacra
omnesque codices ante Constantianae basilicae fores
disperdisse et incendio concremasse affirmatur, longius
abscedendum esse indicavimus. Quinimmo his
momentis non insistere, aut fidem denegare, gravissimum
nefas reputavimus. Etenim illum imprimis simulacrorum
usum nobis haud dubie persuadent patriae
Persarum leges, ex quibus sacrilega Manichaeorum
religio duxit originem; cumque nos docent sacra
illa Bemmatis  festa quae ad Manetis mortis cultum
 et in Dominicae resurrectionis contemptum singulis
recurrentibus  annis in Martio mense celebrabant.
Qua de causa sublime construebant throni simulacrum,
magno divitiarum apparatu ornatum, quo gloriosum
sui magistri Manetis natalem significatum esse sibi
confingebant. Dum haec autem libamus, minime nos
fugit, vel Manichaeos ipsos ad sui magistri honorem
super arundinibus lectos suos insternere voluisse, ut
sibi memoriam excitarent Manem in Perside, quasi
in veritatis odium, arundinibus fuisse excoriatum, ut
Nicetas asseverat ; vel quae in impiae eorum religionis
testimonium, catholicaeque nostrae fidei ludibrum
Manichaei ipsi excogitaverant, cum mutuatis
178 ex nobis crucis signaculo, Deiparae imaginibus
, et id genus aliis, haec sacrilege et superstitiose
obtruncabant difformabantque, et ea sic obtruncata et
difformata modo veneranda proponebant, modo vero
exsecrabantur, volentes iis signis artificiosis dogmata
illa indicare, quae nefarius eorum antesignanus in
 orbem induxerat. Nihil ergo obstat quin magnus ille
pontifex Symmachus, optime perspectis nequissimae
hujus gentis sacrilegiis et superstitionibus, praeter
omnes codices, omnia etiam illorum signa et simulacra,
quae nefarium aliquod mysterium portendebant
deleverit, et igne concremaverit. Neque enim S.
pontifex Manichaeis et rebus quibus ipsi in nostrae
religionis contemptum utebantur poterat indulgere.
Summi enim pontificatus ratio et munus, quo tantis
 exagitatus adversitatibus fungebatur, istud etiam suae
sincerae fidei publicum testimonium exposcebat ut
cunctis innotesceret quantum ejus animus a Manichaico
dogmate abesset, quantumque sectam illam
exhorresceret.
7. Neminem tandem latere arbitramur, inter
caeteras calumnias ab adversae factionis livore et invidia
sancto pontifici Symmacho constructas, eam
non infimum habuisse locum, qua veluti Manichaici
dogmatis reus per impiorum hominum ora traducebatur.
Quam quidem turpitudinis laesaeque fidei notam
ita longe lateque ejus inimici enuntiaverant, ut Constantinopolim
Anastasii imperatoris Acacianae et Severianae
factionis patroni aures penetraverit. Qua de
causa, ut idem Anastasius excommunicationis sententiam
in eum a Symmacho latam eluderet, atque
facilius contemneret, sancto pontifici gravissimum
hocce facinus multa increpatione objiciebat. Symmachum
igitur oportuit publica suae fidei testimonia exhibere.
Exhibuit autem, cum, Manichaeis in exsilium
 amandatis, horum codices et simulacra delevit .
Hocce vero suae fidei publicum testimonium omnem
posse diluere calumniam Symmachus papa minime
est arbitratus. Nam cum ab Anastasio imperatore
famosum libellum conscriptum intellexisset, quo maledictis
proscindebatur, et veluti Manichaeus apud
ipsos Orientales et alios populos traducebatur, huic
libello apologetica pro se ipso oratione occurrit, penitusque
omnem Manichaicae labis suspicionem purgavit
atque delevit. Jam vero quae de hac Symmachi
apologetica epistola et de Anastasio imperatore Manichaeorum
patrono dicenda supersunt, mox in sequenti
explicabimus capite.