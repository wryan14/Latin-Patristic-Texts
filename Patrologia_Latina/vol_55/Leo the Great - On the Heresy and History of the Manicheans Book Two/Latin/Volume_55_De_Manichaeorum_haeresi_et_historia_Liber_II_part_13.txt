179 CAPUT XIII.
De Symmachi papae apologetica epistola adversus famosos
imperatoris Anastasii libellos. Idem imperator
multorum haereticorum vindex et fautor, etiam
Xenaiam Manichaeorum principem in suam clientelam
recepit. Ex quibus tandem occasionem arripimus
ut ejusdem Xenaiae mores, institutum et scripta
paucis expendamus.  
1. Symmachi papae famam numquam gravius ejus
hostes laeserant, quam eum eum veluti Manichaici
dogmatis assertorem per multorum ora traducere
ausi sunt. Id potissimum evenit cum famosus libellus
ab Anastasio imperatore in sanctum pontificem
conscriptus, multis quidem probris maledictisque
refertus, quibus S. pontifex tamquam multorum criminum
et laesae fidei reus palam traducebatur. In tali
ergo gravi discrimine positus, famosis lustratis libellis,
neque odio aut iracundia commotus est. Sed,
sui muneris partibus potius apostolicaeque sedis honori
consulens, numquam de ulciscenda injuria recogitans,
stricto calamo illam celebrem scripsit epistolam,
qua occurrens famoso Anastasii imperatoris
libello, singulas in hoc contentas calumnias purgavit
atque prorsus delevit. Et primo quidem suae catholicae
fidei apologiam ab exemplo octo librorum quos
 Ambrosius ad Gratianum imperatorem scripserat orsus
est, quia illum non piguit gloriosius praedicare, et
imperator non fastidivit gratanter accipere. Animi
deinde sui robur constantiamque S. pontifex  palam
facit, qua coram tyranno ethnico imperatore illi
mortem intentante se sistere non formidaret, illud
apostolicum Pauli monitum mente revolvens, et ad
illud provocans: Vae mihi (ait) si non evangelizavero
; meliusque est in jucturam vitae praesentis incidere,
quam sempiterna damnatione puniri .
2. Ut plano deinde gradu et sensim sua oratione
incederet, in eadem animi firmitate perstans, Anastasium
veluti Romanorum imperatorem, et tamquam
 catholicum principem aggreditur et alloquitur,
ut videlicet partes illas assumat, quemadmodum
etiam barbararum nationum legationes clementer admittere
consuevit, et qualiscumque praesulis apostolici
vocem patienter audire. Et perinde quasi nullo gravissimarum
calumniarum ictu posset commoveri, eam
Domini promissionem recolit, qua dicitur apud
Matth. : Cum vos persecuti fuerint, et dixerint
omne malum adversum vos propter justitiam gaudete.
Quod quidem interius gaudium, exterius dissimulare
haud potens, benedictionem pro maledictione, honorificentiam
pro contumeliis, charitatem pro odio
imperatori sibi infenso studet rependere; ipsum tamen
admonens ut divini judicis praecaveret indignationem,
ne quanto ipse gravius offensus libenter remittebat,
tanto cumulatius ab ipso offendente poena
exigeretur. Non nihil hisce addit de maximo scandalo
in Ecclesia tunc exorto, cum propter famosum
libellum, quem ipse imperator in Ecclesiae caput
conscripserat, tum propter anathemate damnatas
 Acacii, Severi et Acephalorum opiniones, quibus patrocinabatur;
et statim ad varia S. P. provocat Scripturarum
testimonia, ut inde imperator harum haereticarum
opinionum depromat falsitatem. Interim
vero cum pontificis animus, non suo, sed suae sedis
honori majestatique prospicere 180 quaerit, ex eo vellicat
et urget imperatorem, quod, humanis divinisque
legibus spretis, cum magno imperialis coronae dedecore
accusatoris et judicis partes adversus summum
Ecclesiae pontificem subiret. Propterea eum increpat
scribens: Dicis esse me Manichaeum. Numquid Eutychianus
sum, vel Eutychianos defendo, quorum furor
maxime Manichaeorum suffragatur errori.
3. Qua quidem loquendi formula, et ironiae figura,
non tantum se injuste de Manichaica labe indicat insimulatum;
sed ipsum Anastasium carpere intendit,
qui dum Eutychianis praesidia praestabat, etiam Manichaeis
ipsis patrocinabatur, in suam videlicet clientelam
Xenaia suscepto, qui, cum Manichaeorum esset
 princeps, imperatoris erga se amorem magis et
magis fovere studebat, Eutychianorum partibus
adhaerendo. Symmachus itaque ad delendas ejusmodi
turpitudinum notas, atque ut Manichaico flagitio se
numquam obnoxium fuisse ostenderet, urbem Romam
tamquam testem appellat, provocatque ad apostolicae
sedis scrinia, in quibus authentica sincerae
fidei Acta asservabantur. Quoscumque vero minus
sancte de ejus religione judicantes, aut saltem suspicari
volentes, suis hisce scriptis lacessit, ut non reformident
cum eo concertationes instituere, et objectorum
sibi criminum veras probationes palam
proferre, alioqui veluti infames et conviciorum reos
habendos esse declarat. Ejus autem verba hic subjicere
non incongruum arbitror, ut S. pontificis sensa
apprime omnibus innotescant: Roma mihi testis est,
et scrinia testimonium perhibent utrum a fide catholica,
quam in sede beati apostoli Petri veniens ex paganitate
suscepi, aliqua ex parte deviaverim. Procedat
aliquis, et aliqua ratione convincat. Alioqui convicia
 sunt ista, non criminum probamenta.
4. Causam suam deinde post haec divino committit
judicio, cujus quidem summam sapientiae providentiam
se quondam expertum esse commemorat.
Cum videlicet in pontificem legitimis renuntiatus
suffragiis, ad Constantinianam proficiscens basilicam,
pontificii ordinem suscepturus, ne lapidum
imbre obrueretur liber evasit. Propterea Deum sibi
opitulatorem semper habere sperans, nihil eorum
quae sibi suaeque sedi noxia esse poterant permittere
velle confidit. Nec enim imperatori argumenta esse
poterant Deum Symmacho aut Romanae sedi fuisse
iratum. Idcirco maximo animi vigore ita eum compellat:
 Ostende ergo quid existimes arguendum, ut
iratum maxime Deum quae non convenerant permisisse
demonstres. Et ut ulcera quae imperatoris animum
laeserant et corruperant purgaret, aut sanaret: An
quia Eutychianis nullatenus acquiesco? Me quidem
ista non sauciant; sed te palam aperteque demonstrant
meum cogitasse honorem repellere, quem interventu suo
beatus Petrus imposuit. Non ergo Deum sibi hac de
causa iratum esse potuisse variis adductis rationibus
patefacit. Nam cum Eutychianis adversaretur, quos
nec in communionem suscipiebat, quorumque dogmata
repudiabat, eas partes obibat quae summum
pontificem maxime decebant, cujus sacra potestas
tantum ab imperiali distabat, quantum divina longe
ab humanis rebus absunt. Quare inter utramque dignitatem
comparatione instituta, imperatorem ita alloquitur.
Tu imperator a pontifice baptismum accipis,
sacramenta sumis, orationem poscis, benedictionem
speras, poenitentiam rogas. Postremo tu humana administras,
ille tibi divina dispensat. Atque ne superiorem
 sibi honorem vindicare velle videretur, aequalem
saltem utrique convenire oportere asseverat.
Haec igitur, et id genus alia, ad suae pontificiae dignitatis
gloriam, suae innocentiae praesidium, suaeque
apostolicae sedis munimen et decus Papa Symmachus
in medium adducit, eam potissimum turpitudinis
notam purgaturus, quam Anastasius ei injuste
inusserat, eum veluti Manichaicae sectae propugnatorem
famosis libellis traducendo.
5. Quia vero laudatis famosis libellis eumdem
Symmachum conspirationis reum in suam personam
Anastasius declaraverat, quod videlicet, 181 Romano
conjurante senatu, eum excommunicaverat, miris et
veris rationibus huic objecto pontifex occurrens, facile
et hanc evertit calumniam. Ait primo pontifex
nihil innovasse, sed eamdem suorum praedecessorum
agendi rationem se esse prosecutum: Dicis quod mecum
conspirante senatu excommunicaverim te. Ista
quidem ego, sed rationabiliter factum a praedecessoribus
 meis sine dubio subsequor.
Non igitur Symmachus omnium primus in imperatorem
Anastasium excommunicationis tulerat sententiam.
Sed eum, veluti Eutychianae aliarumque
haeresum vindicem et patronum, duo alii Romani
pontifices, Gelasius nimirum et Anastasius II damnaverant.
Quam quidem sententiam utique revocasset
Symmachus, si imperator, relictis haereticis, et Acacio
praesertim, atque composito Constantinopolitano
schismate quod fovebat, catholicis dumtaxat et apostolicis
episcopis se consociare voluisset. Nam ab
horum societate imperator recedens, nec amplius
eorum conventibus se immiscens, jam quasi praecedentis
contumaciae poenitens factus excommunicationis
vincula dissolvere potuisset. Quare mitissimus
pontifex gravissimis malis, quibus tantopere afflictabatur,
hanc exhibet medelam: Tu te noli miscere excommunicationi
ejus (videlicet Acacii) et non es excommunicatus
a nobis. Si te misces, non a nobis, sed
 a te ipso excommunicatus es. Ita fit ut in utroque, sive
discedes, non sis excommunicatus a nobis, sive non discedas,
non sis excommunicatus a nobis.
6. Longa post haec exaggeratione Symmachus Anastasium
insectatur, tum quod, ipso ad apostolicam
Petri sedem evecto, imperiales (ut mos erat) litteras
non scripsisset, de sua fide et filiali amore pontificem
faciens certiorem, utpote cui Domini Salvatoris ore
cura totius Ecclesiae fuerat delegata. Quam gravem
omissionem ea dumtaxat de causa pontifex reprehendit,
ne Dominici gregis curam negligere videretur;
non vero ut suo magis honori consulere voluisse quis
arbitraretur. Tum vero in eumdem imperatorem invehitur,
quod militari manu catholicos compulerit ut
schismatica et haeretica labe pollutis communicarent.
Quam agendi rationem, veluti horrendum detestandumque
facinus, exsecratur. Cum haudquaquam saeculi
 principibus, quantalibet mundi potestate subnixis,
licere aut convenire possit ea ecclesiastica infringere
jura, quae fere a catholicae Ecclesiae incunabulis non
divinis tantum, sed etiam imperialibus legibus firmata
et declarata fuere. Quare ei objicit, et in ejus
revocat mentem, quemadmodum Christiana religio
ab apostolis usque ad sua tempora, tot tantisque modis
ab adversariis multarum persecutionum generibus
afflicta et jactata, nec opprimi nec dejici potuerit;
sed ipsi persecutores malo exitu perierint, et
ipsa orthodoxa veritas semper et undequaque praevaluerit.
Eo uno interim pontificis animus magis
urgebatur, ut pagani, vel alii homines paganis deteriores,
cum, omnium aliarum haereseon malis opinionibus
in Orientem, et apud Constantinopolim potissimum,
fractis apostolicae traditionis regulis,
habuerint publice licentiam profitendi nefaria sua dogmata,
et sola catholicae communionis libertas putatur
ab iis qui se religiosos existimabant subruenda. Cum
ab hisce ergo gravissimis malis pontificis animus se
 sentiret cruciari, nec iisdem (ut exoptabat) posset
mederi, ad divinum provocat judicium, cujus praesidium
sibi minime praestolari poterant qui temerariis
ausibus catholicam veritatem oppugnare tentaverant.
Denique vero antiquorum imperatorum laudat
consuetudinem, qui, vel imperii gubernacula suscipientes,
vel apostolicae sedis novos praesules institutos
esse noscentes, ad eam protinus sua scripta miserunt,
ut docerent ejus esse consortem. Quod facere
cum Anastasius praetermisisset, se ab ea alienum esse
profitebatur; et propterea tamquam aemulum, reum,
et inimicum vitandum esse S. pontifex judicavit.
Quemadmodum autem imperator Manichaeis etiam
patrocinaretur paucis S. pontifex indicavit, ut nos
mox dicturi sumus Xenaiae causam explicantes.
182 7. Quis igitur, qualisve fuerit Xenaias, Philoxenus
etiam appellatus, quem Manichaici dogmatis sectatorem
plerique affirmarunt, cum ex veteribus, tum
ex recentioribus scriptoribus facile intelligemus. Cui
 imprimis ex Perside in Romani imperii ditionem advenienti,
Petrus Chnapeus et imperator Anastasius
cum maxime patrocinarentur, tot tantasque turbas et
clades in catholicos excitavit, ut, prorsus dissolutis
omnibus Christianae societatis vinculis, aut schismata,
aut errores ubique grassarentur. Symmachus papa in
fine suae apologiae contra Anastasium imperatorem id
testatus est, suppresso tamen nomine, Xenaiam
hisce verbis, tamquam falsitatis propugnatorem, insectando:
Non mirum si catholicos persequuntur Manichaeorum
patroni, cum falsitas non possit non persequi
veritatem. Non mirum si in orthodoxos saeviant,
quibus potest cum cunctis haeresibus convenire, et universis
erroribus amici non possint nisi solis esse non
errantibus inimici . Antequam autem de nefarii
hujus hominis in catholicos saevitia peculiariter quidquam
disseramus, de ejus patria, origine moribus atque
institutis verba facere nobis opus est. In quibus
omnibus persequendis ne longe a veritate aberraremus,
 clarissimi viri Joseph Assemani Bibliothecae
Orientalis volumina lustranda suscepimus, ut ea quae
ad rem nostram facere videbantur seligeremus.
8. Xenaiam ergo genere Persam in oppido Tahal
provinciae Garmaeorum duxisse originem edocemur,
conditione praeterea fuisse servum, et divini baptismatis
exsortem, plerique veteres scriptores affirmarunt;
quibus tamen refragari posse contendit idem Assemanus,
qui propterea ab ejusmodi turpitudinis nota
Xenaiam, variis adductis argumentis, conatus est
vindicare. Affirmans videlicet hunc, alioqui scelestissimum
hominem, baptismo non caruisse, et se ordinatum
clericum non confixisse cum ex Perside in
Syriam adveniret. Duas ea de re gravissimas profert
conjecturas, alteram desumptam ex Xenaiae agendi
ratione, qua videlicet antequam extra Persidem proficisceretur,
strenue, et Nestoriano dogmata, et Ibae
 Aedesseni, Marisque Persae in Garmaeorum urbe, cum
nonnullis aliis sese opposuit, quae omnia vernulae homini,
et nondum baptizato convenire non poterant. Alteram
vero ex ejusdem Xenaiae scriptis deducere nititur.
In quibus non tantum genuinam exprimit baptismatis
formam; sed in ea se esse baptizatum et
Christum induisse non semel professus est. Possent
haec quidem a contraria opinione nostrum animum
avertere, si maximam apud nos scriptoris auctoritatem
potius quam rationum momenta persequi vellemus.
Tanta enim ille scientia et eruditione pollet in
describendis Syrorum rebus, ut caeteros cum superiores,
tum sibi coaevos, suae nationis scriptores antecesserit.
Sed a docto, alioqui mihi amicissimo viro,
veniam praestolabor, si utramque conjecturam cui
pro vindicando Xenaiae baptismate credidit insistendum
nutare affirmabo. Quoad primam ergo conjecturam
attinet, videlicet in Garmaeorum urbe Xenaiam
una cum quibusdam aliis viris Nestoriano
[dogmati, Ibae Aedesseni, Marisque Persae conatibus
 sese opposuisse, quid tum? etiamsi isthaec, quae ex
prorsus incertis monumentis deprompta sunt, vera
forent; an versipellis homo, qui Manichaicam profitebatur
sectam, arte carere poterat ad suam impietatem
occultandam? Nestorii enim et Eutychis dogmata
directe unum potissimum palmarem Manichaeorum
errorem evertebant. Manichaei quippe negabant
Christum verum hominem fuisse, vere natum, vere
passum et mortuum, atque in eo nonnisi umbratilem
et phantasticam carnem praedicabant. A quo errore
quidem longissime distabant Nestoriana et Eutychiana
dogmata. Nestoriani quippe duas veras in
Christo distinctas docebant esse naturas, totidemque
personas. Eutychiani praeterea humanitatis in Christo
183 veritatem non inficiabantur; sed eam in unitione
a divini Verbi natura, vel fuisse absorptam, vel in
Divinitatem conversam contendebant. Quando igitur
certo adhuc constaret Xenaiam strenue utrique haeresi
sese opposuisse, non inde inferri posset baptismate
 fuisse purgatum, cum jam Manichaeis nomen
dedisset. Nescio praeterea an Ibae Aedesseni et Maris
Persae conatibus Xenaias in Garmaeorum Persarum
urbe facile se opponere potuisset. Omnibus enim
perspectum esse arbitramur ejusmodi duorum illorum
episcoporum conatus non nisi post Ephesinam
generalem synodum, in Cyrilli Alexandrini odium,
fuisse adhibitos; atque eos inter et Alexandrinum
antistitem inimicitias et odia recruduisse ob Nestorii
condemnationem, atque perdurasse ad Berytensem
usque conventum, ut ex decima Chalcedonensis concilii
actione intelligimus. At Xenaiam tum in lucem
editum fuisse quis probat, aut unde colligitur? In
Actis profecto Berytensis concilii, Ibae causa coacti,
aut in libellis sive scriptis eorum qui Ibam Aedessenum
cum de mala fide tum de variis criminibus
postulabant, Xenaiae, aut Philoxeni nomen non offendimus
. Cum tamen omnia nomina accusatorum
qui sese Ibae ejusque conatibus opposuerant descripta
inveniamus. Quid demum, si ultro daremus, absoluto
 Ephesino concilio, quod Nestorium damnaverat,
Xenaiam in lucem editum? forte eum tantae maturae
aetatis, auctoritatis doctrinaeque virum tum fuisse
arbitrabimur, ut duorum episcoporum de fidei rebus
disputantium conatus oppugnare potuisset? Certe in
hoc fungendo munere prima fidei rudimenta, quibus
pueri edoceri solent, haudquaquam poterant sufficere.
Cum illud Nestorianorum dogma episcopis
plusquam bis centum numero, maximum negotium
exhibuerit. Verum eo tempore Xenaiam aut nondum
lucem aspexisse, aut saltem pubertatis annos vix
attingere potuisse, ex reliquo ejus vitae cursu edocemur.
Si quidem ab Ephesina oecumenica synodo
ad Xenaiae obitum usque plusquam nonaginta anni
 intercesserunt. Vita enim functus est Xenaias, etiam
Assemano auctore, post annum 522, et Ephesina
synodus rejicienda est in annum 431, quo tempore
haud arbitror hunc Manichaeorum signiferum
ortum fuisse.
9. Si vero mihi objiciatur Nestorianorum Ibae
Aedesseni Marisque Persae in Garmaeorum urbem conatus
ad aliud posterius tempus esse referendos, non
repugnabo. Verum tanta temporis mora inter utrumque
confingenda non est, ut merito conjecturas ducere
possimus tum Xenaiam fuisse ortum, et tot
tantaque sibi subsidia comparasse ut Nestoriano
dogmati hujusque propugnatoribus strenue se opponeret.
Nam Ibas suis iis conatibus ad finem vitae
usque non institit; sed, cum Cyrillo Alexandrino
pace inita, ab omnibus haereseon motibus ante
Christi annum 445 sese temperavit, ut ex Tyri et
Berytiorum synodis intelligitur. Igitur quamvis ab
hoc anno, vel a subsequenti, Xenaiae natalis dies
esset repetendus, jam prior illa Assemani conjectura
 concideret; istudque haereseos et nequitiae monstrum
post 77 aetatis suae annum occubuisset, quod plane
iis repugnat quae de hoc homine, antequam vitam
finiret, Assemanus descripsit . Fatetur enim Xenaiam,
ante vitae exitum, Anastasio imperatore favente,
sive jubente, pluribus pseudosynodis praefuisse;
varia et longissima confecisse itinera; quatuor
annorum spatio, Justini imperatoris decreto, a sua
sede exsulasse; huc illucque, modo in Thraciam,
apud Philippopolim; modo in Paphlagoniam, apud
Gangrensem urbem, in qua fumo enecatus interiit,
se recepisse. Quae quidem omnia cum talem, tantamque
laborum, et aerumnarum copiam portendant et
indicent, vix adduci possumus ut existimemus ejusmodi
mala et incommoda ab homine summam senectutem
agenti sustineri potuisse.
184 10. Gravioris quidem ponderis est alia conjectura
ab Assemano adducta, qui ut probet Xenaiam
baptismatis non fuisse exsortem, primo provocat ad
 ejusdem Xenaiae scripta, quibus de sua fide atque baptismate
fert testimonium; tum eum baptizatum fuisse
conatur ostendere ex Syriae PP. silentio, qui haudquaquam
sibi manus imponere a Xenaia permisissent, si
illum nec baptizatum, nec rite fuisse ordinatum scivissent.
Minus roboris tamen huic vindiciarum generi subest,
si testimonium ex aliorum scriptis petamus. Theodorus
ergo Constantinopolitanae Ecclesiae lector, qui
Xenaiam viderat, cum fuerit ei coaevus, non tantum ex
fama (ut ait Assemanus), sed ex Syriae episcoporum
narratione, scribit: Persa quidam, Xenaias vocatus,
quem tempore sacerdotii sui Calendio, inveniens ecclesiastica
adulterare dogmata et castella excitare, pellit
a regione. De hoc multa quae a diversis audiens scrutatus
sum ex parte dicam. A Persarum enim regione
proprium dominum fugiens ad Romanorum pervenit.
Et paulo post. Hunc Petrus pro Cyro Hierapoliensium
Ecclesiae episcopum transmittit. Quem non post multum
episcopi e Perside venientes quasi vernulam arguebant,
et ut divini exsortem baptismatis. Quo comperto, Petrus,
 quod oporteret fieri non curans, dixit sufficere
illi episcopi consecrationem, ad supplementum divini
sacramenti . Cujus quippe testimonii vim si sedulo
perpendamus, difficile ei poterimus refragari. Nam
Theodorus lector non disseruit de homine sibi plane
incognito et absente, cujus facinora saltem principaliora
cum sibi tum Constantinopolitanis omnibus
non essent notissima, ob favorem potissimum quem
et Zenonis et Anastasii imperatorum Orientalium
sibi Xenaias comparaverat. Floruit enim Theodorus
circa Christi annum 515, et propterea non ex fama
solum, sed ex iis quae viderat et quae ab aliis sibi
coaevis audierat historiam descripsit. Praeterea an
non reclamarunt Persarum episcopi, Xenaiam ad
 Hierapontanum episcopatum assumptum conspicientes?
Non ex aliis quam ex Persarum episcopis clamores
prodierunt: Xenaiam Hierapoli consecratum
episcopum vernulam et baptismatis exsortem fuisse.
Quod si iis fidem non esse adhibendam Assemanus
arbitrabitur, quam fidem, quaeso, sibi mereri poterit
Xenaias, qui a suis concivibus episcopis reprehensus,
et tamquam paganus accusatus, ut hanc infamiae notam
dilueret, et ne ab episcopali sede exturbaretur,
epistolam de Verbi Incarnatione scripsit ad Zenonem,
qua vaferrime et nimis studiose se fuisse baptizatum
confingit? An non ejusdem Xenaiae studium produnt
illa eadem verba, quibus Assemanus insistit? Is enim
in una atque eadem fere periodo, bis, ter quaterque,
quaesita occasione de suo loquitur baptismate. Artem
quidem in hac parte omnium nebulonum secutus, qui
suo dumtaxat ipsorum testimonio justas sibi objectas
accusationes diluere conantur. En Xenaiae verba,
quae recitat Assemanus: Unigenitus Filius unus est
de Trinitate, sicut ipse significat cum ad discipulos
 suos ait: Ite docete omnes populos, et baptizate eos in
nomine Patris, et Filii, et Spiritus sancti. Igitur
(scriptoris agendi rationem annotemus), igitur in
ejus nomine baptizatus sum qui mortuus est; et illum,
cujus in nomine baptizatus sum, confiteor pro me
mortuum fuisse; eum denique, cujus in nomine et morte
baptizatus sum, credo me ex baptismo induisse. Tantum
igitur abest ut hac scribendi ratione Xenaiam baptizatum
arbitremur, quin immo majori ducamur suspicione
eum baptismatis fuisse exsortem. Non enim ad
sui baptismatis testes pro vocat, sacramenti ministrum
non nominat, neque locum, neque tempus designat,
quo Christum baptismate induisset, sed sui baptismatis
se solum testem et vindicem facit.
11. Nullum vero alium vindicem, praeter se ipsum,
Xenaiam habuisse, produnt etiam Nicaeni secundi
generalis concilii Acta. Nam quinta 185 actione, cum
Demetrius diaconus, vasorum custos, Theodori lectoris
verba superius laudata legisset, nullus ex tercentis
 quinquaginta illis Patribus, saltem pro episcopatus
honore, illud testimonium tamquam commentitium
aut dubiae fidei rejecit, sed Theodoro isthaec
describenti omnes fidem adjunxere. Et tantam quidem,
ut Tarasio doctissimo sanctissimoque viro
Constantinopolitano antistite interloquente, caeteri
omnes episcopi Xenaiae non baptizato et Manichaeo,
et iis qui phantasiam praedicabant et Christi humanitatem
negabant, anathema dixerint. Nescio igitur
cur quave ratione quis possit nunc illum Xenaiam
ab utraque illa labe purgare? credendo videlicet nec
baptismate caruisse nec Manichaeis nomen dedisse;
cum nec unus ex illis 350 Patribus in probando mox
laudato Theodori testimonio vel haeserit levius?
12. Ne tamen eo unico Theodori lectoris testimonio
et Nicaeni secundi concilii approbatione, quae
multo studio et eruditione qua pollet Assemanus mitius
explicare conatur, nos dumtaxat insistere videamur,
Antiochenam pseudosynodum a Petro Fullone
coactam, prout ab auctore synodici libelli exprimitur,
 subjicere non pigebit. Hanc ergo synodum Petrus
Fullo ab exsilio ad Antiochenam reversus Ecclesiam,
Zenone imperatore, catholicis episcopis infenso, illi
favente, coegit circa Christi annum 485, ut Labbeus,
Pagius, Stephanus Baluzius aliique annotarunt. Tum
enim Fullo diro actus furore, Chalcedonensem oecumenicam
synodum anathemate notavit, et multis cum
sceleribus Xenaiam Hierapolis episcopum designavit,
genere Persam, baptismi expertem, conditionis servilis
 fugitivum, et haereseos Christianos accusantis ducem
acerrimum . De his vero profanis illegitimisque
ordinationibus quas Petrus Fullo peregerat Theophanes
verba fecit, ita scribens: Petrus autem Fullo,
Antiochiam ingressus, multa nefanda perpetravit, ut
puta synodi exsecrationes, episcoporum abrogationes,
noxiorum intrusiones, ordinationes illegitimas, et his
similia. Theophanes ergo, emunctae naris scriptor,
etsi in variis antiquorum gestis recensendis Theodorum
lectorem fuerit secutus, quia tamen nec ab Xenaiae
aetate procul, illegitimarum ordinationum descriptione,
hunc hominem vernulam, baptismatis exsortem,
in Hierapolitanam episcopatus sedem intrusum
obscure saltem designare voluit. Is enim cum gestarum
rerum historiam Romanos inter et Persas
scripsisset ad annum usque 573, nec Petri Fullonis
episcopi Antiocheni gesta, nec illegitime ab eodem
Petro Fullone ordinati episcopi eum latere poterant.
Nemo igitur ista scribenti mihi succenseat, aut contrahat
frontem, quod viro doctissimo, et de litterariis
 rebus jam optime merito, hac in re non subscripserim.
Studium enim veritatis inquirendae investigandaeque,
non rixandi libido, ne a Theodori lectoris
testimonio et a Nicaeni secundi concilii auctoritate
levius resilirem, prorsus meum animum affecit, ut
quod candide intelligo religione etiam palam profiterer.
A qua quidem agendi ratione haudquaquam recedam,
Xenaiae Manichaeismum explicaturus.
13, Hanc quoque labem idem cl. Assemanus Xenaiae
Magbugensi non asseruit; etsi scelestissimum
hominem eum appellet . A Manichaica haeresi (ait)
quantum Xenaias abhorruerit, constat ex multis voluminibus
mox recensendis, in quibus Eutychianos ille
et Manichaeos diserte refellit. Et primo quidem si
Xenaias suis in Operibus etiam Manichaeos diserte
refellit, qua de causa Theophanes Byzantius scribit:
Xenaiam, quoque Philoxenum nomine, Hierapoleos
episcopum cum Manichaeis sentientem, a Justino
seniore in exsilium pulsum fuisse? Id autem
 contigit Christi anno 518, ut probat eminentissimus
Norisius de Epochis Syro-Macedonum. Cur praeterea
idem scriptor, Xenaiae secundam ad 186 urbem
regiam Constantinopolim narrans profectionem, scripsit:
Xenaiam Manichaeorum sectatorem, Philoxenum
alias dictum, utpote qui una secum sentiret, Anastasius
Byzantium accersivit? At Anastasius imperator non
modo studiose Manichaeis favebat, ut ex Symmachi
papae apologia diximus in superioribus; sed et Manichaica
dogmata tuebatur, quia ex Manichaea matre
procreatus. Manichaei et Ariani (ait Theodorus lector
testis ocularis) ob Anastasii promotionem sibi gratulabantur.
Manichaei quidem, eo quod mater illius sectae
ipsorum cultrix esset studiosissima . Si ergo ambo,
Xenaias videlicet et imperator Anastasius, eamdem
prorsus doctrinam profitebantur, et hujus doctrinae
causa imperator Constantinopolim illum Xenaiam
Manichaeum accivit; si praeterea Anastasii mater
Manichaeorum sectae cultrix studiosissima erat; qui fieri
poterit ut veterum scriptorum fidem sibi apprime
 suffragantium despiciamus, levioribus quibusdam conjecturis
innixi? Non ita profecto nostri majores fecere,
qui, in Christi nomine, ad Nicaenam secundam
illam synodum convenientes, nequissimum illum
Xenaiam Manichaeorum sectatorom et principem judicarunt,
testimonium etiam alterius antiquioris scriptoris
secuti, Joannis videlicet Diacrinomeni  qui
affirmavit illum consuevisse eas imagines quae Christum
figurabant in abditis locis occultare, ut nimirum
 innueret Christum non veram humanam naturam,
sed phantasticam dumtaxat et umbratilem assumpsisse;
quod palmare Manichaeorum dogma fuisse,
jam nos abunde satis in praecedentibus capitibus probavimus.
13. Jam vero mihi deesse videbor, si praeteream
silentio quae Assemanus adduxit pro hac Xenaiae Manichaica
labe diluenda. Scripsit enim Xenaias ad
quosdam Syriae monachos de Verbi Incarnatione epistolam,
qua utriusque naturae, divinae videlicet et
humanae, veritatem Christo Domino asseruit. Hujus
autem epistolae Syro sermone conscriptae summam
in quinque capita divisam exhibet, et sub numero tertio
isthaec verba Latine reddita subjicit : III. Si is qui
incarnatus est (Deus est), Deus quoque erit, qui natus
est; et sicut qui in Virginem ingressus est, unus erat
spiritualis, cujus spiritualis natura ex Patre est; ita
idem ipse unus ex eadem Virgine prodiit, cujus ex natura
veritatem corporis sui habet. Quamobrem recte
appellatur Virgo Dei Genitrix, eo quod unam Dei incarnatam
 personam ineffabiliter genuit. Haec, inquam,
et id genus alia, ex variis Xenaiae epistolis aut scriptis
Assemanus pronuntiat, quae Manichaeorum haeresim
prorsus oppugnant. De hujus vero scriptoris
et interpretis fide, maxime in vertendis e Syriaco in
Latinum sermonem monumentis, dubitari non potest.
Secutus vero ne fuerit Xenaias suae fidei dictamen in
iis scribendis, an secus, dubitari potest. Quemadmodum
etiam dubitare licet an scripta videlicet quae sub
Xanaiae nomine modo circumferuntur ex ejus prodierint
officina, an in Syrorum libros et codices
alicujus impostoris studio et confictione irrepserint.
Ea quidem prorsus latuerunt Theodorum Lectorem,
Theophanem, Evagrium, Persarum episcopos,
Nicaeni secundi concilii Patres, sequentium
saeculorum scriptores; qui, non ex inani timore,
sed maximis rationibus adducti, hunc nebulonem
veluti Manichaeorum ducem et principem traduxerunt.
Valde difficile ergo videtur isthaec scripta, si revera
 187 exstiterunt, non innotuisse iis viris qui hujus
flagitiosissimi hominis patriam, conditionem, mores,
instituta et dignitates descripsere. Vel tandem si exstabant,
num ita forte in Syrorum scriniis delitescebant,
et in fidas includebantur custodias, ut non nisi
novissimis hisce temporibus Assemani studio et laboribus
in hominum notitiam pervenire potuerint?
Certe Assemanus, qui ejusmodi Opera suis animadversionibus
illustranda suscepit, nec unum dumtaxat
scriptorem fide dignum laudat, qui talia Opera Xenaiae
adjudicet. Et quamvis quandoque ad unum aut
alterum testem provocet, hos tamen tamquam Eutychianos
et Monophysitas carpit, vellicat atque condemnat.
Praeterea, deficientibus jam supparum scriptorum
testimoniis atque consensu, an non exquirenda
forent ad Xenaiae epistolas consonantia responsa?
Scripsit ille ad imperatorem Zenonem et
ad monachos diversorum monasteriorum incolas.
Ubi, quaeso, horum omnium responsa, ut rimemur
an sibi concinnant, vel iis aliqua nota insit quae eruditis
 oleat suppositionem? Ego enim cum in tanto
versarer discrimine, suspicione maxima adducebar
falso Opera illa Xenaiae ab aliquo sycophanta fuisse
afficta. Suspicionem actitavit cl. Assemani agendi
ratio: qui in gravissimis offendens scopulis, quos
praecavere haud poterat, tum Xenaiam aut ementitum,
aut aliquem Xenaiae nomine confictionem voluisse
astruere asseverat. Cujusmodi porro est illud
commentum: Nestorium haeresiarcham a S. Leone
papa ad Chalcedonensem synodum evocatum fuisse .
Haec tradit Xenaias in epistola ad Senonenses monachos,
cujus argumenta persequens Assemanus,
hocce, tamquam putidum figmentum, esse rejiciendum
annotavit. Nam antequam S. Leo Magnus catholicae
Ecclesiae obtineret pontificatum, jam Nestorius,
 in quartum exsilii locum ablegatus, lingua vermibus
corrosa, anno 436 interiit, ut quidam dixerunt; vel
saltem usque ad annum 439 in oasim vixit, ut Socrates
affirmavit ; S. Leo Magnus vero nonnisi
sequenti anno 440, die 28 Julii, ad pontificatus solium
elevatus fuit. Qui de Chalcedonensi congreganda
synodo consilium habuit anno 450, hancque demum
sequenti anno fuisse celebratam, cum sacrae tum
profanae tabulae patefaciunt. Palmarem, inquam, hunc
errorem annotat Assemanus, et, suspensus haerens,
nescit cui illum adjudicet, Xenaiae videlicet, aut alicui
Monophysitae Xenaiam sibi patronum quaerenti.
14. Non igitur laudatis scriptis doctus vir Assemanus
tantam fidem censuit adhibendam, ut plene
hunc a Manichaeorum erroribus abhorruisse arbitretur.
Nam et quaedam Xenaiae dictiones ei occurrerunt,
quae haereticum Manichaeorum sensum praeseferunt.
Has inter celebris est illa quam Orientalis
scriptor subjicit ex libro theologico Radiorum nuncupato;
videlicet: Philoxenus, inquiunt, passiones
 Domini voluntarias, non naturales, agnoscit. Moyses
quoque Barcepha corpus Adae, antequam is peccasset,
Dominum induisse testatur. Denique in historia mar
Barsumae corpus Domini nostri haud instar corporis
humani esse dicitur . Has autem omnes dictiones
Manichaismum spirare, et Manichaeorum fabulosa
figmenta continere, quis ignorat? Quas tametsi libri
auctor non omnes Xenaiae seu Philoxeno adjudicet,
singulas quidem ex nefaria Manetis officina prodiisse,
praecedentes nostrae elucubrationes abunde patefaciunt.
Sed Manichaismum, istud Philoxeni dictum
indicare, videlicet, passiones Domini voluntarias, et
ipse Assemanus asseverat, illudque scriptoribus a
nobis recensitis occasionem praebuisse ut Xenaiam
hujus haereseos reum traducerent affirmat. Sed doctus
vir arbitratur aut Philoxenum in Incorrupticularum
impegisse errorem, ex Manichaicis quidem
principiis derivatum; aut ob inconstantiae vitium,
quo frequentius haeretici jactari solent, quibusdam
 Manichaeorum placitis adhaesisse, quamvis ipse in
libris suis ea passim exsecretur.
188 Utcumque ergo res se habeant, jam nec Xenaias
ipse, Assemano auctore, ab omni Manichaismi labe
purgari potest, nec Opera quae sub ejus circumferuntur
nomine, illique adjudicantur, suppositionibus,
laciniis atque interpolationibus carent. Quo itaque
innixi fundamento, relictis veterum et supparum
scriptorum testimoniis, de ejus fide judicabimus?
Laudatis innixi scriptis in erroris discrimen adducemur,
cum certo non innotescat an volumina illa ex
vera Xenaiae officina prodierint, an in illis conscribendis
suae fidei dictamen fuerit secutus, an denique
aliorum studio falsata fuerint, ad occulendam seu
delendam eam Manichaismi notam quam veteres
scriptores et septimae synodi Patres eidem inusserant.
Verum in his omnibus conscribendis diutius quam
par erat immoratum me fuisse intelligo, potissimum
quia monumenta Syriaco sermone conscripta nec
 lustrare queam, nec eadem interpretari; quae sane
cuique opus esse debent eorum qui causam ejusmodi
ad exitum perducere cupiant. Quare, praetermisso
hoc disserendi genere, illud unum dumtaxat subjicimus,
totum pene Orientem Anastasii imperatoris
et Acephalorum studio Manichaica labe fuisse pollutum.
Quod ut clarius innotescat meliusque intelligatur,
ultimum de Manichaeorum historia conscribimus
caput, cum reliqua quae dicere possemus de
nefaria hac haeresi apud Armenos postmodum Paulicianorum
studio propagata sufficienter a Petro Siculo
et a Photio fuerint descripta.