CAPUT XIV.
Manichaeos urbem Romam adhuc inhabitantes Hormisdas
papa plagarum examinatione discussos exsulatum
abire cogit. Beausobre nugae cavillationesque
refelluntur. Constantinopolitana Mennae patriarchae
synodus Severum, Anthimum aliosque Acephalorum
principes, veluti Manichaici dogmatis propugnatores,
damnat. Tandem nonnulla annotantur de Manichaeis
ex Petri Siculi et Photii historiarum libris.  
1. Antequam aliquid de Orientalium episcoporum
in Manichaeorum causa gestis dicere aggrediamur,
Hormisdae papae agendi rationem et in eosdem haereticos
judicium paucis describere necessarium ducimus.
Quippe qui cum vipeream hanc sobolem
Romae delitescentem reperisset, omnes sui animi
nervos ad eam penitus abolendam adhibuit. Christi
ergo anno quingentesimo decimo quarto, cum Anastasius
imperii habenas teneret, Symmachus papa
ex hac luce migravit. Huic vero eodem anno Romae
Hormisdam suffectum fuisse, ecclesiasticae tabulae
patefaciunt. An vero in hujus pontificatus exordiis
 aliquas Manichaicae sectae reliquias, ex praecedenti
Symmachi papae inquisitione superstites ibique latitantes,
repererit; an vero, Symmacho dumtaxat vita
functo, tertio aut quarto anno ex aliis Africae, Orientis
aut Italiae regionibus ad Urbem inhabitandam
convolaverint, ex nullo Christianae rei monumento
innotescit. Verum si Pontificalis libri, in quo Romanorum
antistitum gesta describuntur, ordinem persequi
velimus, Hormisdam post plures in pontificatu
annos transactos, Manichaeos Romae reperisse credendum
est. Nam idem summus pontifex primos
quatuor sui regiminis integros annos insumpsit, ut
Anastasium imperatorem, multarum haeresum, ut
vidimus, propugnatorem et vindicem, ad bonam frugem
reduceret. Quod cum semel iterumque, per suos
legatos ea de causa Constantinopolim missos, tum
per 189 epistolas, obtinere incassum tentasset, et
pia Rom. pont. voluntas semper frustrata mansisset,
tandem imperator, nutu Divinitatis fulmine percussus,
 miserrime obiit. Cui cum religiosissimus princeps
Justinus in imperio suffectus fuisset, quod tantopere
studebat Hormisda, mirifice consecutus est, anno
519, legatis Constantinopolim missis, quos inter fuit
sanctissimus ille vir Germanus Capuanus episcopus.
2. Orientalium itaque cum Romana sede pace
redintegrata, simulque cum haereticis damnata
Acacii, Euphemii, Macedoniique memoria, nec non
Zenonis et Anastasii imperatorum, demum Manichaeorum
sobolem exsulatam ex Urbe abire compulit.
Quare si nos libri Pontificalis auctorem, in Hormisdae
papae gestis describendis, rerum temporumque ordinem
fuisse secutum arbitrabimur, hocce pontificis in
Manichaeos judicium post annum 519 contigisse affirmabimus;
verum parum utili et in incerto versanti
quaestione praetermissa, Hormisdae in Manichaeos
agendi rationem attendamus. Hic (ait laudatus scriptor)
invenit Manichaeos, quos etiam discussos cum examinatione
plagarum exsilio deportavit . Nova haec
plane est ecclesiastici judicii forma, quam ab Hormisda
 in Manichaeos adhibitam auctor describit. Non
enim ante hujus pontificis tempora, ecclesiastica auctoritate
haereticos cum plagarum examinatione discustos
legimus. Et quamvis imperatores saeculique judices,
ut penitus eam sobolem delerent, varia poenarum
genera jam pridem decrevissent, vel eorum bona
proscribendo, vel eos omni humano jure privatos in
exsilium abire cogentes, plagis autem verberibusque
affligendos a quopiam hactenus definitum fuisse haud
intelligimus. Verum publica saeculi auctoritate exsecutioni
demandatum existimamus, ne videlicet lenitatis
leges, quibus Ecclesiae pastores sanctissime
 haerebant, violarentur. Conquisitis praeterea omnibus
Manichaeorum libris sive codicibus, summus pontifex,
eadem suorum praedecessorum exempla secutus,
ante fores Constantinianae basilicae concremavit, tantoque
metu et terrore in horum scelestissimorum
hominum animum excitato, ab exsilio Urbem amplius
remeare non cogitaverunt.
Haec tamen Hormisdae, Symmachi, Gelasii, Leonis,
aliorumque Romanorum pontificum in Manichaeorum
libris comburendis agendi ratio ab acatholicis viris
non omnino probata est. Eam enim potissimum parum
utilem et tutam ostendere conatur Isaac Beausobre
, qui in suis de Manichaica Historia libris,
varias cum imperatorum tum magistratuum leges de
haereticorum vel Christianorum codicibus perdendis
pentiusque delendis recensuit. Has autem veluti rationabiles
vindicat, ea videlicet de causa quod ejusmodi
codices quaedam continerent quae religionis
pietatem humanamque corrumpebant societatem, de
qua re ipsi cap. 4 hujus libri sermonem luculentissime
 habuimus .
3. Age vero, Beausobre nugis et commentis rejectis,
alios Manichaicos mores, cultum ecclesiasticumque
regimen, ex Constantinopolitanis synodis expendere
aggredimur, quorum aliam ad Hormisdae tempora
referendam esse, aliam vero ad Agapeti aevum pertinere,
ex certissimis monumentis patefaciemus. Eas
autem synodos, Severum, Anthimum, Zoarum, Philoxenum,
aliosque, qui Acephalorum nomen perferebant,
tamquam Manichaicorum dogmatum propugnatores,
communi Patrum consensione damnasse,
iis exploratum est qui eorumdem Acta lustrarunt.
Quare nos in iisdem Actis percurrendis, sine ulla animi
ambiguitate, Manichaicorum rituum professores sub
Acephalorum nomine delitescere studuisse judicavimus.
Ne vero falsa videar fabulari, ad memoriam
prius revocabo quae impius imperator Anastasius ad
suam haeresim amplificandam adhibuit, cum videlicet et
Xenaiam Constantinopolim adduxit, et Severum 190
 nefandum hominem cum monachis bis centum eodem
venientibus honorifice suscepit. Quod (ait Petavius) 
initium fuit impuri illius Severi, qui anno 513 Antiochenam
sedem, a qua Flavianus ob constantiam catholicae
professionis superiore anno exturbatus fuerat,
per vim occupavit, et Orientales omnes ad synodi
Chalcedonensis damnationem tentavit adducere, resistentes
vero catholicos episcopos e sedibus ejecit.
Quis fuerit Severus, ex qua gente duxerit originem,
in qua religione primum fuerit institutus, paucis explicare
ducimus necessarium. Quae quidem omnia a
nostro scribendi scopo aliena iis haudquaquam videri
debent qui praesentes has nostras Exercitationes lectitabunt.
Sozopoli igitur, una ex Pissidiae provinciae urbibus,
Severus natus est. Qui cum adolevisset, ut tradunt
Evagrius, Nicephorus  et Liberatus diaconus, apud
Berytum, Ciliciae urbem, in foro versabatur, ethnicorum
tamen moribus et ritibus assidue vacans.
Postea vero, relicto jurisprudentiae studio, cum sacrum
 baptismum suscepisset in ecclesia admirabilis martyris
Leontii, qui in urbe Phoenices Tripoli summo honore
colitur, illico monasticam vitam amplexus est, quod
inter civitatem Gazam et oppidum Majumam in medio
itineris positum est . Hunc autem in veneficiis, ab
ineunte aetate, fuisse deprehensum, atque in Berytiorum
urbe, antequam baptizaretur, daemonibus
religiosum cultum adhibuisse, ex libello monachorum
in Constantinopolitana Mennae synodo recitato proditum
est. Quare nobis saltem suspicari licet nonnisi
simulate ad suscipiendum baptisma adductum fuisse,
ut videlicet eas poenas evaderet quibus imperat rum
 leges in sacrilegos veneficosque homines animadverti
praecipiebant. Suspicionem auget Severi fuga, quam
ex Beryto arripuit, ut apud Tripolim se reciperet.
Atque tandem eadem nostra conjectura eo magis roboratur,
quod Severus, nondum expleto tempore quo
recenter baptismate illuminati in monasteriis diversabantur,
animi nequitiem sub catholicae religionis
colore amplius cohibere non valens, nec rursus perspicue
ad antiquum gentilis opinionis suae vomitum reverti
valens, per aliam viam ad id quod studebat pervenit.
4. Poenarum ergo metu adductus, ad antiquos gentilium
ritus palam reverti exhorruit. Propterea, novis
fraudibus excogitatis, sub Acephalorum dogmatibus
Manichaicam professionem delitescere nisus est, ut
Manetis ritibus atque mysteriis studiosius vacaret. Non
ergo mirum si, abnegata a Severo Ecclesia, et eo a quo
fuerat baptizatus, statim Constantinopolim ad imperatorem
Anastasium, omnium nequissimorum hominum
patronum et vindicem properaverit, a quo cum
 bis centum monachis multo gaudio et honorifice exceptus
est. Tantae itaque potestatis praesidio suffultus,
et ad Antiochenam seu Theopolitanam sedem evectus,
non solum multas cruentasque caedes militari
manu in catholicos sacerdotes et archimandritas, qui
suae illicitae et per injuriam canonum factae ordinationi
strenue sese opponebant, fieri mandavit, verum
etiam Dei domos et ecclesias, maximis solemnibusque
ritibus et mysteriis consecratas, occisorum sanguine
sordidavit, eas diversoria haeresis et impietatis
vocitando, et baptisma quod acceperat reprobando.
Jam vero quod Severus sincere Acephalis non adhaeserit,
sed et ipsam Acephalorum religionem simulaverit,
ex sequentibus omnibus (aiunt religiosi monachi
in laudato libello)  manifestum fuit. Narrant quippe
imprimis nullam in Christo duarum naturarum unionem,
seu unitivum (ut aiunt), admisisse, sed novativum
dumtaxat, ipsum divisivum appellans, et in suis
propriis conscriptionibus anathematizans. Quae loquendi
 formula 191 etsi sensum obscurum redoleat, tamen
veram humanitatem Verbum divinum non assumpsisse,
nec eam sibi copulasse, significat. Petro Moggo
deinde, qui in Alexandrinam sedem ob Acephalorum
principatum fuerat intrusus, nec communicare voluit,
neque iis qui ab eodem Petro Moggo fuerant seducti
et edocti, eo quod deberet Petrus abripi de Ecclesia
Alexandrina. Hac enim de causa Petri Moggi caeterorumque
cum eo communicantium nomina ex Theopolitanae
Ecclesiae diptychis abradi voluit. Propterea
novis in dies contra quoscumque tumultibus excitatis,
non catholicam tantum, sed et ipsorum Acephalorum
religionem hujusque sectatores evertere atque
delere conabatur. Tum assumpto sibi quodam Petro
(quem Iberum appellant) criminum socio, quippe qui
Apameae episcopalem thronum sibi usurpaverat, finalem
urbis Alexandrinae eversionem constituerunt,
apponentes Alexandrinis divisiones, et ad invicem ibi
populum concitantes, ut et bella civilia fierent, multae
 domus incenderentur, multorumque hominum sanguis
effunderetur, et ipsi quidem vix aliquando fuga poenas
pro istis debitas aufugerunt.
5. Ex hac porro rerum gestarum serie monachi in
suo libello scite ratiocinabantur, Severum, Petrumque
Iberum, seu Apamensem, nusquam Christianae
religionis fuisse cultores, utpote quibus aequanimiter
catholicis et haereticis infensi videbantur. Cum enim
omnem Ecclesiam inique anathematizare ausi essent,
merito ab omni Ecclesia anathematizati fuere. Et quidem
ut universali quodam anathemate ab omnibus
proscriberentur, et ut eorum vitae genus omnes exhorrescerent,
immanis saevaque agendi ratio qua ad
necem et exitium Jesu Christi cultores perquirebant
suadebat. Quia videlicet, omnibus sacris divinisque
legibus fractis et abolitis, sacerdotes aliosque Ecclesiae
 ministros templa inhabitantes et altaribus inservientes
et insistentes violenti morti tradebant,
eosque suis manibus suffocabant, vel quando ad monasteriorum
omnia bona diripienda, devotos monachos,
vinculis, carceribus exagitabant, gladiis telisque
jugulabant; vel quando itinera agentes, venerabilia
claustra S. Simeonis penetrantes, congregata multitudine
latronum Judaeorum in istos honorabiles monachos
irruerunt, nec horum canitiem veriti, opus gladii
in ipsos fecerunt circa 350 numero existentes, eorumque
membra in via disperserunt, non tradentes
sepulturae eorum venerabiles reliquias, neque ipsorum
tuguriis parcentes.
Haec, inquam, omnia, etsi immanis, saevi, truculentique,
et longe ab omni pietate et religione animi
argumento sint, eorum vero Manichaica instituta
non praemonstrarent, nisi rerum agendarum scopus
attenderetur. Quid aliud enim Severus et Petrus
Iberus secum reputabant in hisce immanibus caedibus
patrandis? nisi cruenta daemonibus, quibus serviebant,
 sacrificia reddere, quem ritum Manichaeos
adhibuisse exploratissimum est. Aliis praeterea superstitiosis
magicisque ritibus Severus et Petrus utebantur,
vel cum suffocatricis manus impositiones ipsorum
profani et falsi sacerdotes (tamquam ethnicorum
arioli) et pro mortuo vivente super ordinandis verba
invocationis proferebant, non ex divina gratia, sed de
ventre varia dicentes, ac de terra loquentes ; vel
cum Dei Ecclesias, mystica nostrae fidei sacramenta
et mysteria evertere et devastare studebant, nova
conventicula et contraria baptismata instituentes,
audacter et impudice Christianorum animas ad pecunias,
ad gloriam, ad carnales delicias subripientes.
Nam domos intrantes, captivas ducebant animas hominum
et mulierum non firmatas, et non solum
pravis dogmatibus secundum animas, verum etiam et
corporaliter ipsas corrumpebant. Rerum autem harum
atque similium relationem jam pridem ad Hormisdam
Romanae et apostolicae sedis praesulem transmissam
 fuisse, atque ipsum summum maximumque pontificem
depositionis anathematisque sententiam 192
in eosdem haereticos tulisse, ex pluribus monumentis
evinci, laudatus archimandritarum coetus et monachorum
ex monasteriis S. Dalmatii, Hierosolymorum,
secundae Syriae, montis Sinai et trium Palaestinarum,
profitetur; nihil aliud constantissime exposcente
venerabili illo ascetarum coetu, nisi nefarios
hosce homines tamquam Manichaeos habendos esse
atque puniendos.
6. Et quidem sanctum pontificem Hormisdam in
eos, veluti Manichaici dogmatis sectatores, animadvertisse,
ejusdem epistola ad presbyteros, diaconos,
archimandritas secundae Syriae, et ad reliquos orthodoxos
quocumque Orientali climate degentes, et in
apostolicae sedis communione persistentes, satis perspicue
patefacit. Nam Hormisdas ex apostolico Petri
throno pronuntiat gliscentes tum per universum
Orientem haereses, aut ex Photini, aut ex Manetis
 impuris fontibus prodiisse horumque insana dogmata
latius propagata fuisse, studio Severi Antiocheni,
Xenaiae Hierapolitae, Cyri Edesseni, Petri Apameae,
qui, indesinenter nefariis superstitiosisque sordibus
involuti, episcopales thronos innumeris criminibus
polluerunt. Ne ergo presbyteri, diaconi, archimandritae
secundae Syriae, et reliqui Orientales orthodoxi
a profanis ritibus deciperentur, summus pontifex
ibidem generatim mandat, quidquid adversus regulas
Patrum, ex quibusdam falsis commentariis prolatum,
abjicere: Nullus (ait) vos incongruentibus praeceptis
aut novis moveat institutis. Si enim mundani sunt, et
Ecclesias tenere non possunt, quia eis magis convenit
discere quam docere. Et tandem ad Manichaicas forte
oblationes alludens, subjicit: Nefas est enim altaribus
piis peregrina inferre libamina: quia certos religiosis
 disciplinis terminos Deus inter ipsa quoque cultus sui
praescripsit initia .
7. Praeter hujusmodi autem non incertae fidei monumenta,
quae Severum, Petrum Apameae, Zoaram,
aliosque socios Manichaicorum rituum et dogmatum
professores fuisse patefaciunt, alia illius aevi superest
clericorum et monachorum Antiochensium ad
Joannem Constantinopolitanum episcopum supplicatio,
in qua non tantum praecedentia superius descripta
facinora recensentur, verum etiam et alia multa,
quae nonnisi Manetis cultoribus convenire possunt.
Cujusmodi enim illa sunt quae ex Judaeorum societate
Severus sibi mutuaverat. Cum videlicet, Christianorum
jugulationibus ubique patratis, sanctorum Syrorum
martyrum monachorum carnes canibus et avibus
facerandas projecit; cum circa fontes in Daphne facere
praesumpsit, et veneficiis ibidem utens, scelestis sacrificiis
daemones colebat; cum neque sacris altaribus
parcens, neque sacris vasis, alia confregit, alia conflavit,
ad nefarios omnino profanosque usus pecunia,
 aere argentoque erogatis. Siquidem calices argenteos
et aureas columbas in formam Spiritus sancti super
divina lavacra et altaria appensas una cum aliis sibi
appropriavit, dicens non oportere in specie columbae
Spiritum sanctum nominare . In hoc enim maledicti
genere unum ex praecipuis Manetis dogmatibus situm
fuisse quis inficiabitur? Deum enim posse corpoream
assumere formam mordicus inficiabantur. Et propterea
nec Verbum veram hominis carnem, nec Spiritum
sanctum sub aspectabili corporeaque apparuisse figura
docebat. Quare ad evertenda duo haec Christianae
religionis capita, Christi, Spiritus sancti angelorumque
figuras dejiciebant, et undequaque delere
conabantur.
Haec quidem Manichaicae philosophiae et theologiae
fuisse principia, nec acatholicus vir Beausobre potuit
inficiari. Qui quamvis in Manichaeorum describenda
historia, nimium suis partibus indulgens, totum studium
adhibeat ut catholicis negotium facessat, sanctorum
 vetustissimorum Ecclesiae Patrum et scriptorum
sententias contemnat, jocum risumque faciat,
193 catholicos jurgiis et maledictis lacessat; et denique,
ut principaliora fidei nostrae dogmata refellat,
aut perniciosius pravis Lutheranorum, Calvinistarum
Socinianorumque commentis pervertere nitatur;
octavo tamen libro quae nos de Severo, Zoara aliisque
descripsimus, ille Maneti suisque asseclis adjudicavit.
De Severo tamen, Zoara aliisque, qui sexto
Ecclesiae saeculo Manichaicam impietatem sub Acephalorum
larva delitescere nitebantur, Beausobre
nec unum verbum fecit, cum ejus scribendi ratio et
scopus ad solum Manetem primosque ejus socios,
horumque profana aeque et nefaria instituta, se extendant,
posthabitis deinde ab eo iis locis iisque auctoribus
quibus haeresis illa grassabatur, et quorum
subsidio et industria, temporis decursu, longe lateque
propagata fuit. Quare si quis attentius ad illius
auctoris scopum animadvertere secum recogitabit,
haudquaquam sincerum de Manichaeis historicum
 criticumque opus conscribere sibi proposuisse, sed
catholicos dumtaxat insectari, eosque sanctissimos
vetustissimosque Patres qui nefandae huic sectae sese
strenue opposuerunt carpere, de inscitiae et errorum
nota postulare statuisse, dubio procul intelliget, ut
jam in praecedentibus indicavimus.
8. Ne vero in recensendis Beausobre malis artibus
nostrae historiae filum ordinemque pervertamus,
Orientalium orthodoxorum episcoporum novas contra
Severum, Anthimum aliosque Acephalos postulationes
subjiciamus . Ex quibus apprime omnibus
innotescet nihil nos in causa de qua modo agimus
nostro studio confinxisse, aut solis conjecturis adhaesisse;
 sed rerum veritatem ex certissimis monumentis
et percunctari et haurire voluisse. Orthodoxi
itaque quadraginta septem Orientis episcopi, vel per
se, vel per suos legatos, Agapeto Romano pontifici
Constantinopolim accito, libellum obtulerunt, quo
non tantum facinorosa Severi gesta hactenus descripta
contestati sunt, sed hunc tamquam Manichaici
dogmatis assertorem nefariumque propugnatorem
damnandum postularunt. Supplicamus (aiunt), sanctissime . . . ,
clamamus: Adjuva nos et sanctas animas
(a Severo) occisas, quas astare cogitate prudenter, et
ostendere vobis quod propter Christum traditae sunt
morti a bestia multi capitis, ne rursus ex suo omnibus
manifesto mangonio et Manichaeo errore, quo confidens
iste iniquus ausus est intrare mundas regias aulas. In
quam quidem opinionem, sive judicium, laudati episcopi,
non alia ducti ratione descenderunt, nisi quia,
spectatis Severi moribus istiusque doctrina, sedulo
percunctati sunt cujus sectae assertorem propugnatoremque
eum oporteret nuncupare. Etenim quandoquidem
 illum eadem cum gentibus sentire, ejusdem
cum Eutyche simulate opinionis esse, Nestoriique
quandoque mores sectari, cum iisdem innotuisset,
merito et cum veritate, et diaboli organum, et Manichaeum
vocitarunt. Praepostere ergo laudatos Orientis
episcopos de Severi dogmatibus seu erroribus judicasse
nemo confingat. Potissimum, cum non ex incerto
vulgi rumore, sed ex factis rebusque apprime
perspectis et cognitis ejusmodi judicium ediderunt.
9. Praeterea autem, ex Manichaicae philosophiae
et theologiae principiis, veram Christi Domini ex
Virgine nativitatem, veram ipsius carnem mortemque
inficiabantur, magicis studiis et exercitationibus
Severus ipse, Petrus Apameae, Zoaras et Isaacius
Persa sedulo vacabant. In quibus superstitiose Manichaeos
versari consuevisse, etiam Beausobre variis
in locis explicavit. De Zoara enim in laudato legimus
libello, hunc divinam Scripturam omnesque sacros
ordines et missam ignorasse. Quinimmo summa
 animi audacia omnes veros sacrosque ecclesiasticos
ritus pessumdedisse per conventicula et parabaptismata,
quae quotidie ab eo agebantur. Cujus synagogam
(aiunt laudati Orientis episcopi ad Agapetum) mulierculae
comessationibus et ebrietatibus, luxibusque et
adulterationibus 194 deditae implent. Quae quidem
mala ut procul ab Ecclesiae sinu caeteri sanctissimi
Orientis episcopi repellerent, omnes nisus adhibuerunt,
intrepide etiam coram imperatore se sistentes, huncque
enixe rogantes ne permitteret aggregari bestias
sanguinis edaces cum agnis; alias paulatim, tota in
Oriente polluta et labefactata Christi religione, jam
pudor, justitia, sanctitas verusque Dei cultus ad exitium
perducerentur.
10. Isaacium autem Persam, qui in Orientem venerat,
caeterisque nefariis illis viris comitem se adjunxerat,
adhuc graviora perpetrasse facinora exploratum
est. Nam orthodoxi illi episcopi de hoc homine
verba ad Agapetum facturi, nec lacrymas vel ejulatum
cohibere poterant, nec sermone explicare valuerunt
 quae suis iniquis manibus facere non exhorruit. Unum
dumtaxat de eo facinus narrant, quod maxime exsecrari
testantur. Illud videlicet, quod in quoddam
se recipiens diversorium, in quo piissimi Justiniani
orthodoxi imperatoris imagine reposita, praedictus
scelestus et arrogans vir, tamquam certans ut secundum
noviorem modum dicendi blasphemaverit Deum.
Peculiare igitur aliquod blasphemiae genus hunc Persam
in Deum excogitasse et dixisse praecedentia
verba jam perspicue indicant. Quale autem ejusmodi
fuerit, neque ex hoc, neque ex quocumque alio monumento
nobis innotescere potuit; potissimum cum
Patres illi incoeptam narrationem prosecuti, statim
 subdant: Extendens baculum, in quo inhonoratam
senectutem suam firmare fingit, implensque simulatum
stellionatum in conspectum eorum qui ab ipso seducti
sunt, percutiebat sine venia similitudinem Christo amantissimi
imperatoris, haereticum denominando sic Deo
unitum, et ab ipso custoditum, et veritatem praedicationis
custodientem. In quo furore Isaacium perstitisse
asseverant, donec divisit tunicam habentem nobilem
effigiem, et partem pro se tenuit, quam et igni tradidit;
sed totum exterminare non potuit. Simul autem cum
imperatoris imagine figuram Christum Dominum repraesentantem
expressam fuisse arbitramur. Etenim
in subsequenti sermonis parte subjiciunt: Nam conservatum
fuit a Numinis meliori providentia, in redargationem
manifestam et notam homicidialis temeritatis
.
11. Haec autem quae nos de Isaacio Persa et caeteris
hactenus vel exscripsimus, vel explicavimus, manichaicos
prodere mores, instituta et nefariam religionem,
extra omnem dubitationis aleam positum esse
 arbitramur. Atque potissimum in eam rapimur persuasionem,
quod Manichaeorum secta, templum, altaria,
sacrificium, imagines, aliaque mysteria ad Christi
veram humanam naturam pertinentia, illamque repraesentantia,
dejiciebant, evertebant et ab iis abhorrebant;
ut in quibusdam deinde synagogis, seu
diversoriis, cum pravis eorum mulieribus dumtaxat
nocturnis horis congregarentur, ad profanas quasdam
oblationes Deo offerendas. Luculentius tamen de
horum institutis Beausobre disseruit ; sed eo
animo ut contendere auderet quaedam ex iis institutis
primigeniae Christianorum religioni, ritibus, disciplinae
et dogmatibus consentanea omnino fuisse,
quasi vero Manichaei in omnibus apostolicis viris se
conformari studuerint. Quid? Trium priorum saeculorum
Patres eadem cum Manichaeis sensisse contendit.
Videlicet dumtaxat puram precum oblationem a
Christianis Deo fieri oportere docuisse, et ad Tertullianum
nimirum, Clementem Alexandrinum provocare
 non veretur, subjiciens non templa, non
altaria, non imagines primos Christi cultores admisisse
 a quibus abhorrebant, ne gentilium religionem
sectari viderentur. At nugari, planeque in his
Beausobre comminisci, jam ex iisdem Patribus ad
quos provocare intendit, exploratum est. Nam Tertullianus
195 imprimis, quamvis libro ad Scapulam,
quem Beausobre laudat, de oblationibus Deo factis
disserens, puras cordis preces in lata significatione
sacrificia appellet, plerisque tamen in locis missae
sacrificium, Ecclesiae sacerdotium, altaria templaque
Christianorum recensuit, ut in libro potissimum de
Castitatis Exhortatione, vel in libris de Monogamia,
Carnis Resurrectione, et alibi passim; quibus in locis,
non tantum sacerdotum dignitatem, sed ritus
quibus altaris ministri consecrantur, laudat atque
describit. Parem quoque Beausobre fingit fallaciam,
callidumque gerit ingenium ad Clementem Alexandrinum,
libro I Strom. cap. 7, provocando. Is enim
etsi purarum precum oblationem laudet, nusquam tamen,
 aut incruentum corporis et sanguinis Christi
sacrificium, aut Christianorum templa, vel altaria
negavit; ut pluribus momentis ex hujus operibus
excerptis explicare possemus, si noster scribendi
scopus id non praepediret. His igitur aliisque similibus
Beausobre fallaciis annotatis, quae demum de
Anthimo speciatim dicenda occurrunt paucis enarrabimus.
12. Is ergo primum una cum reliquis sociis in
Constantinopolitanam irruens urbem, altaria profana,
baptisteria aliena in oppositum veri altaris et sancti
fontis, in multis claris locis ipsius civitatis, et in suburbiis,
et in propria domo, fixit, iniqua in ipsis facere
non cessans. Communi itaque Severi, Petri Iberi,
 Zoarae, Isaaci Persae studio isthaec Anthimum Constantinopolim
fecisse, Marianus monachus, cum archimandritis
monasterii Sancti Dalmatii et caeteris
monachis et archimandritis monasteriorum regiae
urbis Constantinopolim, Hierosolymorum, montis
Sinai ac secundae Syriae, in suo libello supplici ad
Justinianum Augustum dato, contestatus est, istud
speciatim de Anthimo subjiciens, eum videlicet propriam
Trapezuntinam Ecclesiam in qua episcopus
fuerat ordinatus, contra divinas ecclesiasticasque leges
ex multo tempore deseruisse, et sub ficta continentiae
larva cum haereticis conventicula fecisse, ut
nimirum horum praesidio sedem Constantinopolitanam
contra omnes ecclesiasticos canones et leges subriperet.
Hanc violentam et iniquam Anthimi ad Constantinopolitanum
thronum promotionem cuncti orthodoxi
viri exhorruerunt, cum quia legitima catholicae Ecclesiae
sacramenta pessumdabantur, tum quia summas
pati molestias cogebantur. Quid vero imperator in
 tanto ecclesiasticarum rerum discrimine decreverit
attendamus. Non enim, auditis omnibus Anthimi
criminibus, in hunc animadvertere voluit. Sed princeps
sapientissimus, ecclesiasticis juribus et sacerdotum
immunitati optime consulens, canonicum judicium
a Romano pontifice cum in Anthimum tum in
socios fieri exoravit; iis ductus persuasionibus, quod
ecclesiasticis rebus se immisceri non oporteret. Ab
universali igitur Ecclesiae pastore sententiam fore
exspectandam utriusque Testamenti praeceptis persuasus
et edoctus, eo videlicet, Interroga patrem
tuum, et annuntiabit tibi; seniores tuos, et dicent tibi;
vel alio, Obedite ducibus vestris, et subditi estote; ipsi
enim vigilant pro animabus vestris tamquam rationem
reddituris . Perpetrata ab Anthimo et sociis facinora
(sicut jam pridem laudati libelli auctores cum
Palaestinis episcopis et aliorum Orientalium praesulum
oratoribus postulaverant) ut ab Agapeto papa recognoscerentur
judicarenturque, sacra etiam imperiali
 lege sancitum voluit.
13. Nec ab alio quidem quam ab ipso Romano
pontifice Agapeto Anthimus condemnatus et omni
sacerdotali honore fuit privatus. Cum videlicet sanctus
pontifex, Constantinopolim profectus, facinorum
impietate perspecta et omni ex parte probata, Anthimum
ex ea sede dejecit, et tamquam haereticum habendum
esse declaravit, omni dignitate 196, sacro officio
nudavit, orthodoxi et episcopi nomine, quo Anthimus
maxime gloriabatur, e sacrorum ministrorum Albo
prorsus deleto. Quam quidem apostolicae sedis sententiam,
ut, omni contradictore et offendiculo sublato,
ad felicem exitum perduceretur, Agapetus ipse
ad Justinianum Augustum, tamquam sacrorum canonum
vindicem, exsequendam commisit, ut laudati
hujus libelli auctores enixius deprecati sunt, dicentes:
Obtestamur itaque vestrum imperium, non contemnere
justum judicium praedicti sancti viri, sed ipsum exsequi,
et Ecclesiam Dei, et totum mundum liberare a
peste Anthimi et praedictorum haereticorum. Nam
 sancto viro Agapeto ex praesenti vita evocato, post Deum
ad vestram pietatem respicientes, haec finem a vobis
accipere exspectavimus. Quas vero partes in haereti
corum perniciem laudatus et piissimus saeculi princeps
assumere debuisset, statim explicant iis verbis:
Implentes itaque quae ab illo juste et canonice judicata
fuere, et per vestram generalem sanctionem ipsa
confirmando, taliaque de caetero praesumi interdicendo,
illius beatam animam coletis.
14. Hoc in genere Manichaicorum morum et rituum
versatos fuisse Acephalorum principes, jam
laudata ex sinceris fontibus monumenta dilucide
patefaciunt. Verum cum in pervolvendis Constantinopolitani
Mennae concilii Actis alia occurrant nobis,
 quae non tantum praesentem dirimunt quaestionem,
sed etiam Beausobre nugas in praecedentibus annotatas
plenius rejiciunt; idcirco ea subjicere noster
scribendi scopus suadet, ne nobis defuisse videremur.
Haec autem ad Petrum Iberum Apameae episcopum
potissimum pertinent, de quo in superioribus varia
annotavimus, quemque omnium Manichaicorum dogmatum,
rituum, cultorem assertoremque fuisse, totamque
Ecclesiarum Syriae sacram divinamque disciplinam
et oeconomiam susquedeque vertisse, ex
communi testimonio cleri sanctae Ecclesiae Apamiarum
metropoli innotescit . Neque vero nostra
agendi ratio sinit ut singula recenseamus quae laudasis
Apameae clerus in epistola ad sanctissimos Patres
et episcopos secundae Syriae de tam nefario homine
descripsit; vel modo indicare quemadmodum, qua
arte, studio, quibusve praesidiis Apameae thronum
Petrus obtinuerit; non verba facere de callidis machinationibus
quas adhibuit ad orthodoxorum Orientis
episcoporum memorias e sacris diptychis penitus
 auferendas, vel de direptionibus quibus sacra vasa,
Ecclesiarum pecunias, et supellectiles in profanum
transtulit usum; vel de violentis ordinationibus quas
frequentius adhibebat ut humiles et sibi infensos
clericos, praedictarum rerum custodes, licet omnino
repugnantes, a suis legitimis gradibus amoveret, eos
ad altiora ministeria promovendo, sacrilego ore audacius
contendens nec Jesum Christum crucifixum
descendere posse ad eos e suis manibus eripiendos.
Haec, inquam, et id genus alia, silentio premere duximus,
cum facile a quopiam in conciliorum Actis lustrari
possint. Sed ea dumtaxat subjiciemus quae
apertos Manichaicos indicant mores. Cujusmodi profecto
illa videntur quibus sacrum baptisma labefactabat,
cum videlicet impudicitiam muliebrem non dignam
sancti fontis introduxit, et stare fecit juxta sacrum
fontem. Et cum divina mysteria (ait laudatus clerus)
in oratorio domus Dei Genitricis finiuntur, qualem
sermonem indigne faciat quae auris Christianorum
 tantam impietatem dictam et factam sustinuerit .
Haec omnia autem ex Manichaeorum schola prodiisse,
auctor est Photius. Qui de horum coetibus et conventibus
verba faciens, ait eos appellare consuevisse
loca in quibus conveniebant proseuchas, seu oratoria;
addens: Immo etiam si salutare baptismum respuunt,
se tamen ipsum admittere simulant, Evangelii verba
baptismatis voce subindicantes. Etenim, inquiunt, 197
Dominus dixit: Ego sum aqua vivens. Et paulo infra
explicare volens quemadmodum quandoque nonnulli
eorum infirmitatibus corporalibus laborantes baptismate
lavari peterent atque rogarent, futiliter (ait)
putantes crucem et baptisma corpori prodesse, homines
sane omni commodo et opitulatione indigni; sed eorum
vim et operationem, nec ad animae mundationem, nec
ad aliam quamque utilitatem pertinere arbitrantur .
Cum itaque ex illius synodi Actis certo habeamus,
Severum, Anthimum, Zoaram, caeterosque sub Acephalorum
nomine delitescentes, hujusmodi pravis
moribus et institutis dedisse operam; eosque omnia
 sacra mysteria profanis ritibus et sacrilegiis labefactasse;
sacris imaginibus crucisque signaculo bellum
indixisse, confregisse pedibusque calcasse; quis negare
poterit eos fuisse Manichaeos? Et quidem tamquam
Manichaeos, tum ab Hormisda pontifice, tum
ab alia Constantinopolitana synodo sub Menna fuisse
damnatos, istius epistolis et Actis exploratum est,
quae facile a studiosis viris poterunt lustrari .
 15. Absoluta itaque priori hac nostrarum Exercitationum
parte ad Manichaeorum historiam pertinente,
aliqua referre nobis opus esset de Paulicianorum,
Bogomilitarum, Waldensium et aliorum haereticorum
sectis, quae Manetis doctrinam imbiberunt, istiusque
instituta et mores prosecutae sunt. Verumtamen, cum
de hisce sectis, quae ex tantae improbitatis schola
prodierunt, et Petrus Siculus, et Photius, et Christophorus
Wolfius, ordinata quadam methodo jam verba
fecissent, potius Priscillianistarum, Pelagianorum,
Eutychianorumque haereses a M. pontifice Leone oppugnatas
atque rejectas describere deliberavimus,
praesertim cum nos jam taedeat fusiori calamo duos
praecedentes libros conscripsisse, perspicue intelligentes
praecedenti nostra disserendi ratione in quasdam
excurrisse et quasi vagatos esse quaestiones
quae ad operis intentum atque titulum pertinere minime
iis videbuntur qui de nobis minus clementer
favorabiliterque judicare consueverunt. Sed quis
ignorat summos in litteraria quandoque re exercitatos
 viros, vix calamum continere potuisse, cum illis
negotium agendum inopinato contigit cum quibusdam
hominibus nova semper systemata excogitantibus,
qui vel religionem sacram, vel regiminis ecclesiastici
formam apostolicamque disciplinam susquedeque
vertere conati sunt, ut ista dejicerent vel abolerent?
Paucis enim ab horum objectis, cavillis atque argumentorum
fallaciis se expedire difficile fuit. Praesertim
cum aliquando inciderunt in quasdam quaestiones
ab acatholicis et schismaticis excitatas, ad quas dissolvendas
sufficere non poterant unius vel alterius
S. Patris testimonia. Non mirum ergo si quandoque,
S. pontificis agendi rationem explicare volentes, necessarium
duximus ad rerum originem et institutionem
provocare, vel in medium proferre praecedentem
Ecclesiae praxim et consuetudinem, ut perspicue
ostenderemus S. Leonem Magnum, nec debitos a juribus
constitutos terminos, in ecclesiasticis rebus administrandis,
fuisse praetergressum; non laborasse
 studio dignitatis suae amplificandae, episcoporum aliarum
Ecclesiarum praerogativas parvi pendendo aut
abolendo; non denique, aut ambitu, aut nimia severitate
adductum fuisse ad apostolicae sedis et Christianae
religionis hostes coercendos. Ab hujusmodi
autem notis eum purgare hactenus contra Beausobre,
Quesnellum aliosque nisi sumus. Hoc ipsum praeterea
praestare in sequentibus Exercitationibus in votis
habemus.
Quia tandem ad Manichaicam historiam judicantur
tria illa pertinere theologica puncta quae, praeteritis
annis, in publica conciliorum pontificia 198 Academia
sanctissimi domini nostri Benedicti XIV discutienda
data sunt, idcirco hujusmodi a nobis habitam
Exercitationem, tamquam praecedentium appendicem,
clarissimis consulentibus viris et praesertim illustrissimo
ac reverendissimo domino Nicolao Antonelli,
sacri Consistorii et praefatae Academiae a secretis,
huic operi inserere deliberavimus. Inde sperantes
hunc nostrum etiam qualemcumque laborem, lectoribus
 minime ingratum futurum, cum ecclesiasticas
Gangrensis concilii regulas contra Manichaica dogmata
editas exhibeat, quarum regularum seu canonum
summam, scopum atque rationem, jam praestantissimi
doctissimique viri anno Domini 1743 in pontificia
aula explicarunt, eruditissimisque (ut diximus)
observationibus adornarunt .
<span class="text-blue-600 font-bold"