CAPUT II.
Quibus in locis, quibusque subsidiis Manete occiso, ejus
haeresis huc illucque propagata fuerit et aucta. Beausobrianus
et Cavei lapsus annotantur. Hujus nimia
in Augustinum licentia castigatur. Quemadmodum
tandem Armeniam, Mesopotamiam, aliasque Asiae
regiones nefaria haec secta labefactaverit inquiritur.  
1. Post truculentam illam Manetis necem, tot
tamque virulenta ejus nequitiae semina haudquaquam
exstincta et abolita fuere; sed cum huc illucque
spargerentur, brevi temporis spatio, aliorum impiorum
studio, altas in multorum hominum mente radices
egerunt, et in Christianae religionis odium suos
terminos propagarunt. Et primo quidem si Archelao,
atque Turboni, Ephraemio Aedessae diacono omnem
fidem adhibemus , Manichaica dogmata potissimum
in Oriente, in Syria, Mesopotamia atque Aegypto
annuntiata fuerunt. Cum videlicet Manes adhuc
superstes primarios suos pseudoapostolos iis locis atque
provinciis praefecit. Jussit discipulos (Manes videlicet)
in tres mundi plagas proficisci. Ex quibus
Adda partem sortitus est Orientis. Thomas vero Syrorum
 terras suscepit. Hermas vero ad Aegyptum profectus
est . . . . . . . Dogmatis hujus gratia praedicandi.
De hoc tamen ordine et provinciarum divisione paululum
a se ipsis veteres scriptores dissentire, inter
caeteros unus Guilielmus Cave annotavit . Nam
apud Cyrillum et Epiphanium, Thomas primum occupat
locum, huncque abiisse in Judaeam idem Epiphanius
affirmat, refragante tamen Dionysio Petavio in
suis annotationibus, qui pro Judaea legendum putat
Indiam. Et ita quidem habet Theodoretus, Thomam
ad Indos missum esse. Theodoreto pariter consonat
Nicephorus lib. VI, cap. 32. Quod si ita sit, voluit impostor
Christum etiam in hac parte imitari, dum
Thomam apostolum ad Evangelium suum praedicandum
in Indiam destinaret.
2. Jam vero isto Thoma relicto, ad Addam Turbonis
praeceptorem, alium principem ejusdem impostoris
Manetis pseudoapostolum, se vertit oratio. Hunc
ergo ad Syros decipiendos missum fuisse, idem Archelaus
109 asseverat; sed Buddam Petrus Siculus 
 eum appellat, Baddam Cyrillus, Aldam Theodoretus.
Addam tandem Epiphanius et Nicephorus, Acta Archelai
disputationis secuti, hunc vocitarunt. Sed utut
sit, certum est hominem de quo agimus non tantum
sui praeceptoris institisse vestigiis, sed, multis aliis
et novis quidem excogitatis, Manichaica dogmata suo
nisu reddidisse auctiora. Hac quippe de causa librum
unum concinnavit, quem Modion appellavit,
 cujus meminit auctor Tollianus, contra quod volumen,
auctore Photio in sua Bibliotheca, post aliquot
annorum seriem stylum strinxere Titus Bostrorum
in Arabia episcopus, et Diodorus Tarsensis antistes
in Cilicia, quae argumento sunt quarto jam vertente
Ecclesiae saeculo eas provincias ejusmodi labe fuisse
pollutas. Aliter tamen, et quidem parum sibi constans,
Beausobre ratiocinatur, qui de Tito Bostrorum
episcopo verba faciens, non Addae Modion, sed librum
de Mysteriis, qui sub Manetis nomine circumferebatur,
rejecisse affirmat. Aliam ab Epiphanio secutum
esse agendi rationem episcopum Titum in hoc libro
refellendo asseverat; dicendo eum 22 capitibus juxta
Syrorum alphabetum fuisse distributum, ac solide
deinde ab hoc docto prudente episcopo, sine ullis
invectivis in suum adversarium, errores fuisse refutatos,
quin auctorem tamquam magum, et daemonum
interpellatorem, in abominabilibus mysteriis occupatum
appellet. Addit Manem hujusce libri auctorem
philosophum fuisse, qui sibi persuasit mundum hunc
 minime respondere ideae quam nos de divinis perfectionibus
habemus, ac propterea secum reputasse aliud
principium praeter Deum ipsum habuisse. Operum
Titi Bostrensis subsidia Beausobre adhibuisse affirmat,
quia is absque ulla comparatione magis exacte
et moderate quam Epiphanius ipse scripsit . Quid
vero? Tantarum rerum apparatu posthabito atque
neglecto, Beausobre in eam lapsus est oscitantiam,
ut mox dicta ex ejus animo exciderent. Oblitus namque
se scripsisse Manem a Tito Bostrensi haud accusari,
ob magiam, daemoniorum invocationem et abominabilia
mysteria, postmodum subdit hunc episcopum
graviter tulisse referre et ad examen reducere
quae a Manichaeo mystice excogitata fuerant. Quae
autem a Manichaeo magis mystica inventa sunt, quae
sunt complura, silentio praetereuntes. Exhorruit ergo
Titus Bostrensis expendere quae magis mystica a
Manichaeo inventa fuere. Nec alia ratione ea praetermisisse
censeri oportet, ne videlicet lectorum animum
 offenderet; quemadmodum de abominabilibus hisce
mysteriis S. Leo Magnus disserere recusavit . Sed
adhuc difficultas superest an Titus Bostrensis in suo
opere Manetis mysteriorum volumen oppugnet; an
vero aliud, Modion videlicet, ab Adda conscriptum,
sola Beausobre auctoritate ductus, ego quidem non
definiam. Huic enim Photii testimonium praevalere
debere, mecum judicabunt qui illius in sua adornanda
Bibliotheca studium adhibitum apprime noverunt.
Sed de Addae libro infra verba faciemus.
3. Circa hunc Addam vero, illiusque opus, quondam
se gravius aberrasse Guilielmus Cave sincere
fassus est; cum hunc videlicet non alium fuisse ab
Adimanto arbitraretur, cujus toties apud Augustinum
occurrit mentio, quemque S. episcopus peculiari
opere refutavit. Ejusmodi autem falsam opinionem
idem Caveus jam pridem Petri Siculi historiam, et
Cotelerianae, et Zolianae formulae auctorem secutus,
retractavit; sed ut simul excusatum iret, prioris sui
lapsus causam perperam uni Augustino ascribit, cujus
 sequentia recitat verba: Nam illud aliud, quod in
eodem codice 110 scribi coeperat, Adimanti opus est,
illius discipuli Manichaei, qui proprio nomine Addas
dictus est . At vero quid oscitantius aut iniquius
simili excusatione? Non enim genuina Augustini retulit
verba, sed falsata. Nam subducta ab eo testimonio
voce filius, hanc aliam, pronomen videlicet, illius,
intulit, quae S. doctoris sensa in aliam omnino significationem
 trahit, quam sibi expedire Caveus arbitratus
est. An hoc indicabit a praecedenti suo lapsu
surgere, et errorem reparare voluisse, cum S. Doctori
vitio vertit. eumque injuste vellicat et impetit?
Nugae profecto. Nam Augustini verba isthaec sunt:
Nam illud aliud quod in eodem codice scribi coeperat,
Adimanti opus est, filius discipuli Manichaei, proprio
nomine, aut praenomine (ut Maurini PP. legunt) Addas
dictus est . Nec in praenomine voce, quam. mss.
codd. auctoritatem secuti, pro duabus illis proprio
nomine congregationis S. Mauri PP. in novissima intulerunt
editione, Cavei allucinatio, oscitantia, aut
mala fides consistit; sed in vocabulo filius, quod perperam
in istud pronomen illius mutavit. Apud enim
nullos editores, vel mss. exemplaria, hanc vocem
illius offendimus: sed constantissime filius vocabulum
exhibent. Nobis ergo ex eodem Augustino luce
clarius innotescit alium fuisse Addam, et alium Adimantum,
quamvis ambo Manichaici dogmatis assertores
 et propugnatores impiissimi. Quare cum nomen
Addas, non ad filium, sed ad Manichaei discipulum referat
Augustinus, illud sequitur quod ad Cavei et rem
nostram potissimum pertinere videbitur. Adimantum
videlicet, vel ex Adda patre naturae originem duxisse,
aut saltem ob pessimas institutiones ex eo haustas
et imbibitas ejusdem filium appellari; ob quas
rationes Addae etiam cognomentum ei convenire potuisset.
Ad indicandam nimirum Adimanti agnationem,
vel scholam illam, ex qua prodierat. Tandem
quid repugnat quod Adimantus proprio nomine Adda
primum appellaretur, ut haec vox praenomine significare
habet, illudque postmodum Cubrici sui antesignani
exemplo in aliud mutaverit? Non inde tamen
hic Addas idem foret dicendus cum alio Manetis
pseudoapostolo primario, qui Orientis partes, suo
magistro superstite, peragrandas sortitus est.
4. Praeter Thomam vero, Addam et Hermam, primarios
Manetis asseclas, reliqui quoque illius duodenarii
numeri discipuli, ad eam nefariam haeresim
 propagandam sese strenue applicuerunt. Petrus Siculus
enim narrat quod, occiso Manete, nonnulli sectatorum
illius, in Armeniam Samosata penetrarunt, ubi,
sparso impietatis semine, multos Armenorum in fraudem
pellexerunt. Quod semen valde succrescens, ea
pessima radix pullulans Phanariam usque progressa
multis exitiales fruges attulit. Quorum autem studiis
potissimum nefaria illa haeresis Armeniam atque
Phanariam ipsam pene ad exitium labefactaverit,
idem Petrus Siculus, qui pro Basilio imperatore ad
Armenos diu post legatione functus est, paucis explicavit,
cum ait mulieri Galliniciae geminos fuisse liberos,
quorum unus Paulus, alter vero Joannes appellabatur.
Hos ergo duos serpentes vipera genitrix aluit,
nefariamque sectam edoctos, Samosatis praecones erroris
emisit, quique Phanariae ditionem ingressi ad
vicum quemdam pervenere ibique rudes, parumque certos
fidei nacti incolas, venenum impietatis et dirum
daemonis hostis lolium sparsere. Mulierem hanc Gallinicam
 impuram et perditam fuisse Dionysius Petavius
asseverat . Qui itidem ex eodem Petro Siculo
docet nefandam suam sobolem in diversa Armeniae
loca ad Manichaei dogmata propaganda dimisisse.
Interim tamen gravis controversia exoriri potest,
quandonam ejusmodi missio contigerit; quove potissimum
tempore ab his duobus fratribus novum nomen
illa haeresis 111 mutuata sit. Quae quidem quaestio
cum multis tenebris sit obvoluta, haud facile definiri
poterit. Etenim duo ibidem Petrum Siculum indicare
voluisse valde probabile est. Alterum videlicet, Manete
necato, aliquos ex duodenario illo discipulorum
numero, statim Armeniae provinciam penetrasse,
ibique receptos omne pravi dogmatis virus effudisse,
quod cum magis in dies succresceret, totam illam
regionem labefactaverit, pravisque dogmatibus corruperit.
 Alterum vero est: non nisi variis saeculis a
Manetis nece elapsis, Gallinicam illam Samosatam
mulierem geminos suos filios Phanariam misisse,
veluti novos hujus nefandae sectae antesignanos atque
praecones; ut nimirum pessimas institutiones quas
jam imbiberant ad rudium populorum exitium eructarent.
Quod sane causa esse potuit ut, variis saeculis
elapsis, vetus tunc haereseos nomen in aliud Paulicianorum
mutaverit.
5. Ne autem in his, vel divinari videar, vel totius
historiae filum quam conscribimus abrumpere cogar,
ea momenta in medium proferam quibus praecedentes
nostrae conjecturae innixae sunt. Quas inter potissima
illa censeri debet, quam Augustinus libro de
Haeresibus suppeditat. Is ergo, optime de Manichaeorum
mysteriis et profanis ritibus edoctus, non tantum
describit quomodo, occiso Manete, unus electorum
veluti omnium princeps, et totius sectae caput, duodecim
aliis electis, quos magistros appellabant, praeesset;
 sed quantum coetus ille excreverit et se ampliaverit
narrat. Etenim, eo auctore, quasi ad Christianae
catholicae hierarchiae formam et similitudinem,
duodecim illi pseudoapostoli cum iniquo diabolicoque
suo capite septuaginta duos episcopos ordinare
coeperunt: episcopi tum presbyteros ordinabant,
tum diaconos sibi eligebant. Nam ex electis suis habent
duodecim, quos appellant magistros, et tertium
decimum principem eorum: episcopos autem septuaginta
duos, qui ordinantur a magistris, et presbyteros
qui ordinantur ab episcopis. Habent etiam episcopi
diaconos. Sed praeter istos quos profanis sacrilegisque
ritibus ordinabant, quique ad nobiliorem diabolicae
illius hierarchiae partem componendam assumebantur,
alios quoque ex eadem electorum classe huc illucque
ad rudes simplicioresque homines decipiendos dimittebant,
ut promptius atque facilius, aut sua confirmarent
dogmata, aut eadem propagarent. Quare idem Augustinus
ita immediate subjicit: Et jam caeteri tantummodo
electi vocantur: sed mittuntur etiam ipsi qui videntur
 idonei ad hunc errorem, vel ubi est sustentandum
et augendum, vel ubi non est etiam seminandum.
Haec autem a Manichaeis Augustini tempore fieri consuevisse,
idem S. doctor hisce verbis testatus est
scribens: Quem numerum Manichaei hodieque custodiunt.
Cum igitur Augustinus, qui omnia Manichaicae
sectae dogmata, mysteria, philosophiam, gradus, ordinationes,
hierarchiam et incrementa optime noverat,
nullibi geminorum horum fratrum faciat mentionem,
recte conjectari potest anno 428, quo opus
illud de haeresibus conscripsit, nondum eam sobolem
in orbem ex infernalibus ergastulis prodiisse, et Manichaeos
a Paulicianis novum nomen tum fuisse mutuatos.
Nec liceat suspicari id Augustinum latere potuisse,
quia Armenorum et Asiae regiones in quibus (auctore
Petro Siculo) ista contigerant, ab Hippona Africae
urbe, ex qua Augustinus istud opus conscripserat, remotissimae
erant. Non haec, inquam, quis suspicetur.
Nam S. doctor, qui jam a pueritia in Manichaeorum inciderat
 errores, et horum philosophiae studiis maxime
fuerat addictus, optime etiam nomina quibus secta illa
appellabatur novit, descripsitque, eamque in Paphlagonia
Armeniae parte, in Gallia, in Africa, aliisque
regionibus grassari sine ulla prorsus ambiguitate fassus
est. Et quidem laudato de haeresibus libro Catharistas,
Manichaeos appellari asseverat, quasi purgatores.
Ex quo nomine occasionem arripit eos gravius
perstringendi et insectandi, quia horrenda turpitudine
humanum cibum polluebant. Et rursus, libro 112 de
Natura boni, quasdam eorum turpitudines exagitat, qui
bus per coitum masculorum et feminarum ligari partem
Dei perperam aeque ac in divinum rerum auctorem
contumeliose contendebant, quam se manducando
solvere et purgare profitebantur; provocat ad quasdam
publicas eorumdem criminum confessiones, quibus
 hoc se facere in publico judicio testati sunt, non
tantum in Paphlagonia, sed etiam in Gallia, sicut a quodam
Romae Christiano catholico audivi. Augustino igitur,
qui ista anno 404 scribebat , apprime fuerat
persuasum in Paphlagonia Armeniae regione hanc
haeresim latius grassari, idque ex publicis judiciorum
actis, tum ex aliorum fama recensebat. Non itaque
Augustinus ea praetermisisset referre atque rejicere,
quae a Paulicianis postmodum in hujus sectae confirmationem,
incrementum et robur excogitata fuere:
quaeque ambo nebulones illi fratres magno studio
nacti sunt, ut turpius catholicam labefactarent religionem,
atque catholicos ministros crucis, atque
eucharistiae mysteria, perpetuamque Deiparae virginitatem,
caeteraque ejusmodi impeterent, et maledictis
configerent. Cum ergo in tam multis variisque
libris et operibus ab Augustino contra Manichaeos
aliosque haereticos conscriptis, nullibi Paulicianorum
fratrum nomen occurrat, cum nullibi praeterea ab eo
recenseantur ea haereseos additamenta quae a Petro
 Siculo nobis indicata sunt, nulla ratione adduci possum
ut arbitrer jam Manetis morte secuta, geminos
eos fratres hujus haereseos vindices et auctores fuisse;
idcirco de iisdem luculentius disserere nunc supervacaneum
existimo, de quibus postea verba facere
nobis opus erit, cum, servato, quantum possumus,
temporum ordine atque ratione, hujus haereseos sobolem
septimo Ecclesiae saeculo ad catholicae religionis
contemptum latius adhuc in Syriae et Asiae regiones
grassantem dicemus.
6. Interim vero minime praetereundum esse arbitramur
jam ante Augustini aevum et quarto ineunte
Ecclesiae saeculo Armeniam et Paphlagoniam potissimum
ejusmodi Manetis erroribus labefactatam fuisse.
Id non tantum evincunt Manetis pseudoapostolorum
inibi habitae praedicationes, vel exitiales et venenatae
illae scripturae, quas Thomas, Agapius, caeterique,
Constantio Chloro regnante, undequaque disseminaverant:
sed ejus rei praeterea certissima suppeditant
 testimonia Gangrensis concilii Acta, quae adhuc supersunt.
Ad eam itaque synodum quindecim tantum
episcopi, una cum magno Ossio Cordubensi, S. Silvestri
papae tempore convenere, paulo antequam
primum generale Nicaenum concilium cogeretur.
Gangris praeterea urbs Paphlagoniae est, in Asiae Minoris
parte constituta, in quam urbem laudati quindecim
episcopi cum magno Ossio coiverunt, haereseos
Eustathianae occasione, quae ex variis Manichaeorum
fontibus originem trahebat, et in varias Armeniae regiones
maximo cum catholicae religionis detrimento
grassabatur. Id potissimum cum ex eorumdem Gangrensium
PP. Synodica, tum ex uno et viginti canonibus
ibidem editis haud obscure intelligi potest. Synodicam
quippe: Dominis honorabilibus consacerdotibus
in Armenia constitutis inscripserunt. Et plerique ex
canonibus in ea synodo editis, directe varios Manichaicae
sectae errores taxant, impetunt, et anathemate
feriunt; ut jam olim Severinus Binius in Conciliorum
collectione recte quidem atque erudite annotavit .
 Hujus generis profecto sunt canones illi qui in nuptiarum
vel conjugatorum gratiam conscribuntur, vel illi in
quibus de licito carnium esu sermo est, vel in quibus
Ecclesiastica jejuniorum regula firmata, a catholicorum
coetu procul amandantur, qui Dominicam et Resurrectionis
diem aspernabantur, eam in luctu, moerore
atque jejunio traducentes. Haec quippe et similia in
Eustathii Armeniae monachi condemnationem sancita
sunt, qui non ex aliis quam ex Manichaeorum fontibus
suos errores impie hauserat, et pari ratione nuptias,
113 filiorum procreationem, virginitatis cultum,
sacros conventus ab Ecclesia constitutos, jejuniorum
usum, carnium et animalium esum, divitiarum possessionem,
festorum et diei Dominicae potissimum solemnitates,
caeterosque sacros et ab Ecclesia approbatos
 ritus convellere et omnino abolere nitebatur. Procul
dubioigitur anno 324 ita in Paphlagonia et Armeniae
regione Manichaei errores, ejusdem monachi Eustathii
studio, increverant, ut ad eos coercendos, eamque
luem purgandam, Gangrenses PP. convenire debuissent.
Hujus synodi Acta denique in ipsorum Manichaeorum
odium atque exitium, tum a Nicaeno primo
generali concilio apostolicae sedis suffragio approbata
fuisse, non tantum Ossii Cordubensis pro S. Silvestro
papa legatio, sed Symmachi atque Leonis M., Romanorum
pontificum, decreta patefaciunt. Nec vero me
latet ejusmodi Ossii Cordubensis pro apostolica sede
in concilio Gangrensi legationem, non tantum a Petro
de Marca  atque Pagio in dubium revocari; sed
absolute omnino inficiari. Et ea de causa potissimum,
quia hujus nomen in Actis, quae supersunt, non
primo, sed quartodecimo loco inter aliorum episcoporum
nomina legendum occurrit. Sed in hisce
quaestionibus dirimendis haud semper episcoporum
praerogativas ex ordine quo in codicibus horum nomina
 descripta sunt repetere juvat, ut ipsi de Brittone
Trevirensi episcopo, in Priscillianistarum historia,
contra Tillemontium, aliosque demonstrabimus. Nam
quandoque Amanuensium errore, et codices corrumpi,
aut saltem genuinus eorumdem episcoporum ordo
perturbari potuit. Verum duplici de causa hanc congressionem
nunc devitandam esse arbitror. Prior ex
nostro hujus conscribendae historiae scopo desumitur.
Non enim nos sumus ex iis qui dubiis valdeque obscuris
rebus adhaerentes apostolicae sedi jura asserere
et vindicare quaeramus. Nimis profecto indecens aut
turpe foret in re tam certa et tam gravi, cujusmodi
est illa de sedis apostolicae judiciaria potestate et
juribus, quae luce clarius per omnia Ecclesiae saecula
emicant, propriis studiis indulgere, conjecturis dumtaxat
insistere, et extra scenam vagari, easque res
in quaestionem adducere, quae ad causam de qua agitur
non satis pertinere perspicue constat. Cum igitur
synodus illa dumtaxat provincialis fuerit, et illius
 canones non nisi ex apostolicae sedis suffragio robur
et approbationem obtinuerint, ut ipsi conciliorum
collectores etiam fatentur, quid nostra intererit, an
Osius Cordubensis ibidem pro apostolica sede legationem
fuerit functus.
7. Altera vero causa ex nostra erga clarissimum
doctissimumque virum aequitate desumpta est. Nam
cum hic Romae, paucis abhinc annis, in solemni
pontificia conciliorum Academia, coram sanctissimo
domino nostro Benedicto papa XIV, magno totius
litterarii coetus plausu, singulas obscuras difficilesque
quaestiones, quae de Gangrensis concilii tempore,
canonibus, auctoritate et confirmatione jam
pridem excitatae fuerunt, et in posterum a critices
studiosis excitari possunt, summa eruditione Rmus
P. Antoninus Bremond Dominicanae familiae cultor
eximius, et in Casanatensi Bibliotheca Theologus insignis,
jam vero totius ordinis Praedicatorum magister
generalis, qui pro eximia sui animi benignitate nos
maximo amore complectitur, expediverit et illustraverit,
 minime in praesens licere potest de iisdem rebus
sermonem instituere. In hac enim sua elucubratione,
quemadmodum et in aliis, omnium eruditorum
suffragium sibi nactus est. Et tale quidem, ut communibus
omnium votis ejusmodi opus aliquando publici
juris futurum nobis polliceamur. Verum cum et
nos eodem anno, nono kal. Maii in eadem pontificia
Academia theologicam habuerimus de iisdem Gangrensibus
canonibus dissertationem, hanc tamquam
appendicem Manichaicae historiae lectori subjiciemus
cap. ultimo hujus libri.