114 CAPUT III.
De Manichaeorum libris quarto et quinto Ecclesiae
saeculo fere per universum orbem dispersis. 
1. Quemadmodum Manichaeo necato hujus discipuli
 et sectatores huc illucque per diversas, cum
Orientis, tum Occidentis, provincias hanc haeresim
propagaverint, praecedenti nostro cap. satis superque
arbitror exploratum. Quia tamen ejusmodi nefariae
religionis propugnatores, non verbis et praedicationibus
dumtaxat insistebant, ut ad dogmatum perversitatem
rudium atque illitteratorum hominum ingenia
traherent et perducerent; sed etiam plurium noxiorum
librorum subsidio utebantur, in quorum lectionem
si incauti homines operam insumerent, quasi
quodam illicio irretiti, iisdem erroribus animum addicebant,
hos libros idcirco paucis indicare in praesens
decrevimus. Neque vero de Scythiani operibus,
quae is moriens Terebintho reliquit, et Manichaeus
ipse recoxit et interpolavit, sermonem tantummodo
esse instituendum arbitramur; cum jam de ejusdem
quatuor Scythianis voluminibus ex gentilium philosophorum
fabulis et faeculentissimis veterum haeresiarcharum
lacunis congestis, prioribus capitibus
praecedentis hujus Historiae libri verba fecerimus.
 2. Ne igitur nos acta iterum agere velle videamur,
ad reliquos hujus sectae scriptores et ad eorum describenda
opera nostra se vertit oratio; in quorum numerum
potissimum Thomam illum rejiciendum esse arbitramur,
cui quoddam Evangelium aprocryphum et supposititium
veteres omnes adjudicarunt. Pauca tamen
de hoc opere dicenda occurrunt, si vetustiores omnes
scriptores pervolvamus. De eo quidem veluti opere a
Manichaeis confecto horumque referto fabulis mentionem
habuerunt. Sed nullus alicubi, quem viderim,
disertius atque expressius blasphemias inibi contentas
indicavit. Qua in re illud potissimum esset investigandum:
an Thomas iste, hoc impietatis portentum
ex integro composuerit; vel potius an nacto
sibi primum Scythiani Evangelio, huic suum nomen
indiderit, auctis deinde atque exaggeratis quae in eo
continebantur . At vero ejusmodi definire quaestionem
quis auderet, quamvis posterius probabilius videatur?
Siquidem veteres, non duo, sed unum dumtaxat
 Manichaeos habuisse Evangelium testati sunt,
illudque perperam sub Thomae apostoli nomine circumferre
conates fuisse, quamvis Caveus, nescio
qua ductus ratione, aliud Scythiani et aliud Thomae
Evangelium fuisse affirmaverit. Minus difficile tamen
erit conjicere quibus laciniis atque blasphemiis istud
Evangelium refertum fuisset. Nam cum principalius
in eo ageretur de Jesu Christi Domini Nativitate,
gestis, praedicatione, passione, morte et resurrectione,
quae catholicae fidei dogmata atque mysteria
ita audacius oppugnabant; sat verisimile erit omne
mortiferum virus illic sparsum fuisse, quod praecipua
nostrae religionis fundamenta subverteret atque
aboleret. Negabant, ut vidimus, etiam auctore Augustino
, Christum natum esse de Virgine, nec
ejus carnem veram confitentes fuisse, sed fictitiam,
ac per hoc falsam ejus passionem et nullam resurrectionem
fuisse contendentes. Nefaria quoque de Spiritus
sancti missione et adventu, ad corroborandum
alium palmarem Manetis errorem eo in Evangelio fuisse
 contenta non 115 obscure indicavit Cyrillus Hierosolymitanus
de hoc disserens libro, catholicos admonens
ut se ab illius praecaverent lectione .
Quem sane diabolicae impietatis librum, non solum
Romanorum pontificum, Siricii videlicet, Innocentii
I et Gelasii papae, decretis inter apocryphas scripturas
rejectum esse intelligimus , sed et eum
penitus auferendum et ignibus concremandum,
 sanctissimus papa Leo Magnus definivit . De his
enim similibusque Manichaeorum et Priscillianistarum
scriptis ita sanctus pontifex Leo locutus est, catholicos
gravi quidem sermo ne admonens, ne a simulata
quadam pietatis specie, quam ejusmodi scripturae
praeseferre videbantur, ad eorum lectionem se adducere
sinerent. Quamvis enim (ait) sint in illis quaedam
quae videantur speciem habere pietatis, numquam
tamen vacua sunt venenis, et per fabularum illecebras
hoc latenter operantur, ut mirabilium narratione seductos
laqueis cujuscumque erroris involvant. Ad quae
tandem apostolicae sedis decreta, cum Nicaeni concilii
II PP. animadverterent, praecipue de hoc Thomae
Evangelio dixerunt : Ad haec (loquuntur enim
de adulterinis scripturis, quae sub Pauli nomine olim
circumferebantur) Manichaei Evangelium secundum
Thomam invexerunt, quod Ecclesia catholica merito
ut impium aversatur. Quibus omnibus illud unum tandem
subjicimus, Thomae videlicet Evangelium valde
ab eo libro differre, qui Revelatio Thomae apostoli
 inscribebatur. Nam et in eodem Gelasiano decreto,
de utroque tamquam de duobus libris distinctis
sermo est, quamvis nullibi posteriorem librum, Revelationem
Thomae apostoli videlicet, ex Manichaica
officina prodiisse indicetur. In hanc opinionem tamen
Turribium Asturicensem episcopum fuisse, non
obscure ejus ad S. Leonem M. epistola patefacit.
Nam cap. 5, de aprocryphis libris disserens, vel per
maximum principem Manem ac discipulos ejus compositis
vel infectis, specialiter recensuit actus S. Thomae,
et his similia, ex quibus (ait) Manichaei et
Priscillianistae, vel quaecumque est illis secta germana,
omnem haeresim suam confirmare nituntur.
3. Praeter unum vero, aut duo Evangeliorum volumina,
quasi ad catholicorum formam et imitationem
impie tamen exarata, alium Epistolarum videlicet librum,
Manichaei habebant. Atque illum ex Manetis
potissimum officina prodiisse veteribus fuit persuasum.
Cujus quidem voluminis, seu Epistolarum farraginis,
 mentio occurrit, tum apud Goarium et Petrum
Siculum, tum apud conditorem formulae Cotelerianae
et Tollianae. Ex hoc Epistolarum corpore
procul dubio (ait Guillelmus Cave)  erat famosa
illa epistola quam fundamentum vocabant Manichaei,
quam toties citat Augustinus de Natura boni,
et in actis cum Felice . Qui et contra ejusmodi
epistolam integrum librum conscripsit, quo, prioribus
partibus ejusdem epistolae Manichaei rejectis,
ostendit ipsum pro manifesta, quam pollicebatur, et
pro certa cognitione non nisi incerta et absurda deliramenta
insanis suis sectatoribus proposuisse. At
contra Manichaica secta hanc epistolam veluti universae
fidei suae promptuarium venerabatur; ita ut,
auctore eodem Augustino , quoties coram auditoribus
legeretur, capite inclinato dicere solerent Amen,
quasi quod, hujus illuminati lectione, scelestissimo
auctori grates rependerent. Hujus autem epistolae
exordium istud erat: Manichaeus apostolus Jesu Christi
providentia Dei Patris. Haec sunt salubria verba de perenni
 116 ac vivo fonte . Simile exordium jam
offendimus in epistola ad Marcellum, ut habent Latina
Archelai fragmenta superius recensita, et Epiphanius,
haeresi 66. Sed omnes ejus epistolas eo in codice
congestas idem habuisse exordium, inter caeteros
unus Augustinus testatus est lib. XIII, cap. 4
contra Faustum, eos ita compellans: Manichaeus enim
vester non fuit propheta venturi Christi. Apostolum
 quippe ejus se dicit, impudentissimi quidem fallacia.
Et paulo infra subjicit: Omnes tamen ejus epistolae
ita exordiuntur: Manichaeus apostolus Jesu Christi.
Sed de aliis atque aliis Manichaei epistolis mentionem
habet Guillelmus Cave pag. 92. Tertio loco deinde
Mysteriorum librum recensendum esse arbitramur,
quem ad legem evertendam et ad omnia veterum
prophetarum vaticinia oblitteranda Manichaei ipsi
studiose composuerant. Ex Goario enim Guillelmus
Cave aliquod fragmentum recitat, quo ejusmodi libro
anathema dictum est. Hunc pariter unum fuisse ex
Scythiani libris, sed a Manete in immensum auctum,
et innumeris locis interpolatum, ut propriis studiis
indulgeret, idem auctor asseverat. Quare in duas et
viginti partes alphabetico ordine fuisse divisum, Syriaca
et Palmyrena lingua descriptum, Tollius pronuntiavit.
Hos libros deinde quartus excipiebat, quem
nonnulli Omnium Negotiatio inscribi oportere, ex quibusdam
corruptis mss. Graecis exemplaribus, perperam
omnino testati sunt. Alium titulum vero habuisse
 cum ex Timothei Constantinopolitani scriptis,
tum ex aliis insignioribus vetustis exemplaribus, inter
caeteros unus Guillelmus Cave, sua Litteraria Historia
animadvertit. Quare variis conjecturis innixus,
hunc libellum ex argumentis quae continebat, ostendit
suam potius denominationem accepisse, eumque
appellatum: De differentia eorum qui accedunt ad
puram fidem. Et quidem Manichaeos de suae fidei puritate
falso gloriari consuevisse, jam paulo ante in praecedentibus
ex Augustino probatum est, cum videlicet
Catharistas, seu purgatores se ipsos vocitaverint .
4. Ut jam vero ad illa veniamus quae post formulam
Goarianam Cotelerius et Tollius ediderunt, alius
liber dictus Apocryphus nobis occurrit, quo (ut Caveus
ait) probabile est reconditiores Manichaeorum
ritus, praestigia, et exsecranda Religionis mysteria
contenta fuisse, quorum rituum doctrina, non nisi
mystis et nefandis eorum orgiis imbutis tradebatur.
Cavei hanc conjecturam haudquaquam nos improbamus.
 Etenim Manichaeorum schola praeter communia
illa dogmata, quae in suos evulgabat auditores,
alia quoque arcana et secretiora docebat et tuebatur,
quae non nisi hujus sectae principibus et primariis
ejus magistris innotescebant. Id quidem in sua haereseos
ejuratione, Turbonem non obscure testatum
fuisse, jam ipsi praecedenti libro cap. 11 annotavimus.
Eo autem in libro omnes profanos ritus, sacrilegasque
caeremonias, jejunia, et orationes descripta
fuisse, quibus Manichaei cultores Bematis, sacra et
festa solemnia agentes, utebantur, verisimile est.
Propterea in Coteleriana formula, ejusmodi rituam
et praestigiarum libri hisce verbis indicantur :
Damnanda esse omnia quae ab illis in sacris fiunt atque
celebrantur, quaeque Manichaicis seu praestigiatoriis
ipsorum libris continentur. Sed omnibus iis quasdam
interpretationes addebant, Manetis dictorumque memorabilium
commentaria appellatas.
Inter Manichaicos scriptores quoque non infirmum
locum habebat ille Addas, de quo in superioribus
 etiam verba fecimus. Is ergo unicum librum Modion
appellatum conscripsit, qui pluribus axiomatibus et
philosophicis principiis erat refertus, quae tamquam
penitus aliena et communibus rationibus natura insitis
pugnantia etiam primo intuitu, cognoscebantur.
Cujusmodi profecto vel illa erant, quibus homines necessario
ad 117 peccandum induci ex quodam malo
auctore sine principio existente et Deo contrario affirmabant.
Vel illa alia quae ad summam divinae Providentiae
contumeliam pronuntiabant, impie contendentes
nimirum aspectabilem hunc mundum divino
regimim atque gubernationi minime esse subjectum.
Sed et duo testamenta, vetus et novum videlicet, ex
 quibusdam apparentibus contradictionibus, seu potius
allegoriis et mysteriis, inter se pugnare, hujus
libri auctor patefacere nisus fuerat. Et iterum de novo
disserens Testamento, speciatim ostendere conabatur
Manichaicae sectae errores ex eodem vim et robur
et fundamenta omnia desumpsisse. Haec, inquam,
nefario diabolicoque eo libro contenta fuisse Titi Bostrensis
volumina conscripta perspicue ostendunt .
Is enim sanctissimus Arabiae episcopus, auctore Heracleano
episcopo Chalcedonensi, apud Photium ,
omnes sui studii nervos intendit, ut illius libri blasphemias,
errores rejiceret et subverteret.
5. Curiosa tamen sunt quae de Aristocrito haud
postremo Manetis discipulo atque scriptore Guillelmus
Cave recensuit. Qui etsi suum praeceptorem tamquam
malum hominem traducere non vereretur, tamen
ejus inhaerens dogmatibus opus edidit quo ostendere
conabatur Judaeorum, Gentilium, Christianorum et
Manichaeorum unam eamdemque esse doctrinam. Quod
argumenti genus etiam in suo libro Addas indicasse,
 ex antecedenter dictis perspicuum est. Caeterum non
iis dumtaxat libris priores Manichaicae sectae principes,
magistros, electos atque auditores usos fuisse,
ex variis veterum monumentis intelligimus. Timotheus
enim Constantinopolitanus presbyter, libri
Precum meminit, in quo precationum et praestigiorum
formulae continebantur. Quare poenitentes Manichaei
in suis ejurandis erroribus Orationum librum
quoque anathematizare jubebantur. Cujus quidem generis
sunt et omnes aliae apocryphae scripturae in
Gelasiano decreto descriptae, quas vel ex Manichaeo,
vel ex ejus discipulis prodiisse, veteribus scriptoribus
persuasum fuit, ut videre est apud Caveum, saeculo
Novatiano, pag. 92.
Qui pariter duos alios incertae aetatis hujus nefandae
sectae scriptores recensuit, quos ex celebrioribus
fuisse asseverat. Horum prior est Agapius, scriptor
(ait) satis obscurus, cujus utpote, praeter Photium,
nullus (quod sciam) veterum meminit. Caveo Tillemontius
   suffragatus est, qui Photii testimonio pariter
adhaerens, Agapium Eunomio facit coaevum;
huncque suis scriptis exagitasse ac perstrinxisse
affirmat, quamvis ad Manichaeorum partes jam turpiter
ille defecisset. Hinc tamen inter utrumque aliquod
dissidium. Nam Caveus altius res repetens, et
ad ea quae de Agapio Petrus Siculus scripserat animadvertens,
aliter Photii testimonium explicari posse
contendit. Agapium quidem unum fuisse ex duodecim
Manetis discipulis, qui librum confecit Heptalogum
dictum, jam ex eodem Petro Siculo ipsi annotavimus.
Qui igitur fieri potuit ut is Eunomii aetate adhuc superstes
contra eum ejusque errores stylum strinxerit?
Ab anno enim quo Manetis haeresis damnanda innotuit
ad Eunomii Aetii notarii lapsum octoginta et
amplius anni fluxerunt. Quod sane temporis intervallum
minime cum hisce duobus cohaerere potest;
ut videlicet unus et idem Agapius ex duodenis primariis
Manetis discipulis fuerit, et tamdiu vixerit ut
Eunomium suis scriptis potuerit exagitare.
 Gravem hunc scopulum quem praevidit Guillelmus
Cave, multo studio praecavere nisus est. Sed utrumque
contingere potuisse asseverans, alias et alias conjecturas
tum ex Epiphanio, tum ex Cyrillo Hierosolymitano,
quas ad rem suam facere arbitratur, adducit,
lectorem eas perpendere admonet, 118 atque
tandem nihil in hac parte pro certo statuere velle definivit.
Cujus quidem rei statum, sive rationem diligentius
inquirere nunc nobis otium haudquaquam est, cum
plane interciderint, aut saltem prorsus lateant vetustiora
illa monumenta quae ejusmodi quaestionem dirimant.
6. De reliquis igitur Agapii Operibus, aliqua dumtaxat
 dicenda supererunt, cui laudatus Photius duo
alia Opera adjudicavit. Horum alterum in viginti duos
est dispertium libellos; alterum vero centum et duo
capita complectebatur, et utrumque Uraniae cuidam,
sectae suae mulierculae studiique sui sociae, ipse auctor
nuncupavit. Si curiosius praeterea ex Photio sciscitemur
cujus generis argumenta his in libris Agapius
explicaverit, illud evidentissime patebit, sola nefaria
ac fabulosa commenta iis in Operibus contenta fuisse,
quae ex Turbonis confessione et Augustini testimoniis
in superioribus luculentius ipsi explicavimus, in quibus
expendendis nunc iterum immorari supervacaneum
ducimus .
Sed in hunc eumdem incertae aetatis scriptorum
ordinem quemdam Alexandrum rejiciendum esse
Guillelmus Cave arbitratus est, quem Lycopolitam,
ex Lyco una Thebaidis Aegypti urbe, veteres appellarunt.
Erat quidem primum cultu gentilis. Deinde vero
cum Manichaei se in eas Aegypti recepissent regiones,
ad horum castra transfugit. Demum autem ejurata
 nefaria hac haeresi catholicam professus est religionem.
Jam vero antequam se ab hujus haereseos labe
purgaret, librum de Manichaeorum Placitis, quae
optime et intime noverat, conscripsit; in quo, eodem
Caveo auctore, interiorem eorum sensum accurate
exponit, et malesana hujus sectae dogmata rationibus
ex arcano philosophiae petitis solide refellit. Hujus
scribendi stylum veluti duriusculum parumque difficilem
idem Caveus taxat; nec ejus aetatem certo definire
ausus est, etsi non longe remotum fuisse a Manetis
temporibus suspicetur; cum idem Alexander
affirmet ea dogmata ab iis qui cum homine familiariter
conversati fuerant accepisse. Quae verba ad Papum
et Thomam Manetis discipulos referenda esse arbitramur,
cum de his duobus dumtaxat faciat mentionem.
Varia demum hinc inde collecta de hujus
Alexandri operibus et aetate, Guillelmus Caveus retulit,
parum quidem inter se cohaerentia, quae a nobis
praetermittuntur, ne incertis dubiisque rebus insistamus.
 7. Jam vero de Adimanto, celebri quidem Manichaicae
sectae discipulo (quem cum Adda Caveus, ut
vidimus, olim confuderat), verba faciamus, praesens
nostrum postulat institutum. De hujus autem scriptis
atque gestis non semel suis in Operibus Augustinus
disseruit; sed ita cum eo congreditur, ut hominem
ex hac luce migrasse describat, illiusque dumtaxat
scripta exagitet et convellere conetur. Id quidem ex
priori libro Retractationum, cap. 13, innotescit, quo
nimirum, Opera a se ipso conscripta recensens, cum
adhuc presbyteratus ordine fungeretur ait: Eodem
tempore  venerunt in manus meas quaedam disputationes
Adimanti, qui fuerat Manichaei discipulus, quas
conscripsit adversus Legem et Prophetas, velut contraria
eis evangelica et apostolica scripta demonstrare conatur.
Adamantici igitur istius libri titulum atque scopum
nobis indicat S. doctor; sed cum scriptorem Manichaei
discipulum ibi appellet, et de eo tamquam de
homine diu vita functo verba faciat, vix dubitare possumus
 et Manetem audiisse, et, ejus parente, Adda
nimirum, agente, inter secundi ordinis discipulos
saltem locum obtinuisse . Sed et Adimanti
Operum praeterea idem Augustinus libro contra
Faustum meminit. Primo quidem cum 119 sub istius
nomine verba ponens, hunc Faustum, veluti
de sua, Manetis et Adimanti doctrina gloriantem,
quasi in scenam venire compellit, qui elatus insania
audacius affirmabat: Satis superque jam in lucem
traductis erroribus ac Judaicae superstitionis simul,
et semichristianorum abunde detecta fallacia, a dilectissimo,
scilicet, et solo nobis post beatum Patrem
 nostrum Manichaeum studioso Adimanto, non abs re
visum est. Ex quibus sane Fausti verbis, non tantum
patefactum est consuevisse Manichaeos, catholicae religionis
cultores, tamquam fallaciis et pravis dogmatibus
deceptos postulare; sed et Adimanti scriptis
insistere voluisse, quem tamquam alterum post Manetem
illius profanae sectae antesignanum venerabantur.
Iterum quoque idem Augustinus Faustum exagitat,
quod ex ficto quodam, ab Adimanto adducto,
Scripturarum conflictu, turpius errasset vel circa
hominum, brutorum et vegetabilium substantiam,
quorum vitam ejusdem esse naturae Adimantus post
Manetem fabulabatur; vel dum de animarum transitu,
et in nova corpora commigratione, aut denique
cum ex novi et veteris Testamenti Scripturis de vano
superstitiosoque ciborum delectu ratiocinabatur. Hos
enim potissimum errores, ex Adimanti voluminibus
Faustum imbibisse, et ex eis horrendas blasphemias
propugnasse, disertius idem Augustinus libro sexto
demonstravit . Durius tandem sanctus doctor in
 ipsum Adimantum invehitur, eum refutans errorem
quo docebat etiam rationales, id est hominum animas
in belluina corpora posse contrudi, Quid ergo
faciet (Adimantus, videlicet) de tanto scelere, si quando
tardum jumentum plagis ant concitatum freno fatigavit,
in quo forte patris ejus anima fuerit? Ut non dicam,
quod etiam occidere parentes suos inter pediculos et
pulices potuerit, a quorum isti interfectione non temperant.
Noverat praeterea Augustinus aliquos Manichaeos
hisce similibusque perstrictos rationibus, negare
consuevisse usque ad ista minutissima animantia
revolvi animas humanas posse. Quod quidem effugium
ultro sanctus doctor concedens, ex eo occasionem
sibi nactus est, ut magis atque magis Adimantum
et caeteros Manichaeos perstringeret. Quare a
minutioribus ad grandiuscula progrediens, satis lepide
eos illudebat, et ita erudite ratiocinabatur. Quid
enim eis prodest quod aliquando negant, etc.? Hoc enim
negant ne tam multarum interfectionum rei teneantur,
 aut cogantur parcere pediculis, pulicibus et cimicibus,
et tantas ab eis molestias, sine ulla caedis eorum licentia
sustinere. Sed ut vehementer adhuc urgentur, ideo
Augustinus subjicit: Cur in vulpeculam revolvi anima
humana possit, et non possit in mustelam, cum catulus
vulpeculae fortasse etiam minor sit quam magna mustela.
Denique ut horum dictis plenius illudat, argumentum
hisce claudit verbis: Deinde si in mustelam potest,
cur in murem non potest? Et si in istum potest,
cur in stellionem non potest? Et si in eum potest, cur
in locustam non potest? Vel in apem, vel in pulicem
vel in aliud multo minutius pervenire? Ex qua quidem
disserendi ratione, Adimantum, caeterosque Manichaeos
innumerabilium homicidiorum reos fieri demonstrat,
quippe qui cum superstitiosae et nugatoriae
huic credulitati sive dictamini insisterent, eorum
conscientia hisce maximis erroribus impedita gravius
laborabat.
8. Hoc autem contra Adimantum libro, totus est
Augustinus in conciliandis inter se Scripturarum sententiis,
 quas de Testamento vetere ac novo, velut invicem
contrarias, idem Adimantus, utrumque Testamentum
ab uno et eodem esse non posse contendens,
corraserat. Sed alterius libri a se ipso contra
eumdem editi idem meminit Augustinus; in quo primum
positis Adimanti verbis, iisdem S. Pater suam
reddiderat 120 responsionem. Quod opus, ait ,
uno volumine conclusi, et in eo quibusdam quaestionibus
non semel, sed iterum respondi, quoniam quod primum
respondi perierat, et tunc inventum est cum jam iterum
respondissem, aliquas sane earumdem quaestionum popularibus
ecclesiasticis sermonibus solvi, adhuc etiam
 aliquibus non respondi. Si quis vero in his rebus plenius
institui cupiens, sciscitaretur ex nobis ad quos
potissimum ecclesiasticos et populares sermones hic
provocare voluerit Augustinus, huic interroganti illico
respondebimus, calumniosa Adimanti objectamenta
sermone 12 maxime diluere , quo videlicet,
adhuc agere volens de Manichaeorum fraudibus et
dolis, in Adimantum invehitur, qui, studiose apostoli
Pauli testimonio corrupto et depravato, contendebat
inferre Neque principes, neque potestates, neque
virtutes Deum cognovisse. Ut ergo ejusmodi evertat
calumniam, ait: Sed primo ab istis vellem quaerere
ubi Adimantus apud Apostolum legerit, nam talium
calumniarum iste conscriptor est. Vellem ergo diceret
ubi legerit testantem Apostolum et confirmantem, ut
dicit , quod neque principes, neque potestates, neque
virtutes Deum cognoverunt. Cum Dominus etiam hominum
in se credentium dicat Angelos quotidie videre
faciem Patris. Haec ergo et id genus alia profert Augustinus
ad conciliandum videlicet celebre Jobi testimonium,
 quod cap. I, 6, legimus, cum illis aliis
Matthaei verbis cap. V, 8, quibus Adimantus insistebat,
ut utriusque Testamenti repugnantiam induceret
et suaderet.
9. Verum enim vero cum de hoc Adimanto nihil
aliud aut in Augustini Operibus, aut in aliorum
scriptis scitu dignum occurrat, jam eo praetermisso
ad Fortunatum presbyterum, Manichaeorum quoque
sectatorem horumque doctrinae vindicem nostra se
vertat oratio tandem necesse est. Is ergo, auctore
Possidio, ejusmodi labe inquinatus, quando per Africae
regiones haec infamis ac nefaria haeresis latius
grassabatur, ut totam pene Hipponensem urbem et
provinciam labefactaret atque corrumperet, nimis
studiose allaboravit. Eodem itaque ibidem conversante
atque manente, ita brevi hujus haereseos virus succrevit,
ut quam plurimi ex illius urbis civibus et
peregrinis pestilenti hac contagione vitiati fuerint.
Interea (ait idem Possidius)  Hipponenses cives et
 peregrini Christiani, tam catholici quam etiam Donatistae
adeunt Augustinum presbyterum, atque deposcunt
ut illum hominem (Fortunatum videlicet) Manichaeorum
presbyterum, quem doctum credebant, videret, et
cum eodem de lege tractaret. Cum haec vero apud
Afros in Hippone potissimum celebri urbe gerebantur,
Arcadius Augustus et Rufinus, viri clarissimi,
secundum agebant consulatum, illudque incidit in
Christi an. 382. Quare S. presbyter Augustinus, ut
omnium votis indulgeret, oblatam sibi provinciam
subire minime detrectavit: Quinimmo, se omnino
paratum exhibuit rationem de fidei rebus poscentibus
reddere.
10. Cum itaque res ita disponerentur, Manichaei
Fortunatum rogarunt cum Augustino subire periculum,
ne communis eorum sectae causa periclitaretur.
At ipse Fortunatus, qui apud Carthaginem quondam
Augustinum eodem Manichaeorum morbo laborantem
noverat, cum eodem congredi verebatur. Sed tandem
suorum maxime instantia coactus et verecundatus, promisit
 cominus se esse venturum, certamenque disputandi
subiturum. Die ergo quinta kalendarum septimi mensis
apud Hipponem, in Sossii balneis, Augustinum inter
et Fortunatum disputatio incoepta est. Ad quam audiendam
magna populi frequentia convenerat, astantibus
potissimum doctis et curiosis viris, qui utrisque
partibus, ut fieri solet, studebant. Tum vero notariorum
tabulis apertis, Augustinus diputationem orsus est;
et quaestio potissimum versabatur unde malum sit. Qua
121 in re, cum is catholicae doctrinae propugnator
exortum fuisse hominis malum ex libero voluntatis arbitrio
explicaret; illo autem (Fortunato, videlicet) naturam
 mali Deo coaeternam persuadere moliente, sed in disputatione
postremae diei parum sibi constante, confessus
est nihil se adversus nos invenire quod diceret. Sed
responsione deficiens, ultimo collaturum se cum suis
majoribus ea quae refellere non potuit prosecutus est, et,
si sibi forte de his satis minime fecissent, suae animae
consulturum promisit . Haec laudato loco narrat
Possidius, cujus tamen rei nos magis reddunt certiores
ejusdem Fortunati presbyteri verba coram omnibus
in secundae diei disputatione pronuntiata, quaeque
cum a notariis exciperentur, in ecclesiasticis tabulis
praeterea fideliter scripto consignata fuere, ut
videre est etiam in calce ad disputationem secundae
diei, quae cum priori exstat tomo VIII Operum S. Augustini.
Interim vero nemo arbitretur Fortunatum
Manichaeum tali tantoque pudore, verecundia et dedecore
auctum, a suis erroribus resipiscere cogitasse,
aut catholicis nomen in posterum dare voluisse. In id
consilii profecto quilibet sanae mentis homo, cui suae
fidei res nutari et ad exitium deduci intelligeret, statim
 incidisset. Sed Fortunatus ille tanta affectus confusione
de Hipponensi urbe profectus, ad eamdem amplius non
remeavit, nec tamen catholicus factus est. De hoc tandem
Fortunato Manichaeo presbytero nullibi, quod
sciverim, Augustinus facit mentionem . Hujus
dumtaxat quaedam exstat epistola ad alium scripta
Manichaeum presbyterum, quem Felicem fuisse congregationis
S. Mauri Patres in novissima Augustini
editione suspicati sunt. Hunc ergo Augustinus jam ad
episcopatum Hipponensem assumptus hisce verbis
compellavit: Itaque denuntio tibi in nomine Christi, ut
si paratus es, solve quaestionem in qua defecit praedecessor
tuus Fortunatus; et ita hinc ierat, ut non rediret,
nisi cum suis disputatione collata inveniret quid
contra respondere posset disputans cum fratribus. Ex
his itaque liquet presbyterum hunc Manichaeum, qui
Fortunato successerat, ab Augustino excitatum et
provocatum fuisse ad eamdem solvendam quaestionem,
in qua turpius ejus defecerat praedecessor. Qui
 ita ex Hipponensi urbe dilapsus est, ut studiose confinxerit
cum caeteris Manichaeorum principibus se
velle conferre, quae ei fuerant objecta.
11. Fortunatum hunc presbyterum Faustus, gente
Afer, civitate Milevitanus, Manichaicae sectae episcopus,
excipit, qui anno quadringentesimo floruit. Hujus
ingenium, studia, animi dotes, et scripta inter caeteros
unus Guillielmus Cave  descripsit dicens: Vir
fuit eloquio suavis, ingenio callidus, loquax potius quam
eloquens, sciolus magis quam solide doctus. Et rursus
paulo infra subjicit: Volumen vero conscripsit adversus
rectam Christianam fidem et catholicam veritatem.
Nihilominus tamen laudatus scriptor non satis accurate
hujus libri argumentum descripsit. Nam Augustinus,
qui Fausti Manichaei opus sedulo lustravit,
libro II Retractationum, cap. 7, quid istud in se contineret
his verbis explicavit dicens: Contra Faustum
Manichaeum blasphemantem Legem et Prophetas, et
eorum Deum, et incarnationem Christi, Scripturas autem
novi Testamenti, quibus convincitur, falsatas esse
 dicentem, scripsi grande opus, verbis ejus propositis
reddens responsiones meas. Hunc hominem quidem
noverat Augustinus, qui, in suarum Confessionum
sincero sacrificio, quemadmodum in Manichaeorum
sectam incidisset prolocuturus, ait: Jam venerat Carthaginem
quidam Manichaeorum episcopus Faustus
nomine, magnus laqueus diaboli, et multi implicabantur
in eo per illecebras suaviloquentiae . . . fama enim de illo
praelocuta mihi erat, quod esset honestarum omnium
doctrinarum peritissimus, et apprime disciplinis 122
liberalibus eruditus. Ejusmodi porro Fausti Manichaei
fama apud suos asseclas valde pervulgata, jam diu
 desiderium in Augustinum excitaverat eum docentem
et disputantem audiendi. Nam si quandoque annorum
novem spatio, quo erranti quasi animo S. Pater huic
sectae haerere videbatur, in auditorum dumtaxat, non
electorum classem redactus, in difficiles offendebat
nodos, atque quaestiones, quas profanae illius religionis
caeteri homines solvere nesciebant, nimis extento
desiderio venturum exspectabant illum Faustum cujus
adventu (ait ipse) collatoque colloquio, facillime mihi
haec, et si qua forte majora quaererem, enodatissime expedirentur
. Id sane caeteri Manichaei cum Augustino
de fidei rebus congredientes promittebant.
Quasi quod illius nefandae sectae mysteria uni dumtaxat
essent Fausto episcopo revelata. Augustinum
tandem ejusmodi gentis Manichaicae fama fefellit. Si
quidem ubi venit, expertus sum (ait) hominem gratum,
et jucundum verbis, et ea ipsa quae illi solent dicere
multo suavius garrientem. Sed quid ad meam sitim pretiosiorum
poculorum decentissimus ministrator? Jam
 similibus rebus Augustini aures fuerant satiatae, nec
ideo illi meliora videbantur, quia melius dicebantur,
nec ideo vera, quia diserta, nec ideo sapiens anima,
quia vultus congruus, et decorum eloquium. Sed ad
particularia ejusdem Fausti gesta, sciendi facultatem,
divinarum naturaliumque rerum cognitionem
descendens, quid quantove in his homo ille tantopere
a suis aestimatus polleret, cum variis in familiaribus
congressionibus idem Augustinus expertus esset,
hocce postremum de eodem protulit judicium. Cum
videlicet ab eorum opinione recessisset quibus prudens
et sapiens videbatur, quia delectabat eos loquens,
scribit: Post varia igitur familiaria pericula
expertus sum prius hominem expertem liberalium disciplinarum,
nisi grammaticae, atque ipsius usitato modo,
et quia legerat aliquas Tullianas orationes, et paucissimos
Senecae libros, et nonnulla poetarum, et suae sectae,
si qua volumina Latine atque composite conscripta
erant. Et quia aderat quotidiana sermocinandi exercitatio,
inde suppetebat eloquium quod fiebat acceptius,
 magisque seductorium moderamine ingenii et quodam
lepore naturali. Ejusmodi ergo animi corporisque dotes,
quas caeteri Manichaei in Fausto episcopo admirabantur,
nec leniter Augustini ingenium demulcere,
aut seducere potuere. Nam postquam illi satis earum
artium imperitus apparuit, quibus excellere et fama
venditabat, et Augustinus ipse putaverat, is statim
desperare coepit posse Faustum aperire et dissolvere
eas quaestiones in quibus, spectatis Manichaeorum
fabulosis principiis, ejus animus nimis fluctuabat. Id
praesertim ei evenisse fatetur, cum, conversis oculis
in eorum libros nugis refertos, omnia quae de coelorum,
siderum, solis et lunae motibus, qualitatibus
affirmabant perfecte scire et intelligere cupiebat.
Quae omnia Faustus, in mathematicis disciplinis
nusquam eruditus, cum minime explicare posset,
quemadmodum eum confiteri non puduit; illico omnis
Augustini conatus, quo proficere in illa secta statuerat,
illo homine cognito, prorsus intercidit, non
ut ab eis omnino se separaret, sed quasi melius
 quidquam non inveniens eo quo jam quoquo modo
irrueret. Defervescente igitur ejusmodi prava Augustini
cupiditate pro addiscendis omnibus Manichaicis
dogmatibus atque mysteriis, quasi derepente ejus animus
coepit nutare. Qui quamvis non illico divinae
gratiae motibus acquieverit, aut obtemperaverit, tamen
manus Domini in abdito providentiae suae, non
deseruerunt animam ejus, et de sanguine cordis matris
suae, per lacrymas ejus diebus ac noctibus pro filio sacrificium
offerentis cum eo miris modis egerunt .
12. Haec itaque de Fausti gestis, studiorum ratione,
scientiarum facultate, divinarum humanarumque rerum
 ejus cognitione, hujusque scriptis tradidit Augustinus,
in quibus expendendis nos haud diutius immorari
123 possumus, ne Augustini potius, quam hujus
Manichaei episcopi gesta pandere velle videamur. Illud
unum tandem superaddendum esse arbitramur: Augustinum,
videlicet, jam e Manichaeorum laqueis
solutum, atque ad episcopatus ordinem evectum,
contra hunc Faustum stylum strinxisse huncque triginta
tribus libris exagitasse . Quod sane opus ita
ingeniose digessit, ut primo sub istius Fausti nomine
verba posuerit, singulis capitibus totidem catholicas
responsiones a se ipso conscriptas subjiciendo. Qualem
vero finem Faustus ipse subierit, narrat libro V
cap. 8, ubi S. Pater totus est in exprobranda Manichaeorum
audacia, qua temere et sacrilege contendebant
se persecutiones et hominum odia sustinere
propter justitiam, cum videlicet Africae proconsules
poenarum rigore contra hanc nefariam sectam animadvertentes,
ipse Faustus convictus, vel confessus
quod Manichaeus esset, cum aliis nonnullis secum ad
 judicium proconsulare perductis in insulam relegatus
est . Sed de hoc judicii genere luculentius et commodius
sequenti cap. acturi sumus.
13. Superest jam vero ut de quodam Secundino
altero Manichaicae sectae vindice atque scriptore verba
faciamus, quem gente Afrum fuisse perperam omnino
Guillelmus Cave arbitratus est. Addidit praeterea
hunc hominem vixisse post Augustini ad Ecclesiam
reditum, et absolutos de libero Arbitrio libros tres;
sibique videri Secundini ad Augustinum epistolam,
et Augustini ad Secundinum responsa, ad Christi
annum 390 esse referenda. Quae duo sane non nisi
ab homine audentius divinante, et de Ecclesiae scriptoribus
falso et ex sola libidine ratiocinante, affirmari
potuere. Et primo quidem quod ad ejus patriam
attinet, Secundinum non ex Afrorum gente, sed ex
Romano populo duxisse originem, ipsius indicant
scripta. Etenim de semetipso disserens sic alloquitur
Augustinum : Legit enim aliquanta exile meum
 et qualecumque Romani hominis ingenium reverendae
dignationis scripta, in quibus sic irasceris veritati, ut
Hortensius philosophiae. Se Romanum igitur Secundinus
appellat, et ad ea provocat scripta quibus Augustinus,
jam diu ad catholicam conversus fidem,
Manichaeos exagitaverat. Rursus idem Augustinus
hunc ipsum hominem tamquam Romanum compellat,
ita ejus ingenium, de quo Secundinus maxime gloriari
videbatur, illudens; Quaero abs te acuto ac solerte
viro, et a tuo Romano, ut gloriaris, ingenio, unde
habeat ista boni natura pati posse quod patitur, ut consentiat
malo .
Nec minor est Guillelmi Cavei allucinatio, vel
 oscitantia in definiendo tempore quo vel Secundinus
Augustinum suis scriptis adorsus est; vel cum
is, contra eum exarato opere, omnia ipsius epistolae
argumenta rejecit. Nam si Prospero, Possidio aliisque
supparibus scriptoribus fidem adhibere volumus,
Augustinus, ejurato Manichaeismo, anno 387 catholicorum
societati se adjunxit. Si igitur hocce Secundinum
 inter et Augustinum litterarum commercium in
annos post hujus ad Ecclesiae reditum rejiciendum
esest, ut Guillelmus Cave oscitanter commentus est,
jam inde isthaec staret consecutio, videlicet, circa
Christi annum 390 ejusmodi fuisse evulgata.
Verum laudata consecutio illico caderet, si Secundinus
suis in scriptis Augustinum subdole jam veluti
episcopatus honorem adeptum vellicaret et impeteret;
et Augustinus ipse hujus calumniis occurrens, callido
homini se catholicorum episcopatum obtinuisse non
dissimularet. At Secundinus revera Augustinum insimulat
quod a Manichaeo timore quodam et assequendi
 honoris cupiditate allectus defecisset; atque
inter scribendum iis semper usus est phrasibus quas
cum episcopis dumtaxat adhiberi fuit consuetum,
videlicet, salutarem tuam egregiam sanctitatem, 124
domine merito laudabilis et percolende; vel illam:
illud vero facere non possum tuae patientissimae sanctitati
; aut denique hanc aliam: quamquam haec
tuae sanctitati dicere nimis absurdum sit; atque id
genus alia vocabula, quibus soli episcopi tunc temporis
honorabantur. Quid plura? Augustinus ipse,
Secundino occurrens, se jam episcopatus honorem
assecutum fuisse asseverat. Quamobrem (ait) etsi non
bona de me suspicatus sis, quod carnali timore alicujus
incommoditatis, quae de vestra societate mihi accidere
poterat, haeresim Manichaeorum reliquerim, vel cupiditate
honoris quem in catholica adeptus sum. Quid vero
diutius in his immorabor? Suorum quidem librorum
temporis aliquam rationem nobis Augustinus ipse
duobus in Retractationum libris reliquit. In quibus
recensendis, cum suae vitae ordinem sequatur, librum
 de quo agimus inter eos retractat quos episcopus
elaboraverat. Id profecto Caveus novisset, si cap. 10
lib. II Retract. consulere voluisset, ubi hujus contra
Secundinum libri diserte meminit, ut post haec observabimus.
Cum igitur Augustinus, jam presbyter
factus, episcopalem dignitatem non nisi anno 304
fuerit assecutus, inde sequitur ante hoc tempus illud
litterarum commercium inter eos intercedere non
potuisse.
Diligentius tamen congregationis S. Mauri PP. in
novissima Augustini Operum editione hanc veritatem
scrutati sunt . Et probabilioribus tandem conjecturis
innixi, ejusmodi cum Secundini Manichaei
tum Augustini catholici episcopi scripta in annum
404 aut in sequentem, qui est decimus sive undecimus
post adeptum ab Augustino episcopatum, rejicienda
esse arbitrati sunt, ita scribentes: In Retractationibus
proxime sequitur opus de Natura boni,
quod libris contra Felicem in fine anni 404 conscriptis
 subnectitur. Pertinet itaque hic liber (contra Secundinum)
ad annum circiter 405.
Jam vero annotatis Cavei allucinationibus, quarum
altera ad Secundini Manichaei patriam, altera ad
tempus illius conscriptae epistolae pertinet, tertiam
adhuc, quae caeteris gravior est, describere et praecavere
debemus. De eodem enim Secundino ita scripsit:
Magna illi cum Augustino intercesserat familiaritas,
dum uterque in haeresi Manichaeorum versaretur.
Nugas garrire Caveum nemo ignorare potest qui Augustinum
consulat. Is sane hunc hominem numquam
vidisse, citra omnem mendacii labem sincere fassus
est, quamvis ambo Romae quondam Manichaicis laqueis
fuissent irretiti. Laudato enim II libro Retract.
cap. 10 haec habet Augustinus : Secundinus quidam,
non ex eis quos Manichaei electos, sed ex eis quos auditores
vocant, quem nec facie quidem noveram, scripsit
ad me veluti amicus, honorifice objurgans quod oppugnarem
litteris illam haeresim, et admonens ne facerem,
atque ad eam potius sectandam exhortans cum ejus
 defensione et fidei catholicae reprehensione. An Caveus,
si quid operis impendisset in perquirendis ex Augustino
Secundini gestis, patria, moribus, familiaribusque
sociis, in eam opinionem fuisset lapsus? An
postremo loco magnam inter hos duos homines intercessisse
familiaritatem affirmasset, dum uterque
in haeresi Manichaeorum versabatur, cum eum hominem
nec facie vidisse asseveret Augustinus?
3. Interim tamen haec praetereamus, et nostra
oratio potius se convertat ad epistolarum commercium
quod Augustinum inter et Secundinum Manichaeum
habebatur, earumdem epistolarum argumenta
 exquirentes. Et primo quidem Secundinus se Augustini
amicum simulans, hunc suis litteris adoritur,
vellicat, atque carpit, quod a Manichaica defecisset
secta. Quam ob causam, Manetis Persae iram indignationemque
in judicii potissimum die subeundam
Augustino imprecatur. Huic duas defectionis causas
objicit: alteram 125 ex timore, quo vereri confingit
omnes saeculi corporales poenas, injuste Manichaeis
indictas, vel quandoque publica potestate inflictas;
alteram vero ex honoris cupiditate ortam; qua videlicet
Augustinus laborans, episcopatus gradum in
catholica Ecclesia sibi dari concupierat. His itaque
calumniis voluit occurrere Augustinus, et celebre
quoddam opus elucubravit quod in sex supra viginti
capita distribuit . Atque potissimum duas praecipuas
sibi calumnias subdole et falso intentas diluere
nititur. Primo non ex alio timore suam a Manichaica
secta defectionem repetendam esse ostendit, quam
ex Apostoli ad Timotheum verbis cap. IV, 1, videlicet:
Spiritus autem manifeste dicit quia in novissimis
 temporibus discedent quidam a fide, attendentes spiritibus
erroris et doctrinis daemoniorum, quae in Manichaeos
quadrare veteribus omnibus abunde fuit persuasum.
At ad posteriorem suae defectionis causam
sermonem convertens, eumdem Paulum apostolum ad
Romanos interpellat, sequentia verba usurpans :
Gloria autem et honor, et pax omni operanti bonum,
ut indicaret, videlicet, non a mali opifice quem Manichaei
confingebant, sed a summo incommutabilique
bono isthaec dona derivari, palam et sine ulla
prorsus ambiguitate fatetur. Neque in his dumtaxat
duabus refellendis calumniis Augustinus insistit:
sed singula proferens et prosequens instituta quae ex
Manichaeorum schola Secundinus objecerat, prospero
felicique gressu, omnia et singula adversae
partis argumenta tandem dissolvit, rejicit, atque
subvertit. Duos tandem ejusdem nominis viros Augustinus
contra Donatistas disputans recensuit; quorum
alterum Secundinum a Cedia, alterum Secundinum
 a Carpis appellavit ; qui cum valde diversi
sint a Secundino Manichaeo, hic annotare debuimus,
ne quisquam unum cum alio confundens in errorem
incideret. Hisce autem hactenus conscriptis, nos
oporteret adjungere Felicis quondam Manichaei presbyteri
gesta, qui binas saltem, aut ternas eum Augustino
publice habuit disputationes. Idque in magnum
lectoris commodum cessisset, ne huc illucque
eum vagari sineremus, pro conspiciendis rebus in
Africa Augustini aevo a Manichaeis gestis, simulque
ut sub unico tantum capite patefaceremus ea quae
in hujus cap. exordiis pollicebamur. Verum quia
istius Manichaei disputatio non ad privatorum hominum
contentionem, sed ad publicam catholicae Ecclesiae
causam pertinere nobis visa est; quia et eo
tempore habita quo sacerdotes saeculique judices in
Manichaeos variis poenarum generibus animadvertere
coeperant; quia praeterea Felix ipse presbyter post
habitas cum Augustino collationes, de errore convictus,
ejurata primum nefaria haeresi, omnem labem
 delere conatus est, catholicorum communioni
se consociando, idcirco cum de eo, tum de aliis
Africae potissimum Manichaeis publico judicio convictis,
qua poterimus brevitate opportunius sermonem
habebimus.