126 CAPUT IV.
S. Leonis Magni, Gelasii, Symmachi atque Hormisdae
Romanorum pontificum agendi ratio in disperdendis
atque igne concremandis Manichaeorum libris, a notis
criticis Beausobrianis vindicatur. Veterum quoque
ethnicorum exemplis ostenditur gravissimum nefas
semper judicatum fuisse, eorum librorum lectionem
populo permittere, ex qua in rebus ad religionem
pertinentibus etiam leviter a majorum institutis posset
resilire.  
1. Etsi non sim nescius quantum ea Romanae Ecclesiae
agendi ratio quibusdam invisa sit, qua perpetuo
consuevit acatholicorum hominum codices et
volumina disperdere, atque igne concremare, non
debeo tamen in praesens de ea sermonem praeterire,
ex Beausobriano scribendi ratiocinandique scopo occasione
arrepta. De quatuor Romanis pontificibus
qui Manichaicos libros legendos proscripserunt, et
omni adhibito studio igne concremandos tradiderunt,
non semel verba fecit Beausobre huc illucque varias
querimonias spargendo, quod libri hujusmodi ad
antiquorum philosophiae theologiaeque cognitionem
pertinentes, prorsus perierint, ex quibus sincere ea
dogmata et systemata hauriri possent quae ab iisdem
haereticis propugnabantur . Taxat pariter, vellicat
 atque carpit hanc agendi rationem, veluti injustam;
sed imprudenter et insulse. Nam tantae eruditionis
virum, qualem se esse jactat, summopere dedecet
ea ignorare quae quovis tempore et apud quamcumque
religionem obtinuerunt. Primo ergo animadvertat
eam religionem a veteribus esse appellatam, quae
superioris cujusdam naturae, quam divinam vocant,
curam caeremoniamque affert. Comitem habere pietatem
sanctitatemque in iis qui divinis praesunt rebus,
et rerum civilium oeconomiam administrant,
Cicero ipse fassus est. Istis namque ob muneris praestantiam,
et dignitatum auctoritatem, ea omnia necessario
proscribere et praecavere incumbit quae
divini Numinis cultum aut labefactare aut ad exitium
perducere possunt. Propterea quidquid ab imperitorum
opinionibus ficte in alicujus etiam profanae
religionis detrimentum et labem aliquando excogitabatur,
illudque de novo inter res sacras sensim
induci curabatur, omni nisu quaelibet natio a suis
 ritibus ejecit et exhorruit, variis poenarum generibus
eos etiam coercens, qui, mutatis patriis legibus, res
divinas aliter facere ausi essent.
2. Cujus quippe rei, etsi innumera exempla proferre
possemus ex Tito Livio, Romanarum rerum
scriptore; tamen ne extra praescriptos concertationis
limites vagari videamur, illud unum interim in medium
proferimus, quo intelligimus Romanos externae
et novae religionis inductionem improbasse, eamque
tamquam sibi, majoribus et diis perniciosam abolendam
judicasse. Dum ergo, consulatum agentibus Q.
Fabio, T. Sempronio, cum Annibal videlicet in Tarentino
agro aestatem consumpsit, et quo diutius
bellum trahebatur, inter caetera, etiam religionis res
variabant, et potissimum ex parte externa, ita ut
aut homines, aut dii repente alii viderentur facti. Nec
jam in secreto modo, neque intra parietes abolebantur
Romani ritus; sed in publico etiam, ac foro,
Capitolioque, mulierum turba erat, nec sacrificantium,
nec precantium deos patrio more. Cum itaque
 malum tam graviter increvisset, et potentius apparuisset,
quam per minores magistratus sedari posset,
M. Atilio praetori Urbis negotium a senatu datum est
ut his religionibus populum liberaret. Is ergo et in
concione 127 senatus-consultum recitavit, et edixit:
Ut quicumque libros vaticinos precationesve, aut artem
sacrificandi conscriptam haberet, eos libros omnes,
litterasque ad se ante kal. Aprilis deferret, ne quis in
publico sacrove loco, novo aut externo ritu sacrificaret.
3. Hoece autem studium in catholicae religionis
munimen et praesidium sacro divinoque inspiratos
consilio Romanos pontifices aliosque pastores et imperatores
 christianos adhibuisse, non inficiatur Beausobre.
Qui tamen, magistratuum et antiquorum ethnicorum
principum agendi rationem et oeconomiam
minime animadvertens, censorio stylo notare et carpere
ausus est quotquot ex catholicis PP. ignibus
concremandos et disperdendos Manichaicos libros
jusserunt. Id non tantum in priori suae Historiae parte
annotavit, sed disertius explicavit in sermone prolegomeno
partis secundae, quem orditur affirmando et
statuendo valde difficilem rem, aut fere impossibilem
esse, hodierna die justam et completam ideam exponere
ad philosophiam theologiamque Manichaeorum
pertinentem; quia eorumdem scripta volumina amplius
non existunt . Ait postmodum se nescire an
inter antiquos Leo Magnus primus fuerit, qui Manichaicos
libros disperdi et concremari jussit; scire
tamen hunc fuisse imitatum a suo successore Gelasio,
qui horum codices ante ecclesiam S. Mariae ut incenderentur
mandavit. Quam consuetudinem Symmachus
papa paulo post secutus est. Nam ex Anast.
 Bibliothecario habemus: Manichaeorum omnia simulacra,
vel codices, ante fores basilicae Constantinianae
incendio cremavit. Contendit primo Manichaeorum simulacra
incendio cremari haud potuisse. Tum quod
magi, quorum religionem Manichaei prosequebantur,
ex Epiphanio , idola non habebant; tum denique
quia Manichaei ignem, solem et lunam colebant, quarum
rerum idola haud poterant incendi. Denique
concludit Hormisdam pontificem in horum haereticorum
causa suorum praedecessorum exemplum esse
secutum. Ex hactenus descriptis nihil occurrit quod
videlicet graviter laedat Romanorum praesulum agendi
rationem. Infirmum dumtaxat illud dictum offendimus,
quo contendit non potuisse Symmachum papam
Manichaeorum simulacra concremare, quia ignem, solem
et lunam repraesentabant; quasi quod ejusmodi
simulacris eadem vis et natura insit quae ipsis rebus
repraesentatis existit. Ignis quippe substantia, sicut
solis et lunae, incendio consumi non potest. Sed quis
 negabit simulacra horum lignea, testacea, conflatilia,
haud posse incendi?
4. Post haec auctor Beausobre sensim se in lectoris
animum insinuare quaerit; et, cujusdam ignorantiae
praetextu, hinc inde disserit, an antiquorum
episcoporum laudari oporteat studium, quo Christianorum
imperatorum animus movebatur, ut haereticorum
libros igni tradendos decernerent, capitisque
sententiam contra eos juberent qui similes libros aut
legere aut apud se retinere ausi essent. Quarum
legum scopum et finem bonum fuisse sibi persuadet;
sed simile exemplum taxat tamquam valde perniciosum,
adhuc ab ipsis Christianis veluti injustum et
violentum condemnatum. Hanc futilem atque veneno
aspersam conjecturam (quam nostri aevi scioli omnes
sequuntur) ut probaret, vel eidem robur adjiceret, ad
alteram Justini martyris apologiam provocat, in qua
amare plorat Romanorum legem contra eos latam
qui Sibyllinos et Hystaspis libros consulebant, quibus
Christiani ad sua dogmata confirmanda utebantur.
 At quis non intelligit justissimam fuisse S. martyris
Justini querimoniam? Sibyllini enim libri apud ethnicos
erant in usu. In arduis enim aggrediendis rebus
vel expediendis Romani ipsi ad hos libros provocabant,
ut inde subsidia haurirent. Quare ergo in imperii
negotiis praefatis libris fidem praestabant, 128 et
in Christianae religionis odium, quam obscure saltem
vaticinabantur, in eos tantopere excanduerunt, ut
ipsos disperderent? Arbitrabatur igitur Justinus hos
libros ethnicis ipsis etiam subsidia exhibere posse ut
facilius Christo nomen darent. Siquidem tantam in
eos fiduciam habebant, auctore Tito Livio : Ut ex
senatus consulto, cum insanabili perniciei finis non inveniretur,
 libri Sibyllini aditi sint. Justini ergo querimonia
non in eo sita erat, quod deperdita fuerint
sacra monumenta ad catholicam fidem confirmandam
apta et idonea; sed quod ethnici se quibusdam subsidiis
privaverint, ex quibus aliquod saltem exiguum
lumen nostrae Christianae fidei haurire potuissent.
Caeterum quis umquam affirmare potuisset Sibyllinos
libros fuisse vel necessarios vel idoneos ad confirmandos
catholicos in sua fide? Scripturis utriusque
Testamenti edocebantur, apostolicam praedicationem
audiebant, perpetuis miraculorum signorumque experimentis
illuminabantur, ne quidquam dicamus de
summa pastorum cura et sollicitudine in primis Christianis
instituendis et in fide roborandis. Iis ergo
minime opus erat ad Sibyllinos libros provocare.
Quod si Justinus aliique ex veteribus Patribus ad eos
provocarunt ut ethnicos perstringerent, id dumtaxat
ex quadam suppositione factum esse censemus. Quia
videlicet sciebant hos libros ab eorum majoribus,
sacerdotibus, pontificibus et magistratibus in veneratione
 habitos fuisse. Cadit ergo prorsus Beausobre
argumentum ex Justini martyris querimoniis desumptum,
et propterea ad nostrum scribendi scopum, a
quo paululum discessimus, regrediamur. Et quidem
quae utilitas qualiave subsidia haurire potuissent catholici
ex Manichaicis libris, ut aliqua ducti ratione
de Romanorum pontificum decretis conqueri potuissent?
Quid praeterea? Manichaei ad fidem auctoritatemque
suis codicibus vindicandam, falso iisdem
gravissima sanctissimaque pietatis nomina imposuere:
Evangeliorum videlicet, Mysteriorum, Revelationum,
Thesaurorum, et similia; atque ostentantes
eos divinam scientiam continere, sacros tamquam
canonicosque libros sub apostolorum nominibus inscribebant,
apprime intelligentes non posse facile
simplices, rudes et incautos homines decipere, nisi
venenatam doctrinam quadam mellis specie praelinirent.
Quomodo (ait S. Leo Magnus) facilius decipere
simplices possent, nisi venenata pocula quodam melle
 praelinirent; ne usquequaque sentirentur insuavia, quae
essent futura mortifera. Ad praecavendum ergo ne
catholici prava impuraque dogmata ad Christianae
fidei labem et exitium imbiberent, ea oeconomia necessaria
fuit, ut ejusmodi scripta penitus auferrentur,
et ignibus concremanda traderentur. Propterea S. episcopo
Turribio, Asturicensis Ecclesiae pastore vigilantissimo
mandat, hujusmodi scripturarum exemplaria,
multarum falsitatum seminaria, legenda non solum
interdicere, sed penitus auferre, et ignibus concremare.
Curandum ergo est (ait ipse Leo Magnus) et sacerdotali
diligentia maxime providendum, ut falsati codices
in nullo lectionis usu habeantur. Apocryphae autem
scripturae, quae sub nominibus apostolorum multarum
habent seminarium falsitatum, non solum interdicendae,
sed etiam penitus auferendae sunt et ignibus concremandae
. Aequum autem justumque esse hocce S. Leonis
decretum quis non videt? Fere id negat impudentissime
Beausobre cum suis acatholicis, nimium
 philosophiae et antiquarum rerum studium affectantibus;
dicit ergo ibi interim se nolle primo reprehendere
aut laudare hunc usum, tot legibus firmatum.
Subjicit secundo quosdam revera libros reperiri incendio
dignos. Cujusmodi sunt illi qui mores corrumpunt,
aut religionis tum humanae societatis fundamenta
penitus subvertunt. Sed aliud genus librorum
non ita perniciosum sat esset populis abscondere, non
autem plane supprimere, cum non desint multi viri
prudentes qui ex iisdem utilitatem haurire possent.
Si igitur Manichaeorum libri (concludit Beausobre)
129 tales sunt quales describuntur, ego auderem affirmare
maxima injuria igni traditos fuisse, quoniam
catholica fides majora emolumenta obtinuisset ea
 scripta conservando, quae fabulis ridiculis et obscenis
erant referta. Ita ratiocinatur Beausobre, fabulosa
quaedam Manichaeorum dicta subjiciens, quae ex superioribus
Archelai Actis ipsi annotavimus . Eum
tamen pudeat isthaec scripsisse. Quid? Manichaeorum
libri non subvertunt omnia nostrae catholicae fidei
mysteria? Quaenam enim nostrae religionis dogmata
non oppugnarunt, quaenam etiam non evertere conati
sunt? Percurrat apostolorum Symbolum, et dicat an
unum fidei nostrae articulum intactum reliquerint?
At haec praetermittamus. Notum enim est, et pervulgatum
apud omnes, Manichaeos unius Dei existentiam
inficiari, veram incarnationem, passionem, mortem,
Christi Domini resurrectionem rejicere, eucharistiam
aliaque sacramenta profanare, de Spiritus sancti adventu
commentis sacrilegis fabulari? Quid plura? An
non Manichaei Scripturas divinitus inspiratas, aut a
malo auctore derivari affirmarunt, aut si novum Testamentum
acceptarunt, illud non integrum et perfectum
 servandum esse dixerunt: sed interpolationibus,
mantissis aliisque falsis additamentis vulnerarunt
et corruperunt? Uno verbo, nihil est in catholica
religione quod Manichaei labefactare atque prorsus
evertere conati non sint. Si igitur, auctore etiam
Beausobre, ii libri incendio digni censeri debent qui
religionis et humanae societatis fundamenta subvertunt,
jam Romanorum pontificum agendi ratio haud
taxari et reprehendi potest, cum Manichaici libri
utrumque praestarent. Nam praeter crimina in religionem
patrata, etiam nuptias et connubia solvebant, ab
iisdem abhorrebant, et in nefariis luxuriae vitiis quae
natura horret se exercitabant. An similia in eorum
libris contenta sub nomine scripturarum apostolorum
debebant a sacris ministris permitti? Sacrilegium
apage .
5. Postremo cum haec et id genus alia Beausobriana
argumenta percurrerem, in eam facile veni suspicionem,
auctorem nullam religionem habere, vel extrinsecus
tantum profiteri. Si enim speciem aliquam pietatis
 interius habuisset, sibi quoque in mentem revocasset
qualem quantamque venerationem sibi conciliare
possint scripta illa quae sub nomine majorum
jam auctoritatem magnamque famam habentium falso
circumferuntur. Nihil efficacius enim ad religiones
dissolvendas hisce libris reperiri posse, Q. Petillius,
Lucio Petillio dixit, quando videlicet in hujus agro
repertae fuerunt duae arcae in quarum altera sub nomine
Numae Pompilii libri Pytagorici reperti sunt.
Vulgata erat opinio qua credebatur Pytagorae auditorem
fuisse Numam. At cum ejusmodi libri, Latine
et Graece conscripti, Quorum septem primi de jure
pontificio erant, septem vero postremi de disciplina sapientiae
quae illius aetatis esse potuit, eos sane conservare
ad illarum facultatum studium consilium non
habuerunt; sed, lectis rerum summis, cum animadvertissent
pleraque ad religionem dissolvendam ordinari,
ipse L. Petillio dixit sese eos libros in ignem
conjecturum esse. Nec arbitretur Beausobre privata
 auctoritate hos libros in ignem conjectos fuisse; sed
delata re prius ad praetorem, qui censuit eos libros
legi servarique non oportere, deinde ad senatum, qui
statuit libros primo quoque tempore in comitio cremandos
esse; tandem libri in comitio igne a victimariis
facto in conspectum populi cremati sunt . Me prorsus
latet an quisquam hactenus fuerit, qui L. Petillium
praetorem, aut Rom. populi senatum tamquam injustum
accusaverit aut reprehenderit, quod hujusmodi
libri, quorum pleraque dumtaxat dissolvendarum
religionum vim 130 habebant, incendio traditi
fuerint. Id unum mihi exploratum est, in publico populi
Romani conventu, communi omnium ordinum consilio,
universo plaudente populo, quemadmodum comitiorum
 leges ferebant, a victimariis qui erant
publici ministri, praedictos libros crematos fuisse. At
rogo Beausobre: Erantne tum inter Romanos, qui
juri pontificio vel philosophiae operam darent? Fuisse
quidem necesse est fateatur. Nullum tamen cujusvis
ordinis virum exstitisse, qui de talium librorum jactura
conquereretur, indicatum est. Persuasum illis
quippe erat religionem novis et externis ritibus non
esse attenuandam. Nam, auctore Cicerone, cultus
deorum est optimus, idemque castissimus, atque sanctissimus,
plenissimusque pietatis, ut eos semper
pura, integra et incorrupta mente et voce veneremur
. At quorsum mens atque vox puritatem, integritatem
institutorum ad rem sacram pertinentium
servabunt, si vagari incipiant, et delectari in aliquibus
saltem superstitiosis insolentissimisque rebus?
In his tandem omnibus, ex ethnicorum veterum
historiis hactenus desumptis, paulo fusius nostram
orationem versari oportuit, ne summa Beausobriana
luxuries, in taxando antiquas catholicae Ecclesiae
 consuetudines, et in maligno stylo exercendo contra
Romanorum pontificum gesta, sine justa objurgatione
praeterire videremur. Potissimum, cum etiam
hujus nostrae aetatis acatholici viri, videntes suos libros
apostolica auctoritate proscribi, et igne a publicis
ministris in populi conspectu cremari, blaterantes
conquerantur de veluti injusta atque injuriosa oeconomia,
sanctissime tamen et religiose adhibita ad catholicae
fidei puritatem integritatemque tuendam.