CAPUT V.
Imperialium legum in Manichaeos Africae rigor ad examen
revocatur. Quo videlicet perterrefactus Felix, et
S. Augustini auctoritate et disputationibus victus, tandem
Hippone suae haereseos errores ejuravit. Variae denique
in hac causa quaestiones occurrentes expediuntur. 
1. Post inductam in Africa Manichaicam luem, ita
brevi ejus error latius propagari coepit ut in omni
 hominum coetu, viri et mulieres multae reperirentur
quae eadem turpissime polluebantur. Cum itaque id
non sine magno civilis et catholicae reipublicae contumelia,
dedecore et exitio eveniret, quia Manichaici
mores et instituta primo omnia conjugiorum jura dissolvebant,
prolium puritatem turpissimis promiscuisque
impudicitiis labefactabant, sanctioris vitae et
instituti virgines tenellam adhuc aetatem agentes corrumpebant,
et perinde quasi hujus sectae viri nullis
prorsus divinis et humanis legibus subjicerentur, natura
ipsa abhorrente, in omnia nequissima flagitiorum
genera sese effundebant; igitur statim ac saeculi
principibus innotuit isthaec Manichaeorum diu arcana,
et latens vivendi ratio, jam in eos eorumque sacrilegos
conventus animadverteretur edictum est, latis
hac de causa variis legibus, quibus multa poenarum
genera subire astringebantur. Noster animus praeterea
maxime horreret ea referre quae Manichaeorum
electi, in cibis quibuscumque, et venerabili etiam eucharistiae
 Sacramento sumendo, sacrilege et superstitiose
131 facere cogebantur. Sed nostrum animi horrorem
verecundiamque, Augustini verba, quae subjicimus,
elevabunt. Qua occasione (ait) vel potius exsecrabilis
superstitionis quadam necessitate coguntur electi eorum
velut eucharistiam conspersam semine humano sumere,
ut etiam inde, sicut de aliis cibis quos accipiunt, substantia
illa divina purgetur . Neque minus impia
sacrilegaque erant nonnulla alia mysteria, quae cum
magno nostrorum rituum abusu Manichaeos servasse
Augustinus alibi asseverat. Cum videlicet in magnum
catholicae nostrae religionis dedecus et contemptum,
ipsi hujus sectae auditores ante electos genua figebant,
ut eis manus supplicibus imponerentur, non a solis
presbyteris, vel episcopis, aut diaconibus eorum, sed a
quibuslibet electis. En ergo unde primum nefaria illa
 opinio prodierit obtinueritque posse laicos homines
sacros Ecclesiae ministros instituere et ordinare; qui
error jam diu abolitus, iterum elapsis saeculis uno
Calvino caeterisque scelestissimis auctoribus, cum
totius ecclesiasticae hierarchiae jactura, renovatus
est. Cum haec itaque et id genus alia electorum Manichaeorum
scelestissima secta facere consuevisset,
ad hujus corruptissimos mores penitus exstirpandos
saeculi principes omnem operam insumpsere. Neque
vero id ex uno aut altero Leonis Magni testimonio
nobis innotescit. Sed ex ipso Theodosiano codice, in
quo plures ab imperatoribus latae in Manichaeorum
exitium leges describuntur, ut opportuniori alio loco
observabimus. Interim vero ad eam legem opus est
animadvertamus, quam, instante Juliano Africae
proconsule, duo imperatores Diocletianus et Maximianus
ediderunt, ut etiam Tillemontius commemorat.
2. Ambo itaque imperatores, anno Christi Domini
290, auditis primum ipsius Juliani Africae proconsulis
 querimoniis, quemadmodum nova hominum secta
Persarum finibus ibi adveniens, magnas intra illius
regni urbes turbas excitaverat, quibus Romani imperii
res susquedeque vertebantur; ipsi, hisce malis
ibi gliscentibus occurrere cupientes, in mense Martio
ejusdem anni apud Alexandriam eam legem ediderunt,
ut hujus sectae homines cum nefandis eorum
scripturis igne comburendi traderentur. Nobiles vero,
si qui hac labe vitiati reperiebantur, praeter bonorum
omnium jacturam in exsilium deportari jusserunt;
caeteros tandem infimae conditionis viros ad capitalem
subeundam poenam coegerunt. Ejusmodi igitur legem
in Africa adhuc Augustini aevo obtinuisse, inter caeteros
unus Tillemontius probabilius arbitratur .
Qui, scite et diligenter consultis contra Felicem Augustini
Actis, animadvertit haereticum illum hominem,
et episcopali (ut aiebat) perterritum auctoritate
fuisse, et illarum legum districtione, quas in nefariae
hujus sectae exitium imperatores pervulgarunt. Sed
 utrumque istius hominis effugium inire eludere nisus
est idem Augustinus. Primo ostendens sacrorum
episcoporum auctoritatem a Deo derivatam, nullum
reis timorem incutere, quando tranquillitate disputatur,
et populus qui disputationibus adest nullam
prorsus vim terroremque incutiat. Secundo deinde
exponit, quemadmodum imperialium legum rigor a
gladii jure ortus, religionis veritati sinceraeque hujus
confessioni numquam obesse possit, sed utrumque
semper catholicae Ecclesiae sacrisque ejus dogmatibus,
ornamentum, praesidium atque incrementum praebuisse.
Dixisti etiam quod te episcopalis terreat auctoritas:
cum videas quanta pace inter nos agamus, quanta
tranquillitate disputemus, quemadmodum populus praesens
nullam tibi vim faciat, nullum terrorem incutiat,
sed tranquillissimus audiat, sicut decet Christianos.
Dixisti etiam timere te leges imperatorum: hoc pro vera
fide non timeret, quem Spiritus sanctus impleret. Cujus
quidem rei causa eidem Petri apostoli exemplum proponit,
 qui divino 132 actus Spiritu pro Dominica fide
crucifixus est. Verum Felix ipse nimio contentionis
studio adductus, ita respondere Augustino ausus est:
Et apostoli timuerunt. Quod novum Felicis Manichaei
effugium idem sanctus Pater eripere cupiens, quemadmodum
apostoli tyrannos timuissent statim hisce
verbis explicavit. Timuerunt (ait) ut caverent, non ut
fidem suam comprehensi edicere dubitarent. Et paulo
infra, leviter et sine ulla verborum ambiguitate aut
contumelia eum objurgat quod imperatorem antea
non timuerit, ut comminiscebatur, quia antea non
tacuit: Nam etsi imperatorem timuisses, ante tacuisses.
Et cum hesterna die in Manichaeismi suspicionem
Felix fuisset adductus, ad urbis Hippone curatorem
provocavit, cui libello exhibito publice clamitaverat
se juxta Diocletianam legem, cum suis codicibus
 esse paratum incendi, si aliquid mali in ipsis
fuerit inventum, idcirco quasi eum irridens sic Augustinus
suam claudit responsionem. Unde heri leges
flagitabas quasi fortis, hodie veritatem fugis ut timidus
.
3. Ex his ergo publicis Augustini episcopi cum
Felice Manichaeo Actis, luce clarius ille imperialium
legum rigor emicat, quo in Africa istius sectae homines
afficiebantur, cum videlicet ejusmodi haereseos
professores suis cum codicibus igne comburendi tradebantur.
Liquet praeterea episcoporum auctoritas
non tantum in perstringendis hominibus ea labe infectis,
ut errores ejurarent, sed ad penitus exstirpandas
ex eorum dioecesibus quascumque novitates, quae
catholicae religioni repugnabant; quae sane episcopalis
ecclesiastica auctoritas maxime enituit in hac
Felicis causa. Qui cum anno 404, Honorio Augusto
sextum consule die sexta Decembris, temere et palam
in Hipponensium urbe dixisset quod posset defendere
scripturas Manichaei, et asserere quod veritatem habeant;
 atque praeterea, eadem de causa cum merito
apud urbis curatorem, ut vidimus, tum apud Augustinum
episcopum tamquam exsecrabilis blasphemiae
reus postulatus fuisset, jamjam publicam subire
quaestionem cogebatur. Nec enim Felix Hipponem
inhabitabat, sed ibi venerat Manichaicos errores seminaturus.
Qui cum esset unus ex doctioribus eorum,
liberalibus tamen ineruditus litteris , sed versutior
Fortunato, latius errores propagari confidentius sperabat.
Addit Possidius ex eorum numero fuisse quos
electos dicunt; quique, praeter nefaria dogmata quae
propugnabant, impurissimis impudicitiis et obscenitatibus
addicebantur. Congressio isthaec igitur die sequenti,
id est septima Decembris, populo praesente, in
ecclesia coepta est. Quam congressionem gesta ecclesiastica,
seu judicium ecclesiasticum, a notariis quidem
scripto consignatum, Augustinus appellat, quondam
inter disputandum ab illa Manichaei epistola, quam
fundamentum appellant, orsi sunt: sed non eadem
 die congressio haec aut episcopalia Acta fuere absoluta.
Nam Felix cum veritate urgeretur, et Augustini
argumentis maxime perstringeretur, dixit: Dilationem
peto, ut possim respondere. Cujus quippe votis benigne
atque perhumaniter annuens Augustinus, quemadmodum
catholicae Ecclesiae episcopum decebat, reliqua
disputationis Acta dierum quinque spatio prolata sunt, hoc est ad diem pridie idus Decembris .
4. Ejusmodi disputationis prolatationem, quamvis
Augustinus humanius cum Felice agere cupiens illi
indulsisset, S. episcopi tamen animus a timore vacuus,
et liber non erat, Felicem secum reputasse fugam
arripere, ut nimirum poenas evaderet horum
facinorum reis intentatas. Quare antequam ad finem
priorem hanc perduceret collationem, multa cautione
uti illi opus fuit. Sciscitari videlicet ex eo an fugam
meditaretur. Quod ille cum semel iterumque
negasset, ei proponitur anathema dicere Manichaeo,
133 atque se sub alicujus hominis custodia constituere.
Quibus in omnibus cum Felix fidem publice
 datam servasset, et primae disputationis gesta signata
fuissent, cum a Felice et Augustino, tum a quodam
Bonifacio sub cujus custodia Felicem se commisisse
arbitramur, jam priora Acta magna cum catholicae
veritatis gloria ad exitum perducta fuere. Quid vero
quinque diebus elapsis factum fuerit, Acta similiter
cum Felice Manichaeo secundae diei perspicue produnt.
Etenim convenientibus iis cum frequenti populo, et
notariis in Ecclesia pacis die duodecima ejusdem
mensis, ab iis rebus, sive dogmatibus, Augustinus
orsus est novam disputationem, a quibus praecedens
finem obtinuerat. Si Deo (aiebat Augustinus) nocere
nihil poterat, quare bellum gessit cum gente quam dicitis
tenebrarum, in quo bello naturae daemonum misceret
 substantiam suam, quae hoc est quod ipse, sicut jam
interrogatus dixisti? Ita sane Felicem S. episcopus
aggrediebatur. Cui quidem fabuloso figmento cum
haereticus homo occurreret, versutia et tergiversatione
simul utens, se adhuc esse imparatum respondit,
nullam inter manus eo otii tempore scripturam
habuisse, quia illi redditae non fuerant, unde se posset
instruere. Nullus enim (subjiciebat) ad certamen
exit nisi prius munitus fuerit; et nullus litigator potest
sine suis chartis litigare, similiter et ego sine mea scriptura
respondere non possum. Hac arte itaque novum
periculum evadere Felix nitebatur. Sed Augustinus
novit; et apprime quidem versuti hominis tergiversationem
novit. Propterea gravi, et auctoritatis sermone
pleno ad eum conversus, acriter hunc increpat,
quod sacrilegos errores hac excusatione niteretur
occulere, eumque novum facinoris reum expostulat,
quod quinque dierum spatio ad respondendum petens,
codices quoque sibi dari non exquisivisset, qui
sub publico sigillo custodiebantur. Exoptatam igitur
 duorum adhuc dierum prolatationem non obtinuit
Felix. Sed codices dumtaxat ei dati fuere. Quos cum
is accepisset, ita eum S. episcopus urgere coepit,
tantaque vi et rationum pondere eum insectari, ut
excussis omnibus Manichaei fabulosis figmentis, erroribus
atque impietatibus, tandem argumentorum
veritate victus, cum maximo catholicorum plausu,
Manichaeum ejusque doctrinam coram tam frequenti
coetu ejuraret. Interim vero, ut omnibus innotesceret,
se Manichaeo ejusque erroribus sincere et ex
animo anathema dicturum, ab eodem Augustino episcopo
anathematismorum formulam scripto consignatam
exposcebat. Sed hoc maxime rogare, ut sibi
Felici quo magis confirmaretur praeiret Augustinus,
ac Manichaeum, necnon spiritum qui in eo locutus
fuerat, prior anathemaret. Id tandem assecutus est.
Nam accepta ab Augustino charta, anathematismo
exsecravit; idem praestitit Felix verba sequentia sua
manu scribens: Ego Felix qui Manichaeo credideram,
 nunc anathemo eum et doctrinam ipsius; et id genus
alia, quae apud Augustinum in fine secundi libri commode
ab omnibus percurri possunt.
5. Verum in his omnibus recensendis nos incassum
laborasse arbitramur dicturos qui Augustini Vitam
a PP. congregationis S. Mauri concinne et erudite
digestam evolverunt. Libro enim quinto, cap. 12,
summatim ea omnia quae ad praesentes Augustini
cum Felice disputationes pertinent plenius descripsere.
Quid tum? Num nobis non licebat eosdem
res retractare, eam imperatorum ethnicorum in Manichaeos
latam legem referre, quemadmodum Felix ad
eam provocasset explicare, simulque ostendere hunc
utriusque potestatis rigorem et poenas pertimuisse?
Haec omnia quidem doctissimi Operum S. Augustini
editores missa facere, a proposito sibi scribendi
scopo id alienum esse forte causati, quo nimirum res
dumtaxat ab Augustino cum Felice gestas enarrare
voluerunt. Cum igitur nostrum in conscribenda Manichaeorum
historia studium illud potissimum spectaret,
 ut, servata quantum licuit temporum ratione,
illius sectae facinora, a 134 gravissimis et fide dignis
scriptoribus indicata, in unum veluti corpus collecta
redigeremus; idcirco, illa eadem in nostrum usum
transtulimus annotationibus iis ubique apppositis,
quas alii aliud negotium agentes aut praetermiserunt,
aut saltem praetermittere debuerunt.
6. Interim vero nos, ne in iis quae ad rem nostram
faciunt deficere videamur, minime silentio occulimus
Augustinum inter et Felicem, non duas, sed tres
habitas fuisse collationes. Id obscure saltem indicare
voluit Possidius in Augustini Vita. Sed rursus clarius
id ex ipsius Augustini verbis innotescit. Qui in primae
diei collatione a notariis excepta, aliam praecedentem
 congressionem indicavit, ita Felicem Manichaeum
alloquendo: Hesterno die scit se dixisse. Atque iterum
Felix ipse Augustinianis occurrens interrogationibus,
se paratum probare promittit quod impie et
sacrilege asseverabat, si ei darentur Manichaei scripturae,
quinque auctores (ait) quos tibi dixi, quidquid
me interrogaveris probo tibi. Cujus sane verba referenda
sunt ad illos codices quos in postrema collatione
etiam exposcebat, quique sub publico custodiebantur
sigillo . At ejusmodi libri jam custodiendi
sub sigillo traditi erant antequam collationes publicae
et solemnes a notariis scripto exciperentur. Igitur
cum haec omnia mecum reputo, facile in eam ducor
opinionem, duas dumtaxat ad cancellos Ecclesiae
astante populo collationes seu disputationes S. episcopum
habuisse; sed has aliam jam praeivisse coram
imperiali curatore, quando Felix videlicet, suo supplici
libello ad imperialium legum poenas provocavit,
quando tandem apocryphos Scripturarum codices
sub publico custodiendos sigillo tradidit. Ita profecto
 cuiquam ratiocinari licebit, qui non oscitanter et
Possidii testimonium, et illarum disputationum Acta
sedulo lustrare voluerit.
7. Priorem hanc quaestionem illa alia excipit, quae
ad Felicis Manichaei ecclesiasticum gradum pertinere
visa est. Cui quidem inquisitioni occasionem praebuit
Augustini epistola 79 quam presbytero Manichaeo
Fortunati successori S. episcopus inscripsit. Ex ea
enim Augustini Operum editoribus injectus est scrupulus,
ut suspicarentur hunc eumdem presbyterum
fuisse illum Felicem de quo hactenus locuti sumus.
Suspicio autem isthaec, quibus innixa est momentis
vel conjecturis, ne vanam omnino et falsam eam
existimemus? Unde ut ita suspicemur fundamenta
hauriemus? Ego profecto qui nullo partium studio
adducor, si quod animo revolvo sincere fateri debeam,
presbyterum hunc Manichaeum, ad quem laudatam
dedit epistolam Augustinus, alium fuisse a
Felice judicabo. At ne probabilis hujus opinionis
 fundamenta dissimulare videar, statim ita paucis
ratiocinabor. Rogabo videlicet novissimos Augustini
editores an epistola 79 laudatas Augustini cum Felice
collationes exceperit, vel illas praeiverit? Sed iis collationibus
esse posteriorem haudquaquam judicare
licet. Nam Felix jam ex animo conversus, antequam
novissimae collationis Acta ad finem perducerentur,
catholicam religionem jam palam confessus est, Manichaeum
ejusque dogmata ejuravit, nec eum in pristinos
relapsum errores esse sine gravissimis testimoniis
possumus existimare. Laudatam ergo 79
Augustini epistolam duas illas collationes scripto
exceptas praeivisse minime ejusdem editores dubitabunt.
Istud sane indicare voluisse arbitramur, cum
ad editorum exemplarium marginem temporis notam
posuerunt: Scripta forte anno 404. In quem quidem
annum etsi, certas genuinasque consulum notas secuti,
publicas Augustini cum Felice Manichaeo congressiones
rejiciamus, tamen cum easdem labente
hoc anno habuerit, Decembris videlicet duodecima
 die, idcirco nemo sanae mentis his posteriorem esse
epistolam 79 poterit affirmare. Quae tandem cum
agitarem, hujus epistolae argumentum cum iis quae
in disputationibus describuntur non indiligenter contuli;
nec sibi 135 concinere deprehendi. Nam ille
presbyter Manichaeus, quem Felicem fuisse laudati
editores suspicantur, cum quibusdam Augustini fratribus
quaestionem excitaverat de visibili morte non
fugienda; contendens eam non esse dumtaxat mentis
a corpore separationem, sed avulsionem etiam boni
a malo. Hoc cum ex Manichaico dogmate presbyter
ille affirmaret, hunc Augustinus perstringere nititur,
simulque eum ad disputationes publicas vocat, ut
quaestionem solveret, in qua praecessor suus Fortunatus
defecerat. Sed alia inesse iis disputationibus
 argumenta, jam ex ipsa Actorum serie innotescit.
Augustinus praeterea neque in Retractationum libris,
neque in collationum Actis, hanc ad Felicem epistolam
dedisse asseverat; atque istud idem silentium
Possidium in Augustini Vita servasse, perspicue
manifestum est. Fateor igitur me prorsus latere
quibus conjecturis insistere debeam, ne temere suspicer,
epistolam de qua agimus Felici Manichaeo
presbytero Augustinum inscribere potuisse. Id tamen
melius atque facilius alii judicabunt, cum jam ad hos
praecavendos scopulos, in quos postremi Augustini
Operum editores incidisse videntur, nihil deinde
statuentes, ad certiora alia describenda gradum potius
facere deliberamus.