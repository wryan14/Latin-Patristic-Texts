CAPUT VI.
De Ecclesiae Carthaginiensis judicio in Manichaeorum
causis adhibito. Catholicorum episcoporum studium,
et ecclesiasticae disciplinae ratio in iisdem poenitentiam
agentibus recipiendis.  
1. Inter multas haereses quinto Ecclesiae saeculo
Africam vastantes, Manichaica quidem principem obtinebat
locum, vel quia ante Arianam, Priscillianam,
Pelagianam, Donatistarumque sectam exorta, eo in
regno, ex Perside aut Armenia adveniens, anno 290
fixerat pedem, et diu catholicos latens antistites,
modo hic, modo illic radices egerat, vel quia in duas
classes divisa, auditorum videlicet et electorum,
facile duo hominum genera ad se trahere poterat;
alterum eorum qui divinorum mysteriorum inscitia
laborabant, alterum vero eorum qui maximo libidinum
turpissimarum ardore effervescebant. Utrumque
autem horum hominum genus post suam conversionem,
colloquiis, disputationibus et scriptis S. Augustinus
strenue exagitavit, ut vidimus, et insectatus
est. Sed majorem adhuc vim in refellendis et exstirpandis
Manichaeis adhibuit, quando videlicet, apud
Carthaginem nonnullis eorum detectis, publica et
 ecclesiastica auctoritate in eos animadversum est.
Constat enim ex Prosperi Chronico, Ursum, Regiae
Constantii imperatoris domus praefectum, qui tribunitia
pariter praefulgebat dignitate et in Africa civilibus
rebus praeerat, cum catholicam religionem
profiteretur et totis viribus tueretur, aliquos eorum
Manichaeorum intercepisse, quos electos atque electas
nominabant. Ut hi ergo ad Ecclesiae tribunal perducerentur,
ipse tribunus Rufus nostrorum jurium vindex
imperaverat; ubi ab episcopis, coram quibus rei
se sistebant, praesente etiam populo, quaestio institueretur,
primo de eorum flagitiis et dogmatibus interrogarentur,
deinde omnium criminum confessione
audita, quemadmodum leges praecipiebant, in eos esse
animadvertendum decrevit. Ad horum autem confessionem
audiendam non tantum notarii, qui Acta conscribebant,
sed aderant episcopi, qui ibi tamquam
judices assidebant, ut juxta humanas et ecclesiasticas
leges totius inquisitionis forma et ordo servarentur.
Episcoporum autem nomina, si unum Aurelium excipiamus,
 qui Ecclesiae Carthaginensi summa cum laude
tum praeerat, prorsus ignoramus. 136 Sed ex tota
illa provincia fuisse collectos episcopos probabile est.
Adfuit Augustinus quoque, cui forte prae caeteris hujus
exsecrabilis sectae dogmata atque flagitia innotuerunt.
2. Quid vero ex iis episcopalibus Carthaginensibus
gestis innotuerit, quot praeterea fuerint illi quos Rufus
tribunus interceptos coram ecclesiasticis judicibus
sistere jusserat, valde difficile est definire. Temporum
enim injuria Acta ejusmodi a notariis excepta
intercidere, et Augustinus aliunde et Prosper de quibusdam
mulieribus vitiatis dumtaxat facta mentione,
reliquam gestorum seriem describere praetermiserunt.
In harum mulierum numerum duas potissimum
 retulit Augustinus. Alteram Margarita nominatam,
quae illam prodidit turpitudinem; videlicet, quae cum
esset annorum nondum duodecim propter hoc scelestum
mysterium se dicebat esse vitiatam . Quod quidem
flagitiosi propudii vitium cum pariter passa esset
Eusebia quaedam alia Manichaea femina, quasi sanctimonialis
habita, eam vix compulit confiteri. Nam primo
haec se adhuc integrum retinere virginitatis florem
perperam testabatur, atque ab obstetrice inspici postulabat.
Quae inspecta, et quid esset inventa, torum
illud turpissimum scelus, ubi ad excipiendum et commiscendum
concumbentium semen farina substernitur
(quod Margarita indicante absens non audierat), similiter
indicavit.
Haec itaque Margaritae confessio in Ecclesia apud
Carthaginem flagitiosissimas Manichaeorum libidines
prodidit, quas inter se exercebant, quarum levissima
erat virginum constupratio. Sed Eusebia quoque
suum dedecus, et propudium primo fateri coacta, alia
etiam sectae suae abominanda facinora aperuit, inter
 quae illud unum praecipuum erat, ut in mulierum et
uxorum etiam abusu solas carnis voluptates quaererent,
conceptum vero et prolis generationem semper
devitarent; ne divina (ut aiebant) substantia quae in
eos per alimenta ingreditur vinculis carneis ligaretur in
prole. Haec generatim dumtaxat de illa in Manichaeorum
electos atque electas Carthaginensi inquisitione
nostra hac oratione recenseri possunt, cum singula
quae ad reorum confessionem et episcopalium gestorum
summam pertinent, describere prorsus impossibile
sit, nisi divinari velimus. Minus facile quoque
erit verba facere de illo gravi Carthaginiensis populi
horrore, quem cuncti hujus ecclesiasticae inquisitionis
testes in tam pestiferae sectae odium praeconcipere
debuerunt. Ex quo non tantum conjicimus catholicos
omnes in Manichaeorum exitium conclamasse, sed
quemlibet praeterea libentius eo sacramento obstringi
voluisse, ut quoties aliquis ex Manichaica secta sibi
innotesceret, hunc statim ecclesiasticis judicibus,
 sine ulla prorsus animi fluctuatione aut temporis
prolatatione prodere deberet. Cujus quidem rei argumenta,
quamvis Carthaginensium notariorum Acta
interciderint, nos ex una aut altera Augustiniana
epistola haurimus.
3. Prior enim ad Quodvultdeum, tum Carthaginensis
Ecclesiae diaconum scripta est. Rogaverat is enim
Augustinum ut de haeresibus unum volumen conscriberet.
Cui Augustinus respondens, operis difficultatem
jam primo a Philastrio, Brixiensi episcopo, et Epiphanio
Cyprio tentatam, adimpletumque exponit. De
utriusque deinde scriptoris voluminibus suum judicium
ferens, istud, Epiphanii nimirum, Philastrii
libro praeferendum esse asseverat. Sed antequam
epistolam claudat, petit ut sibi rescribere non gravetur,
quemadmodum in catholica perseveraret fide
quidam Theodosius, per quem Manichaei nonnulli sunt
proditi. Et ipsi quos ab eo proditos putamus esse correctos.
Manichaeos igitur ab isto Theodosio fuisse proditos,
 perspicue Augustinus asseverat. Sed an is Manichaica
labe aliquando fuisset inquinatus, etsi probabilius
existimetur, et Augustini verba id obscure innuerent,
tamen definire 137 haud ausim. Augustini porro
epistola isthaec in annum 428 rejicienda est. Quando
videlicet librum de haeresibus huic Carthaginensi
diacono inscripsit. Cujus recenti tempore iterum in
eadem Ecclesia nonnulli eorum reperti fuerant, sicut
episcopalia gesta, quae idem Quodvultdeus ad Augustinum
miserat, ostendunt; qui Manichaei pariter hoc
non sacramentum, sed exsacramentum sub diligenti interrogatione
confessi sunt, quorum unus Viator nomine.
Horum autem episcopalium Actorum occasione, catholicis
 episcopis schisma aliquod inter Manichaeos ortum
innotuit. Etenim in varias scissi factiones, alii Catharistae
seu purgatores vocabantur; alii vero Mattarii,
qui in mattis dormiebant, appellabantur; alii tandem
Manichaei dumtaxat dicti erant. Hoc ergo Manichaeornm
schisma, ex Carthaginensibus recensitis Actis
etiam comprobatum fuit. Sed illud jam pridem Augustino
innotuisse, constat ex iis quae habet contra
Faustum libri V caput 5, illudque in aliud tempus
esse rejiciendum, ut statim explicabimus.
4. Superbe igitur atque inaniter Manichaei de Christianorum
mandatorum perfectione gloriabantur,
quasi ipsi soli, quae in Evangelio praecepta sunt, operarentur.
Sed tanta eos intererat morum dissimilitudo
vivendique ratio, ut in Manichaicis adimplendis
legibus minime convenirent. Quare cum inter
caetera nonnulli maxime de Christiana paupertate se
jactarent, quam alii prorsus aspernabantur; idcirco
Augustinus, qui eorum mendacia et simulationes
refellebat, praecipue Faustum docentem aes in
 zonis non esse portandum aggreditur, impetit exagitatque,
quia Manichaei profiterentur aliud, et
aliter viverent, cum videlicet aes in zonis non portantes,
aurum in arcellis et in sacculis avidius custodire
studebant . Ea de causa provocat ad quemdam
Constantium Romanorum civem, quondam Manichaica
labe infectum, qui deinde, ejurato errore,
ad Christianam catholicam religionem conversus est.
Hunc ergo tamquam locupletissimum testem interpellat
qui, maximo quo in hanc sectam aestuabat
studio, cum Romae multos Manichaeos suam in domum
accivisset congregassetque propter implenda
praecepta Manichaei, satis quidem vana et inepta, sed
tamen quae magna a suis discipulis aestimabantur, quarum
legum severitati austeritatique cum eorum infirmitas
cederet, dispersi fuere, ut quisque in viam suam
abiret. Cum itaque quisquis in Manichaicis legibus
solvendis sibi liberum fore contenderet et arbitraretur,
eos inter schisma illud de quo superius verba
 fecimus exortum est; quia alii in mattis dormiunt,
ait idem Augustinus, Mattarii appellantur, a quorum
stratis longe dissimiles fuerunt plumae Fausti et caprinae
lodices; qua deliciarum affluentia non solum
Mattarios fastidiebant, sed etiam domum patris sui, hominis
pauperis Milevitani . Lepide quidem Faustum
hic irridet et suggillat, hocce Manichaeorum schisma
describens; quod potissimum una ex causis fuit quae
jam Augustino ipsi istius haereseos fastidium ingesserunt.
Narrat id quidem ipsemet lib. de Moribus
Manichaeorum, quo in libro insignem Constantii Manichaeorum
auditoris disertius refert historiam, quae
quidem usque adeo percrebuerat, ut haec ad absentes
etiam longeque positos fama vulgante perveniret. Sed
Augustinus ipse, qui primum omnem rem gestam
optime ab amico teste noverat, Romam deinde circa
Christi annum 383 veniens, compertam omnino exploratamque
sibi fuisse testatur. Narrans videlicet
quemadmodum Constantius, talem tantamque inter
Manichaeos morum dissimilitudinem molestissime ferens,
 omnes in suam domum congregatos ad vivendum
secundum eamdem regulam in Manichaei epistola
propositam compellere nitebatur. Multis (ait Augustinus)
intolerabile visum, abscesserunt; remanserunt
tamen pudore non pauci. 138 Coepit ita vivi, ut placuerat,
et ut tanta praescribebat auctoritas, cum interim
auditor ille (Constantius videlicet) vehementer omnes
ad omnia cogeret, neminem tamen quod non prior ipse
susciperet. Interea rixae inter electos oriebantur creberrimae;
objiciebantur ad invicem crimina: quae ille
omnia gemens audiebat, dabatque operam ut se ipsos
in jurgando incautissime proderent. Prodebant nefanda
et immania. Atque, paucis interjectis, subdit Augustinus:
 Quid plura? coacti aliquando murmuraverunt
sustineri illa mandata non posse, inde in seditionem
abeuntes .
5. Nemini interim autem prolixior haec nostra
oratio videatur quam esse oportebat. Nemo praeterea
nostram scribendi rationem reprehendat, quod res
in Africa contra Manichaeos gestas cum iis quae diu
antea Romae contigerant permiscere voluerimus.
Etenim ut a Carthaginensibus episcopalibus gestis
parumper digrederemur, duo potissimum nos impulere.
Alterum est schisma illud quod in Manichaeorum
confessionibus a notariis exceptis magis atque
magis patefactum est. Cui cum aliud Romanum quod
praecesserat apprime respondeat, et istud in nostri
lectoris utilitatem indicare non incongruum existimavimus.
Alterum vero est quorumdam olim magni
nominis hominum opinio, qui omnia ecclesiasticae
historiae monumenta susquedeque vertentes, Manichaeorum
in urbem Romam adventum nonnisi ab
anno 427 repetendum esse contendunt. Profecto si
 istorum staret opinio, non tantum Augustinianorum
scriptorum fides nutaret, sed plurium Romanorum
pontificum decreta et constitutiones, ex quibus Africanae
Ecclesiae praesules eas disciplinae regulas hauserunt,
ut in Manichaeos animadverteretur, pessum
abirent. Hujus autem opinionis potissimum auctor
fuit Quesnellus, quemadmodum in sequentibus capitibus
ostendere reservamus.
Jam vero ad eam ecclesiasticae disciplinae legem a
qua aliquantulum digressi sumus revertentes, eam
sine ulla prorsus episcoporum indulgentia rigidius
fuisse servatam, alia ejusdem sancti Augustini epistola
evidentissime patefacit. Compererat enim Victorinum
quemdam Mallianensem, in clericali subdiaconatus
ordine constitutum Manichaica esse labe
pollutum. Propterea catholicae religionis studio actus,
statim litteras ad Deuterium ejusdem provinciae episcopum
dedit, ut hunc clericum praecaveret. Ne videlicet
per socordiam, aut ejus negligentiam, inimicus
 homo, qui ovili Dominico coeperat insidiari, Christianorum
animas tanto pretio comparatas perderet. Hunc
ergo Victorinum Augustinus in judicium vocaverat;
et antequam a testibus qui eum accusaverant coargueretur,
interrogatus laesam suam fidem negare non
potuit. Et idcirco auditorem Manichaeorum, non electum,
se esse confessus est. Cujus quidem confessionis
veluti summam episcopo Deuterio subjicit, ut immania
sacrilegaque facinora percurrendo, generatim
saltem corruptissimos hujus sectae mores impiaque
dogmata intelligere posset. Post haec autem ecclesiasticae
disciplinae regulas in Manichaeis poenitentibus
recipiendis observandas, aut ei suggerere, aut in
ejus mentem revocare voluit. Quas deinde cum secum
reputasset, seduloque animadvertisset, optime
perspecta praecedenti Victorini vivendi ratione, hunc
eas observaturum non esse graviter suspicabatur.
Quare ne levi suspicione moveri videretur, anteactis
Victorini moribus in medium adductis, ad eam provocat
fictionem qua, sub simulata catholicae fidei
 professione et sacri ecclesiastici subdiaconatus ordinis
colore, Manichaicam religionem, quam corde profitebatur,
nisus fuerat occulere. Hunc ergo, tam
gravi adductus scrupulo, Augustinus, nec post ejuratos
errores, tamquam poenitentem in Ecclesia recipiendum
esse censuit; sed, omni disciplinae ecclesiasticae
rigore servato, eum coercitum ex Hippona urbe
et dioecesi pellendum curavit. Quem tamen severiori
adhuc alia 139 ecclesiastica poena plecti Deuterio
suo episcopo mandat; huic suis epistolis indicens
ut a clericorum gradu congrue ecclesiastica severitate
Victorinum dejiceret, ut is quocumque honore et
communione privatus omnibus innotesceret. Ei denique
petenti poenitentiae locum concedere omnino vetat;
nisi et alios quos illic novit esse manifestaverit, non
 solum in Malliana, sed in ipsa tota omnino provincia.
6. Rerum porro harum summam ex Augustini epistola
236, olim vero 74, nos ipsi ad patefaciendam
ecclesiasticam cum Manichaeis adhibitam disciplinam
excerpsimus . Quo anno autem S. doctor eam
scripserit, latuit novissimos Augustini Operum editores,
qui eam in quartam epistolarum classem rejecerunt.
Earum videlicet quarum tempus minus compertum
est. Sed in praemonitione ad duos de Actis
cum Felice Manichaeo libros, vetustum quoddam Felicianae
professionis fragmentum cum ex Baronio,
tum ex Gervasiano codice, ipsi Augustini Operum
editores in medium adducunt, quo intelligimus ex
hac haeresi ad Ecclesiam venientes numquam receptos
fuisse, nisi primum alios ejusdem sectae viros
proderent, et ad suos Ecclesiarum episcopos vel pastores
deferrent; nec Manichaei qui tamquam poenitentes
recipiebantur, aliorum hujus sectae virorum
nomina patefaciebant qui eam dumtaxat dioecesim
 incolebant ad cujus communionem post reconciliationis
sacramentum ipsi erant admissi, sed et alios
longe lateque per totam provinciam, vel alias viciniores
dispersos prodere tenebantur. Id perspicue
innotescit ex ipsius Felicis quondam Manichaei confessione,
de quo in superioribus verba fecimus: Videlicet
Felix conversus ex Manichaeis dixi, sub testificatione
Dei, me omnia vera confiteri, de quo scio
Manichaeos, vel Manichaeas, in partes Caesarienses,
Mariam et Lampadiam uxorem Mercurii argentarii,
quibus etiam electum Eucharistum pariter oravimus,
Caesariam et Lucillam filiam suam, Candidam, quae
commoratur Thipasse, Victorinam Hispanam, Simplicianum
Antonii Patrem, Paulum et sororem suam,
qui sunt Hippone, quas etiam per Mariam et Lampadiam
scivi esse Manichaeas. Ex hac ergo Felicis Manichaei
ad catholicam fidem revertentis confessione,
vetusta illa Ecclesiae disciplina innotescit, qua cautum
erat ne umquam ad reconciliationis sacramentum
 admitterentur, nisi sub omnipotentis Dei testificatione
proderent quotquot noverant ea haeresi inquinatos.
Quorum tandem si poenitens aliquem sibi
notum ad ecclesiasticos judices dolose deferre praetermisisset,
jam laudata reconciliatione efficiebatur
indignus. Propterea idem Felix hanc suam confessionem
his verbis clausit: Hoc tantum scio, quod si
aliud inventum fuerit me scire supra quam dixi, me
reum ego ipse confiteor.
7. Sed ex praecedenti hac Felicis confessione nondum
plenius et perfectius illius antiquae disciplinae
ratio et ordo innotescit. Etenim cum plerique ex
Manichaeis numquam sacro baptismatis lavacro essent
regenerati, et gentilium quasi ritu semper vixissent,
alii vero ex catholica societate aufugientes Maneti
nomen dederant, idcirco non eadem episcoporum
agendi ratio esse poterat in utrisque recipiendis.
Et quidem eorum quilibet quos poenitebant
libellum confessionis simul atque poenitentiae facere
tenebatur, in quo, anathemate primum Maneti dicto,
 enixe debebat petere, vel catechumeni vel poenitentis
locum obtinere; ejusmodi porro libellos episcopi
recipiebant, hosque probabant an ecclesiasticis
essent conformes regulis; nec aliter iisdem reconciliationis
epistola dabatur, nisi cum die et consule: ut
(nimirum) neque de superiore tempore aliquam molestiam
vel publicis legibus, vel disciplina ecclesiastica
paterentur. Si quis vero post acceptum ecclesiasticum
testimonium et syngraphum, certis adhuc indiciis
Manichaeus apparebat, tunc justitiae severitatem
ad civilium et ecclesiasticarum 140 legum formam
experiri cogebatur; quos deinde catholicis viris prorsus
juxta apostolicum divi Pauli mandatum cavere
jubebantur. Commendabantur autem, qui epistolas ab
episcopis acceperant, religiosis catholicis vicinis, vel cohabitatoribus
 suis, sive clericis, sive laicis, per quorum
erga se curam frequentent ad audientiam sermonis
Dei, et quorum testimonio possint innotescere. Ita legimus
eo in commonitorio Ecclesiae catholicae, quod
vulgo Augustino inscribitur, quodque novissimi Augustini
Operum editores in tomi octavi appendicem
rejecerunt. Ex quo deinde commonitorio illud pariter
intelligimus, hos Manichaeos conversos non statim
ad baptismum, vel ad reconciliationis sacramentum
admissos fuisse, sed vel in catechumenorum gradu,
vel in poenitentium loco usque ad mortis periculum
perseverare debuisse, vel saltem tamdiu in alterutro
permanere statu coactos, quamdiu ab episcopis, eorum
fidei firmitate perspecta atque eorum testimonio
quibus commendati fuerant comprobata, has poenas
per indulgentiam ipsis relaxandas aequum esse judicabatur.
8. Epistolae tandem testimonium, seu syngraphus,
sub quo Manichaei poenitentes demittebantur,
non eadem prorsus forma exprimebatur. Nam quemadmodum
 electi auditoribus erant nequiores, ita et
gravioribus poenis afficiebantur. Quare in primis auditores,
post factam confessionem, et post dictum
anathema blasphemiis et impiissimae et immundissimae
haeresi eorum, facile laudatas episcoporum litteras
obtinebant, adversus eos qui sibi temporis praeteriti
Manetis errorem objicere tentabant; electis
vero non tam facile ejusmodi dabatur testimonium;
sed prius cum Dei servis, sive clericis, sive laicis in
monasteriis vel xenodochiis recludebantur, donec
praecedentis haereseos penitus omni suspicione purgata,
tandem vel baptismum, vel reconciliationem
recipere mererentur.
9. Jam vero gradum sistere paululum nos oportet,
ut apostolicae sedis hostibus arma praeeripiamus, et
ea potissimum quae ex praecedenti nostra oratione
sibi nancisci posse contenderent. Etenim cum illorum
studium sit ut Romanorum pontificum jura auctoritatemque
in haeresibus profligandis et in ecclesiastica
 firmanda disciplina dejicere conentur, jam
sibi adulari possent Ecclesiae leges hactenus descriptas,
vel ex Augustino, vel ex aliis Africae episcopis
prodiisse. Et hac de causa tantum roboris obtinuisse,
ut Romana Ecclesia eorum facta pedissequa, easdem
leges postmodum sibi adoptaverit, ac religiose in Manichaeis
judicandis custodire voluerit. Ita profecto
nugari possunt, qui non solum tamquam genuinum
Rom. Ecclesiae canonum codicem volumen illud evulgarunt,
quod ex aliarum Ecclesiarum statutis, episcoporum
litteris, congestum est; sed et de Eutychianorum
rebus disserentes, non alias partes S.
Leonem subiisse asseverant, quam eas quas olim
Athanasius cum Arianis, Augustinus cum Pelagianis,
Cyrillus cum Nestorianis subierant. Quinimmo, de
Pelagianorum rursus causa agentes, Innocentii, Zosimi,
Bonifacii atque Coelestini decreta, nonnisi ex
ipsis Africanis conciliis robur obtinuisse commenti
sunt. Quibus omnibus, et id genus similibus, nugis
 et mendaciis hisce nostris historicis lucubrationibus
occurrere voluimus, ut has erga apostolicam sedem
calumnias dilueremus, istud etiam quod objicere
potest statim eriperemus. Nec enim ecclesiasticae disciplinae
ea lex Augustino, aut alii cuipiam Africae
episcopo asseri potest, quae antequam Augustinus
catholicis nomen daret, et antequam Africae episcopi
Manichaeos convenirent, ab apostolica divi Petri sede
firmata et definita fuerat. Eam legem ex apostolica
Romanae sedis traditione scripto consignavit papa
Syricius in sui pontificatus exordio, quando Augustinus
videlicet adhuc in Manichaeorum erroribus
versabatur. Immo neque tunc Africae praesules in
Manichaeos ecclesiasticis poenis animadvertere coeperant;
cum id primum apud Carthaginem, Augustino
jam Hipponensem episcopatum tenente, factum
fuisse ex superioribus intelligamus. Non igitur
 ex ecclesiasticae disciplinae regula, vel ratione, ab Augustino,
aut alio 141 quopiam Africae episcopo prodire
potuit, si Augustinus et caeteri Africani episcopi
ad illius sectae exitium ea statuta servarunt quae diu
antea ab apostolica sancti Petri sede fuerant pronuntiata.
Nostra vero nunc interesset ejusdem papae
Syricii decreta subjicere, quae postmodum maxima
cum religione, non tantum Africani PP. in Manichaeis
recipiendis observarunt, sed et omnes totius orbis
Ecclesiae admodum religiose custodierunt. Id autem
praesentis otii opus esse non potest, cum in subsequentibus
capitibus varias cum Paschasio Quesnello
congressiones habituri, plurium Romanorum pontificum
in Manichaicae sobolis odium et exitium res
gestas describere et indicare reservaverimus.
10. Interim vero ne clarissima doctrinae et sanctitatis
lumina debita laude et merito fraudemus, plurimi
faciendum esse affirmamus Augustini potissimum
et Africae episcoporum studium, qui totis animi
viribus ita Manichaeis sese opposuerunt, ut nefariam
 eam sectam profligarent et abolerent. Augustino imprimis
omnis honos et laus deferri debet. Qui a suae
conversionis die nihil aliud secum reputavit quam nefanda
atque occultiora Manichaeorum mysteria prodere,
falsa hujus sectae dogmata convellere, eorum
impudicitias scripto exaggerare, electorum hypocrisim
deridere et exsecrare, profanos ritus et sacramenta
ab ipsis adhibita maledictis impetere; et doctiores
praeterea, quos tamquam suos magistros caeteri Manichaeorum
habebant, ad publicas habendas disputationes
provocare; ex quibus postea, Manichaicae
doctrinae falsitate comperta, unice catholicae fidei
sanctitas ut omnibus innotesceret allaboravit. Haec
quippe sunt quae in catholicae Ecclesiae bonum, decus
et utilitatem maximo studio praestitit S. doctor Augustinus.
Cujus gloriosos labores non solum celebrant
tot tantaque erudita opera, praesertim contra
eosdem conscripta, quorum catalogum nos in praesens
non recensemus, ne a proposito scopo recedamus;
 sed et omnia alia ab eo vel contra Donatistas, vel
Pelagianos et Arianos conscripta; in quibus passim,
modo unum, modo alium, Manichaeorum errorem
refellere conatus est. Tanta ergo librorum Augustini
supellectile, Africa potissimum, et catholica Ecclesia
ditata, eo tempore videlicet quo haereses in eam
terram tamquam serpentes Aegyptiorum magorum
scatebant, jam reliqui Africani praesules, apostolicae
Romanae Ecclesiae regulis edocti, et civilium legum
subsidio adjuti, plene Manichaeos conterere et consumere
poterant. Quemadmodum S. doctorem indicare
voluisse arbitramur, sermone tempore barbarico
habito ad catechumenos, ita eos alloquendo: Manichaeorum
venenum subrepserat, contritum est, consumptum
est . Sed non ea ratione consumptum, ut Manichaei
vel exsilio affecti ex Africae regno excedentes
Augustini aevo alio commigraverint, vel quia ad
poenitentiam adducti regnum illud ab omni Manichaica
labe exstitisset purgatum. Non ita inquam.
 Nam viperea illa propago, civilibus ecclesiasticisque
poenis perterrefacta, latebras sibi quaerere solita,
numquam penitus Africa exsiliit, quamvis postmodum
Vandali regnum illud vastassent. Augustini
igitur loquendi scopus ille fuit: innuere videlicet
Manichaeorum venenum ibi contritum et consumptum
esse anathematismis et proscriptionibus; ejusque
diabolica illicia omnino contrita et confracta fuisse
catholicorum studiis et scriptis, ut neque rudes,
neque doctiores homines, ejusmodi laqueis amplius
contingi possent. Haec quae descripsimus ad Augustini
pertinent aevum. Sed si quid de eadem haeresi
in Africa grassante dicendum nobis occurrerit,
temporum ratione, quantum possumus, servata, harum
historicam elucubrationem decursu opportunius
indicabimus.