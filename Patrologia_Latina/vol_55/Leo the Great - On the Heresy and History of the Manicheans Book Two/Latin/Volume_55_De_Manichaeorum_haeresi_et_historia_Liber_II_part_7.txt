142 CAPUT VII.
A probris et maledictis Beausobrianis S. Leonis Magni
in Manichaeos agendi ratio vindicatur. S. pontificem
non tantum in concionibus declamasse, sed eorum
errores patefecisse explicatur. S. Augustini pariter
scripta contra Manichaeos exarata, nec fabulas nec
sophismata continere contra eumdem Beausobre
ostenditur.  
1. Plures hic assumimus ventilandas quaestiones,
quae, semel illustratae, non tantum plurimum lucis
conferunt nostris praecedentibus dictis, sed etiam
prorsus ea argumenta eripiunt, quae Beausobre
contra SS. Leonem M. et Augustinum, strenuos Manichaeorum
oppugnatores, nimis injuriose objecit.
Primo ergo animadvertit quemadmodum miserabilis
illa Manichaeorum secta, post occupatam a Vandalis
Africam proconsularem, in qua latius se propagaverat,
exsulatum abire fuerit coacta. Cujus sectatores,
alii Romam venerunt, alii vero in diversa loca aut
 urbes se recipere curarunt. Qui autem Romam venere
solamen atque subsidia a suis fratribus obtinere
posse sperabant, ut tutius viverent. At brevi isthaec
spes eos fefellit. Nam de eorum adventu et mansione
certior factus S. Leo Magnus, summus pontifex,
nihil studii et laboris praetermisit ut ab hac peste
suam Ecclesiam purgaret. Verumtamen (ait Beausobre)
talem modum agendive rationem in eos adhibuit,
ut potius ad iracundiam et desperationem impulerit,
quam ad resipiscentiam et criminum ejurationem
excitaverit. Contendit S. Leo (subjicit idem
Beausobre) eos de abominabilibus caeremoniis fuisse
convictos, de quibus ipse postea encyclicis epistolis
Italiae episcopos admonuit. Hic ergo agendi modus
duos perniciosos effectus peperit. Primus fuit excitare
in populum et plebem horrorem erga Manichaeos,
atque movere magistratus ad infligendas ipsis
poenas jam a legibus statutas. Alius vero effectus
perniciosior fuit ille, quo sensim in eosdem Manichaeos
 maximus horror in Ecclesiam catholicam inspirabatur,
videntes tantopere episcopos sibi graviter
infensos fieri, cum ab istis calumniis potius atque
gravissimis persecutionibus urgerentur. Nec enim de
illis criminibus erant rei, de quibus postulabantur
. Hisce itaque maledictis et probris S. Leonem
pontificem Beausobre vexavit, ut Manichaeis magis
indulgeret, eosque a nefandis criminibus purgaret.
An ergo tantam scribendi impudentiam vel ratiocinandi
audaciam patienter sustinebimus; praesertim
cum auctor in universo suo opere se jactet nullis
praejudiciis adduci, solamque rerum veritatem percunctatum
esse in Manichaeorum historia adornanda?
At splendide in his omnibus nostrum scriptorem
mentitum esse sequentia momenta patefacient.
Primo, undenam colligit Manichaeos Romam venisse,
vastata a Vandalis Africa proconsulari? Hujus enim
nefariae sectae homines jam pridem alias latebras sibi
in urbe Roma quaesiverant, videlicet tempore S. Syricii
 papae. Quos pervicaces et nimis perfracte suis erroribus
adhaerentes et propugnantes in exsilium amandari
jussit; correctos autem et poenitentes ad reconciliationis
sacramentum admisit; dummodo reliquum
vitae cursum in monasteriis detenti absolverent .
Non igitur Romanorum PP. agendi modus in Manichaeos
originem habuit a magno Leone; non post
Vandalicam cladem Africae proconsulari illatam 143
Romae detecti sunt, ut oscitanter (credo) Beausobre
affirmavit ; non praecludebatur deinde ipsis ad
poenitentiam aditus, ut iracundia et desperatione
adducerentur; sed proposito ipsis ex una parte legum
sacrarum rigore, et ex alia ecclesiastica pace et lenitate,
 ad quam potius eorum animus inclinaret poterant
se flectere. Non ergo ita saevus judicandus est
S. Leonis Magni cum Manichaeis agendi modus, ut
neglectis suorum praedecessorum Syricii et Anastasii
pontificum statutis, Manichaeorum primo conversionem
non quaesierit, et poenitentes ad reconciliationem
recipere recusaverit. Quod si deinde populare
odium in hos homines ob detecta horribilia flagitia
excitabatur, ut etiam magistratus moverentur ad eos
poenarum rigore torquendos, id minime Leoni vitio
dari debet. Quinimmo summa laude illud studium
cumulandum est, quo Romanam Ecclesiam, sibi
concreditam a tantarum nequitiarum inquinamentis
purgare nitebatur. Quid praeterea, si Manichaei maximum
horrorem erga episcopos et catholicorum societatem
concipiebant? Ea enim ordinaria omnium
reorum conditio esse solet, ut judices vereantur, et
a poenis, quibus juste affici debent, abhorreant .
Sed non ideo episcopi illorum calumniatores persecutoresque
efficiebantur. Cum non nisi Manichaica
 crimina in judiciis, solemni inquisitione probata,
eorumdemque confessionibus patefacta, sermone vel
scripto promulgabant. Hanc enim oeconomiam nostrum
Leonem servasse vel in publicis concionibus
ad populum habitis, vel cum ad omnes Italiae episcopos
suas epistolas direxit, ut praecaverent se suasque
plebes a Manichaeorum dogmatibus (qui homines ex
urbe Roma fuerant recenter expulsi), luculentius
ipsi demonstramus agentes de Romana Leonis in
Manichaeos inquisitione. Ex qua videlicet dissertatione
abundantius lector habebit unde probra et
maledicta Beausobriana in S. Leonem Magnum
refellat.
2. Neque satius duxit Beausobre S. Leonis Magni
in Manichaeos agendi rationem, ut hactenus vidimus,
taxare et probris proscindere; sed ad ejusdem S.
pontificis Epistolas et Sermones gradum faciens, hos
haudquaquam descriptionem Manichaicae doctrinae
continere affirmat; sed omnia istius scripta in invectivis
 contra Priscillianistas et Manichaeos versari
ait, cum perpetuo duas has distinctas sectas confundere
conetur, ambasque iisdem poenis subjiciat.
Aliquam laudem Leonis zelum mereri subjicit; sed
major in eo animi moderatio expetenda fuisset. Cum
potissimum is fuerit unus ex iis praecipuis episcopis
qui haereticorum supplicia tamquam rata et justa
probaverit. Claudit tandem Beausobre suum sermonem
dicendo tantae Leoninae commotionis causam
quaesivisse, et secum reputasse hujus S. pontificis
characterem. Hominis (inquit) fuit ejus character
ambitione abrepti, minus cogitantis spiritum lucrari
docilitate et suasionibus, sed potius violentiis opprimere.
Nec tamen satis duxit Beausobre ita scripsisse;
sed ut magis suum furorem in S. pontificem et apostolicam
sedem exerceret, provocat in notis ad quaedam
verba ejusdem S. Leonis, dicta occasione necis
Priscilliani aliorumque istius sectatorum, apud Treviros
a Maximo imperatore per publicos ministros
 patratae; quibus verbis idem pontifex probare videtur
illius principis cruentum consilium, et deinde
subjicit. Quesnelli nota super hunc locum, digna est
ut hic exscribatur: Sed neque hic (Severus Sulpicius),
neque ille (Hieronymus), neque quisquam alius sanctorum
Patrum qui illo Priscilliani aevo vixerunt, cruenta
hujusmodi consilia approbarunt; nempe ut Leo .
3. Haec omnia autem eripere et singula probra
quibus S. Leonis fama et sanctitas proscinditur in
iniquos calumniatores retorquere, nec grave erit, nec
nobis satis difficile. Alia enim ex iis quae objecit ita
144 sunt infirma et insulsa, ut ad ea refellenda sufficiat
oculos in Opera S. Leonis Magni conjicere, et
 oppugnatoris mendacia deprehendentur. Quare eum
rogo undenam hauserit Leonem in Epistolis et Sermonibus
palmares Manichaeorum errores non descripsisse,
sed in solis declamationibus, rhetorum more,
fuisse versatum? Id sane ex Quesnelli notis et scriptis
non hausit, quem veluti magistrum sequendum, ut
ex praecedenti narratione vidimus, assumpsit. Nam
is varios saltem ex sancto pontifice Manichaeorum
errores recensuit, ut constat ex cap. 10 hujus libri.
Quamvis praeterea et alios passim commemoret, quos
non nisi ob nimiam oscitantiam idem Quesnellus annotare
praetermisit. Quid praeterea Leoni opus erat
in concionibus ad populum habitis, totam Manichaicae
philosophiae et theologiae doctrinam, omnes superstitiosos
et profanos ritus, omnia diabolica mysteria,
in quibus secta illa versabatur, singillatim enumerare,
atque proferre? Non enim illud munus assumpserat,
ut dogmatum fidei tractatus componeret ad
illos haereticos oppugnandos; sed dumtaxat in votis
 habuit Romanum populum admonere ut se ab eorum
consuetudine et institutis praecaveret. Id facere consuevit
in solemnioribus praecipue anni diebus, dum
sacratiora fidei nostrae mysteria in templo agebantur.
Idcirco sat erat summatim indicare populo horum
palmares errores, ut illos abominaretur; sed in epistolis
contra eosdem Manichaeos conscribendis aliam
esse secutum rationem, et ipsarum textus, et rerum
scriptarum ordo manifestant.
4. Et imprimis quod ad Italiae episcopis epistolam
datam spectat, Beausobre eam vix suis oculis lustrasse
censendum est . Si enim hujus textum
cursim dumtaxat etiam attigisset, non alium sibi
scopum proposuisse Leonem intellexisset, quam episcopos
praemonere super iis quae Romae in solemni
judicio contra Manichaeos habito gesta fuerunt; ne
ignari videlicet, in eorum dioecesibus vitiorum semina,
quae Romae exstincta interierant, furtim radicitus
per novas propagines seminarentur. Uno verbo,
generatim ibi dumtaxat de Manichaica disseruit haeresi,
 et alios episcopos advocat in consortium suae
sollicitudinis, certiores faciendo: plurimos Manichaicae
impietatis sequaces et doctores in Urbe investigatione
sua reperiisse, vigilantia divulgasse, auctoritate
et censura coercuisse. Sed quoniam in iisdem
coercendis solemnem judiciorum formam et regulas
servavit, descriptis in publicis tabulis criminibus,
eorumdem reorum confessionibus probatis, una cum
hac epistola, omnium gestorum exemplaria transmisit
ut plenius edocerentur. Sicut (ait) gestorum vos
series poterit edocere. Ad instructionem vestram etiam
ipsa (gesta videlicet) direximus, quibus lectis omnia
quae a nobis deprehensa sunt nosse potestis. Dolendum
quidem est ejusmodi Actorum seriem temporum injuria
intercidisse. Sed magis dolendum Beausobre
hanc epistolam lustrare neglexisse, ut solis calumniis
et probris in S. pontificem inveheretur.
5. Quod vero ad alteram spectat epistolam, quae
est 15, minime inficiari possum, eam totam versari
 in quaestionibus eidem S. pontifici a Turribio episcopo
Asturicensi propositis, cum is videlicet illum in
Priscillianistarum causa consuleret. At neque hac
occasione Leonem decebat aut oportebat longum
tractatum hujus vel Manichaicae haereseos describere,
nam extra propositarum sibi quaestionum terminos
inepte vagatus esset. Nec quidquam facit quod in
laudata epistola promiscue cum de Priscillianistarum,
tum de Manichaeorum institutis disseruerit; nimis
enim affines erant ambae istae haereses, cum Priscilliana
multa falsa dogmata ex Manichaica mutuata sit,
et ambae antiquorum Gnosticorum virus imbiberunt.
Nec propterea tamen Leo SS. pontifex de errore
esset insimulandus, si Priscillianistas quandoque Manichaeos
 appellaverit. Si quidem et Idacius narrat 
latentes in Asturicensi urbe Manichaeos, gestis episcopalibus
detectos, ad judicium 145 tractos et damnatos,
per Hispaniam fuisse publicatos. Tamen ibidem
sermonem habuisse de Priscillianistis, exploratum
est. A qua scribendi phrasi nec Hieronymus abhorruit
, ut annotavit etiam Quesnellus .
6. At vehementius adhuc insectari voluisse S. Leonem,
postremum quod objecit perspicue manifestat,
cum videlicet S. pontificem describit, ambitione et
furore ductum, probasse cruentum Maximi tyranni
consilium in Priscillianistas apud Treviros exsecutioni
demandatum. Qui tamquam mendacem et impostorem
vult convenire Beausobre, mittat eum ad
Leoninae epistolae textum. Ex quo sat habebit, nec
magis injustum probrum, nec audaciorem contumeliam
potuisse excogitare. Narrat quippe S. Leo, illius
epistolae cap. 1, quemadmodum episcopi sub quorum
temporibus haeresis illa nefanda prorupit per totum mundum
 instanter egerint ut impius furor ab universa Ecclesia
pelleretur. Quid mali consilii in hoc? Nihil plane
in episcopalis dignitatis dedecus vel ecclesiasticae
lenitatis detrimentum illi Patres egerunt, qui, anathemate
in Priscillianum et socios prolato, eos, vel
ex episcopalibus sedibus, vel ecclesiastica communione
depulsos, tamquam ethnicos et publicanos haberi
jusserunt. Nec suffragatur Beausobre illud aliud
judicii genus cruentum, de quo statim S. Leo facit
mentionem, scribens: Quando etiam mundi principes
ita hanc sacrilegam amentiam detestati sunt, ut auctorem
ejus cum plerisque discipulis legum publicarum
ense prosternerent. Judicii enim hujus cruenti causam,
non episcopis, sed criminum qualitati gravitatique
adjudicat. Nam subjicit: Videbant (principes) enim
omnem curam honestatis auferri, omnem conjugiorum
copulam solvi, simulque divinum humanumque jus subverti,
si hujusmodi hominibus usquam vivere cum tali
professione licuisset. Si enim Priscillianistae solis fidei
dogmatibus repugnassent, si aeque omnes honestatis
 leges, divina simul et humana jura non subvertissent,
nullam in eos tulissent saeculi principes cruentam
sententiam. Sed quia in talia facinora erumpebant,
quae totam vitam civilem ad exitium perducebant,
idcirco tantae amentiae auctores publicarum legum
ense prosternere necessarium duxerunt. Propterea
idem S. Pontifex, ne ad malignam interpretationem
quisquam praecedentia ejus verba trahere auderet,
statim duo illa judiciorum genera distinguit, explicans
quemadmodum ecclesiastica lenitas. . . . . . sacerdotali
contenta judicio, cruentas refugiat ultiones. Si refugit,
non approbat. Sed subjicit: Severis tamen Christianorum
principum constitutionibus adjuvatur, dum ad
spirituale nonnumquam recurrunt remedium, qui timent
corporale supplicium. Unde ergo habet Beausobre
Leonem cruenta consilia probasse? Forte quia dixit
ecclesiasticam lenitatem, sacerdotali contentam judicio,
Christianorum principum constitutionibus adjuvari?
sed quo sensu id Leo affirmavit? Nimirum.
 quia gravioribus hujusmodi criminibus irretiti, corporalis
supplicii timore correpti, nonnumquam ad
spirituale remedium recurrunt, praecedentes eorum impietates
et crimina exsecrando. Quam vanae ergo et
futiles sint Beausobrianae in S. Leonem Magnum calumniae,
praecedens haec nostra disserendi ratio et
methodus ostendit. Ex quibus lector etiam habet
unde subdolam quartam annotationem Quesnelli refellat
, qui tamen non ita audacter sicuti Beausobre
commentus est.
7. Jam vero manum de tabula tollere statueram,
et, relictis parumper S. Leonis Magni vindiciis, ad
Augustini causam agendam gradum facere volebam,
ut hunc quoque ab injustis Beausobrianis criminationibus
 purgarem . Sed cum in evolvendis scriptis
acatholici viri alia quoque 146 offenderim quae Leonis
pietatem et sinceram fidem laedere videntur, diutius
in horum examine immorari necessarium duxi, ne
omnino indiligens ab invidis criticisque adversariis
judicarer. Iterum ergo S. pontificem in scenam
inducit, non tantum ut ludat de Manichaeorum dogmatibus
disserendo, sed ut novis maledictis et probris
eum exagitet. Confingit imprimis S. Leonem
Cyrilli Hierosolymitani sententiam secutum, qua ait
Manem blasphemasse, se sanctum Spiritum vocitando;
dicit: Magis speciosa est saltem ejusmodi accusatio;
et Leo melius fecisset eam potius exscribere quam
extendere, et latius explicare inexcusabili cum libertate
praefata verba, Manichaeos (ait Leo) sub nomine
Spiritus sancti, ipsum talium impietatum magistrum
adorare Manichaeum. Et rursus: In magistro suo Manichaeo
apparuisse Spiritum sanctum crediderunt . . . . .
ut non aliud fuerit Manichaeus ipse quam Spiritus .
Profecto si id verum exstitisset (subjicit Beausobre)
 nostrum haereticum superbia et blasphemia ad supremum
malitiae gradum traxissent. At si Leo non est
magis fidelis in suis narrationibus, quam sit justus in
suis sermonibus, excusabimur plane, si illius dictis
fidem non adhibeamus. Potissimum cum paucis etiam
refellere volens praesumptam Manichaei superbiam in
sequentia verba erupit. Quoniam et hic de illa mundi
exstitit parte, quae non potest Spiritum veritatis recipere.
Quasi innueret Spiritum sanctum augustis finibus
esse restrictum, et Orientis populum cunctis esse
miserabiliorem. Numquam sane (subjicit Beausobre)
credidissem quod unus episcopus, qui Magni cognomentum
obtinuit, simile absurdum in quodam sermone
qui ad posteros transiit dicere potuisset. Ita
ut ipse oblitus quod primi inter gentiles qui Messiam
adorare venere fuerunt magi, Persarum philosophi,
et quasi Manetis atavi. Pariter ille oblitus est se alio
in sermone dixisse quod magi non ex sidereo signo
cognovere Christum in Judaea natum, sed agente sine
 dubio in eorum cordibus inspiratione divina.
8. En totus Beausobrianus ludus, qui actoris impudentiam
et mendacia arguit, si inspiciamus Leoninum
contextum ex quo tria objecta loca avulsa sunt.
In quorum primo nihil plane occurrit a fide et veritate
alienum, quodque a Manichaeis profiteri S. pontifex
non deprehenderit. Quarto enim illo de Epiphania
sermone, in populi memoriam incarnationis
mysterio revocato, et latius explicatis quae ad diei
celebritatem, ad magorum in Bethleem adventum,
ad oblata munera, ad sidereum illud signum quod
ex longinquis Orientis partibus eos adduxerat, pertinebant,
Manichaeos quos mox in Urbe latentes detexerat
aggreditur exagitare, summatim ad populum
sacrilega commenta et fabulosa mendacia referens,
quibus incarnationis veritatem subvertebant. Quid?
Ne pluribus populum teneret, ad quamdam summam
reduxit omnium errorum capita: videlicet quemadmodum
Mosaicas Scripturas rejicerent, evangelicas
corrumperent, apostolicam symboli veritatem contemnerent,
 et negantes a Christo vivos et mortuos judicandos,
docebant in sole et luna colere Christum, et
sub nomine Spiritus sancti ipsum talium impietatum
magistrum adorare Manichaeum. Duo autem illa valde
inter se differre, quis non videt? Manichaeum videlicet
se Spiritum sanctum dixisse, et illius discipulos
sub Spiritus sancti nomine Manicheum adorare .
Hocce postremum dumtaxat de Manichaeis S. Leo Magnus
 affirmavit. Ea prorsus ratione qua sacrilegi etiam
contendebant in sole et luna Christum adorari; nec tamen
effutiebant solem et lunam esse Christum. Neque
alio 147 modo noster Leo ratiocinatus est in altero
sermone de Pentecoste, cum Manichaeos suae aetatis
refellere aggressus est, contendentes magnum quemdam
et sublimem auctorem sequi, in Mane magistro
suo apparuisse Spiritum sanctum crediderunt, promissumque
a Domino Paracletum non prius venisse quam
hic infelicium deceptor oriretur, in quo ita Spiritus
sanctus manserit, ut non aliud fuerit Manes ipse quam
Spiritus Dei. Si igitur ad haec Leonina dicta ex Manichaeorum
sententia prolata attendamus, nihil prorsus
intelligimus quo potuisset Beausobre S. Leonem infidum
et injustum appellare. Constabat enim S. pontifici
ejusmodi prava dogmata a Manichaeis profiteri,
non ex falso hominum rumore, non ex aliorum testimoniis,
sed haec omnia ex eorumdem Manichaeorum
confessione criminumque exsecratione probavit. Quare
omnibus persuasum esse debet acatholicum virum
 Beausobre nodum semper quaesivisse in scirpo, fraudulentas
interpretationes confingendo.
9. At saltem verum erit S. pontificem Spiritui
sancto fuisse injurium, cum illum angustis finibus
restrinxit, et Orientales illius ope et praesidio privari
indicavit. Commentum apage. Narrat quippe S. Leo
quemadmodum Manes in orbem damnandus apparuerit,
Probo et Paulino consulibus. Ex qua temporis
epocha evidenter demonstrat jam a Christi morte
ad Probi et Paulini consulatum usque octavam in
Christianos persecutionem desaeviisse, innumerabilesque
martyres exstitisse, quibus juxta divinas promissiones
apud Matthaeum XIX datus erat Spiritus
sanctus: Nolite cogitare quomodo aut quid loquamini,
etc. Non potuisse ergo Deum, suorum donorum
largitatem continere, ut tot Ecclesiae generationes
sua inspiratione fraudaret, donec prodigiosus turpium
mendaciorum signifer nasceretur, Leo quasi
Archelai argumentis insistens asseverat, et statim
 de Manete subjicit: Cui nec hoc quidem tribui potest,
quod vel exiguam divinae inspirationis acceperit portionem,
quoniam hic de illa mundi exstitit parte, quae
non potest Spiritum veritatis accipere. At haec verba
posteriora non sunt referenda, aut ad Persidem, aut
ad totum Orientem, ut vel allucinatione, sive malitia,
Beausobre interpretatus est, sed ad diabolum,
mendaciorum patrem, cujus partes et munera Manes
agebat, ejus doctrinam docendo. Mox enim S. pontifex
se explicavit, subjiciendo: Repletus enim spiritu
diaboli, spiritui resistit Christi: et cum sanctis Dei hoc
Paracleti doctrina contulerit, etc. Cum itaque manifesta
res sit, divinis etiam in Scripturis praedicata,
mundum in duas dividi partes, quarum alteri Deus
et veritas, alteri vero diabolus et mendacia dominantur,
non video cur laudatus Leonis sermo, divinis
institutionibus refertus, non debuerit ad posteros
transferri. Christum Dominum quidem dixisse Spiritum
veritatis non posse mundum accipere, quia non
videt eum, nec scit eum, testis est evangelista Joannes
  . At quis propterea Spiritum sanctum angustis
finibus esse restrictum affirmabit? Sublato ergo
ejusmodi Beausobrianae amphibologiae ludo, caetera
quae censor objecerat prorsus cadunt; et idcirco ad
evertendas alias calumnias contra Augustinum prolatas
gradum faciamus. Quae si brevi a me exponi
posse quis arbitraretur, vehementer erraret, cum innumerae
pene sint malignae interpretationes hinc
 illincque in toto Beausobriano opere sparsae, quae
sanctum episcopum impetunt, et maledictis proscindunt.
Neque nostrum consilium est singulas hic persequi,
indicare, atque refellere. Nam in immensum
fere nostrum opus protraheretur, nec quidquam laboriosius
molestiusque assumeremus.
148 10. Paucis itaque aliqua dumtaxat ex iis primo
delibabo, quae habet in sermone praeliminari ad alteram
suae Historiae partem . Itaque de Augustino
verba facturus, orationem orditur a quibusdam Leontii
Byzantini verbis, scribentis neminem felicius posse
Manichaicam describere haeresim, si jampridem non
exstiterit professione Manichaeus. Quod dictum optime
in Augustinum quadraret, qui ab anno suae aetatis
decimo nono, ad vigesimum octavum usque, huic
sectae nomen dederat, et errores viriliter contra catholicos
pluribus in concertationibus feliciter propugnavit.
Sed id eloquentiae et ingenii fervore dandum
esse Beausobre ibidem asseverat. Nam Secundinus
eum reprehendit non intellexisse Manichaica
 mysteria: Visus enim mihi es, et pro certo sic est, te
numquam fuisse Manichaeum, nec ejus te potuisse arcana
incognita secreti cognoscere, atque sub Manichaei
nomine persequi Annibalem atque Mithridatem. Hocce
paradoxum multas pati contradictiones ironice asseverat
Beausobre. Primo ab haeretico prolatum est.
Secundo, ita obloquenti obest praejudicata mundi
opinio, eorum videlicet qui majori scientia et auctoritate
pollent. Quid? Augustinus prae caeteris PP. Latinis
doctior animoque perspicacior, Occidentalis
Ecclesiae oraculum, novem annorum spatio inter Manichaeos
vitam egit, quin Manichaeorum systema penetraverit?
Poteratne Secundinus quid temerarius
aut absurdius proferre? Alterutrum itaque (ait) dicendum
est: aut Augustinum non satis horum systema
intellexisse; aut sanctum Augustinum illum mutasse,
quod ab aliquibus sine haereseos nota affirmari haud
posse arbitrabitur. Ego (subjicit) prae caeteris plurimum
facio hujus Patris excellentes qualitates, non
 sine admiratione illius ingenium et sapientiam perpendo,
illius honoro memoriam, et diuturnos ejus
labores existimo; sed optimae logices regulae atque
experientia me docuerunt ejus dictis atque testimoniis
non esse insistendum. Veteres numquam infallibilitatem
ambiere, quam posteri demum illis donarunt.
Homines fuerunt, ut nos sumus. Et paucis interjectis
habet: Ego nolo propugnare S. Augustinum
Manichaeorum systema mutasse, vel corrupisse, ut
victoriam reportaret, id foret laesae fidei reum eum
appellare; sed certum est ipsum quibusdam sophismatibus
fuisse usum, et saepius male expressisse
illorum religionem. Haec, inquam, et id genus alia
probra in Augustinum scripsit, quae singillatim referre
nos pudet. Quare ut jam dictis fidem comparare possit
apud lectores, exempla et probationes varias annectit.
Quorum primum desumptum est ex his Augustini
verbis: Inimicus quippe qui eumdem Salvatorem
justorum patrem crucifixisse se speravit, ipse est
crucifixus; quo tempore aliud actum est atque aliud
 ostensum. Haec ex Manichaeorum sententia dixisse
Augustinum asseverat, et laudat tum epistolam Fundamenti,
tum librum de Fide, cap. 28. Quibus verbis
et alia addidit: Coactus est dicere Manichaeus, quia
non Christus, sed princeps tenebrarum cum suis sociis
omnia illa passus est. Atque tandem loquens de vegetabilium
animabus, quas Manichaei divinitatis partem
in se habere credebant, cujus praerogativas in
plantis, in fructibus adhuc asservari dicebant, atque
solum perire et annihilari cum fructus et olera ad
epulas assumuntur; quae cum ad carnem comedentis
venerint, omnem intelligentiam amittunt, et propterea
 Magister hominibus missus sit, quia stulta in iis est
facta pars Dei, et propterea non sit missus melonibus,
quia sapientem habent animam. Haec tria, inquam,
exempla, tamquam ab Augustino ex Manichaeorum
sententia dicta, Beausobre primo objecit, contendens
ejusmodi delicta, falso Manichaeis ab ipsis orthodoxis,
tamquam illius sectae dogmata, fuisse imputata.
11. Non ibo inficias tria haec me offendisse in libro
de Fide contra 149 Manichaeos, quem perperam olim
Augustino fuerat adjudicatum. At plane desiderantur
in alio libro quem certo Augustinus contra epistolam
Fundamenti conscripsit. Non cursim quidem,
sed sedulo hoc opus lustravi; nec verbum inveni
quod similia redoleat. At quis ignorare potest librum
illum de Fide non esse Augustini fetum? Bellarminus
enim, Vandingus et alii, animadvertentes inter
illius Opera non esse relatum, nec in Retractationibus,
nec in Possidii indice; conspicientes quoque
stylum ab Augustiniano esse diversum, atque debiliorem
in disputandi ratione, sed auctorem dumtaxat
 Augustinum imitari studuisse, non modo ejus sensus
exprimendo, et interdum ejus verba usurpando, ex
eo praesertim libro qui de Natura boni contra Manichaeos
scriptus est; idcirco postremi S. Augustini
Operum editores illud opus Evodio adjudicarunt, et
in appendicem octavi tomi rejecerunt. Beausobrianam
itaque negligentiam, ne dicam fraudem, satis
mirari non possunt, qui incerta pro certis et falsa
pro veris vendere nisus est .
12. At ultro demus isthaec Augustinum ex Manichaeorum
sententia scripsisse, quia forte non absimilia
in libro de Natura boni expressit. Quid? Similia
deliria excogitavit, confinxit Augustinus, ut horrorem
in Manichaeos excitaret, ut paulo post subjecit:
Aliis in exemplis calumniatur. Nam Augustinus, locis
a Beausobre laudatis, nec falsis insistit principiis,
nec ex veris Manichaeorum principiis falsas consecutiones
deducit. Iis enim in locis agit Augustinus de
turpitudinibus a Manichaeis contra Deum confictis et
 excogitatis, quas hic recenseri, cum nimis grave sit,
praetermitto, ne lectori negotium facessere videar;
idque etiam supervacaneum ducam, cum ad ipsius
Augustiniani textus lectionem quisque recurrere possit.
Dissimulare tamen non possum Beausobrianam
licentiam, qua videlicet contendit falso deduci ex
Manichaicis principiis. Nam, ait, praefatas turpitudines
illi infelices legunt, hoc dicunt, hoc audiunt, hoc
credunt, hoc in septimo libro Thesauri eorum (sic
enim appellant scripturam quamdam Manichaei, ubi
istae blasphemiae conscriptae sunt) ita positum est:
tunc beatus ille pater, etc. Nihil ergo ex suo ingenio
addidit Augustinus, qui ad verba ipsorum Manichaeorum
provocat, eademque exscribit, et in suo opere
transtulit, ut videre est in toto illo cap. a Beausobre
laudato. Praeterea si malo dolo id fecisset Augustinus,
creditne Beausobre quod Faustus, Felix, Fortunatus,
Adimantus, Secundinus, et quotquot ex Manichaica
sobole suis scriptis exagitavit, siluissent, quin eum
accusassent tamquam mendacem et impostorem? At
 non siluisse Secundinum probant illius verba paulo
ante laudata, quibus S. episcopum exagitat, quod
Manichaica non intellexerit mysteria, et sub Manichaei
nomine persequi Annibalem et Mithridatem.
Fateor quidem Secundinum in haec verba erupisse.
Sed dicat Beausobre an ipsi fides debeat adhiberi,
si adhibeamus fidem Secundino, qui Augustinum
carpit, quod istius scripta nimia perluceant eloquentia:
Hanc (subjicit) si voluisses veritati concordare,
magnum utique nobis exstitisset ornamentum. Noli,
rogo, contra tuam venire naturam, noli esse erroris
lancea, qua latus percutitur Salvatoris . Quid igitur
 hic vellicat et contemnit Secundinus, nisi summam
S. Patris eloquentiam, quam si concordare voluisset
cum Manichaicis principiis, quae sancta et vera esse
haereticus contendebat, nostrae vero fidei dogmata
falsitati obnoxia esse effutiebat, magnum ornamentum
illis exstitisset. Sed permittamus Secundinum dixisse
Augustinum Manichaeorum mysteriorum ignarum.
Rogo tamen: 150 cui fides adhibenda est? Haeretico
homini, qui, cum malam causam haberet, undequaque
subsidia quaerit, ut illam apparenter saltem tueatur;
et ne cadat, ad mendacia, ad exaggerationes, ad dolos
audacter provocat, sancti episcopi famam, et nomen
probris etiam proscindendo; vel ipsi Augustino, qui,
vix accepta hujus haeretici epistola, calamum arripuit,
atque omnia objecta ab adversario proposita
refellit? Si Manichaicorum mysteriorum fuisset ignarus,
accusationem dissimulasset. At non dissimulavit,
sed Manichaei sectam et dogmata ex argumentis ab
ipso Secundino prolatis, abundantius rejecit; ita ut
haereticus homo valde turpiterque confusus obmutuerit,
 et quoadusque vixit numquam S. Augustinum
probris impetere vel calumniari ausus fuit. Totum
ergo Beausobrianum artificium ruit, et Augustinus
optime Manichaeorum systema intellexit; nec in minima
re illum mutavit aut corrupit.
12. Jam vero Beausobre ad alia gradum faciens in
Augustinum stolide quasi invehitur, eam instituendo
quaestionem, quare videlicet S. doctor annorum novem
spatio Manichaicae sectae, tantas abominationes
docenti, nomen dederit? quare ipse easdem contra
catholicos audacter propugnaverit? Non respondeat,
quaeso (ait), se in ordine auditorum, minime electorum
exstitisse, idcirco similes ignorasse blasphemias.
Nam ipsemet asseverat eas contineri in septimo libro
Thesauri Manichaeorum, quem librum omnes sectatores
manibus terunt. Atque provocat ad illa verba
ex libro de Natura boni desumpta , quae ipsi paulo
ante laudavimus. Augustinus ergo eas blasphemias
ignorabat quando erat Manichaeus. Vel si haud eas
 ignorabat, mirari subiit quod diu in ea secta permanserit.
Haec et alia similia Beausobre congerit, ut
ostendat Manichaeorum systema et dogmata horribiliter
fuisse mutata, atque pravis interpretationibus
corrupta. Quod ut magis persuadeat, ad duas illas
provocat disputationes, quas cum Felice et Fortunato
presbyteris habuit Augustinus. Felicem, hominem
prorsus ignarum fuisse ait. Sed Fortunatus Felice
doctior, lumen aliquod exhibet ad intelligendam
illius sectae doctrinam. Verumtamen de duabus hisce
disputationibus in praesens agere nostrum non est,
cum jam satis verba de iisdem fecerimus, omnia Augustini
contra Manichaeos scripta, congressiones et
gesta recensendo. Propterea de praesenti tabula remoto
calamo, quando Manichaei Romam venerint
diligentius inquirere deliberavimus.