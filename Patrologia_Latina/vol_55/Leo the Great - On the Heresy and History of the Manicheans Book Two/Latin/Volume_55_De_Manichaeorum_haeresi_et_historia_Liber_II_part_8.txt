151 CAPUT VIII.
A quo Christi anno repetendus sit Manichaeorum in Urbem
adventus. Falsum ea de re Paschasii Quesnelli
judicium.  
1. Reversuri itaque unde nostra oratio digressa
est, imprimis vix licet dubitare S. Leonem tertio jam
sui pontificatus anno ineunte summa apostolatus munera
in Manichaeos non exercuisse, cum in eosdem
publice animadvertit. Id minime inficiatur Quesnellus,
qui tamen pro suo ingenio Leonis agendi rationem
describit, parum nihilumve sollicitus de iis quae
Romae ab istius praedecessoribus contra eosdem Manichaeos
diu jam gesta fuerant. Ait igitur Manichaeos
Romam adventasse rebus in Africa profligatis, devastataque
a Vandalo provincia. Porro clades illa a Vandalis
 Africae illata, si Prospero, Victori atque Procopio
fidem adhibemus, contigit anno Domini 427,
quando Geisericus cum octoginta milla Vandalorum,
et Alanorum maria transfretavit, eamque paulatim
sibi subjecit. Ex qua rerum circumstantia horum in
Urbem adventus revocari deberet ad tempora dumtaxat
Coelestini, aut Xisti pontificum Romanorum.
Ac proinde concluderet haec alia Quesnelli conjectura:
Haereticorum haec colluvies diu latuit sub larva
piorum hominum, qui impietatem vultu vitaque severiore
dissimulabant . At Quesnellus in male suscepta
causa cedere cogitur, si animadvertat jam antea
diu Manichaeos in Urbe fuisse inventos, et tum
summorum pontificum, tum imperatorum decretis
exsilio affectos. De Siricio namque, qui ad pontificatum
fuit assumptus anno 384, legitur: Hic invenit
Manichaeos, quos in exsilio deportavit, et hoc constituit,
ut non participarent cum fidelibus communionem,
quia ore polluto non liceret sanctum corpus Dominicum
 vexare. Iis tamen salutaris poenitentiae reconciliationem
penitus non interdixit, dummodo sincere ad Ecclesiae
sinum revertentes, reliquos eorum vitae dies in monasteriis
relegati, jejuniis, orationibus, caeterisque corporis
afflictationibus vacarent, ut probati sub omni examinatione
usque ad ultimum diem transitus sui, et ob humanitatem,
Ecclesiae viaticum eis largiretur.
2. Citra ergo omnem dubitationis aleam positum
esse arbitramur S. Siricium in pestiferam horum hominum
sectam anno quarto aut quinto sui pontificatus
animadvertisse. Id sane non obscure intelligitur,
tum ex Theodosii senioris novella anno 388 exarata,
cum ex rescripto Ambrosii episcopi Mediolanensis,
Sabini, Bassiani, caeterorumque illius provinciae episcoporum,
dato ad eumdem pontificem anno 390,
postquam in Joviniani causa convenerant. Haec autem
inter caetera asserunt: Manichaeus est qui abnegat
veritatem, qui carnem Christi negat; et ideo non est remissio
peccatorum, sed impietas Manichaeorum, quam
clementissimus exsecratus est imperator, et omnes qui
 illos viderunt, quasi quaedam contagia refugerunt. E
Mediolano quoque pulsos fuisse Manichaeos Siricii
tempore, favente etiam lege lata ab imperatore Theodosio
seniore, statim subjiciunt: Sicut testes sunt
fratres et compresbyteri nostri Crescens, Leopardus et
Alexander, sancto ferventes Spiritu, qui eos omnium
exsecratione damnatos ex Urbe quasi profugos repulerunt
. Tres autem istos presbyteros, quos Mediolanenses
Patres testes appellant, cum suis litteris Mediolanum
miserat 152 Siricius, ubi apostolicae sedis
legatione fungentes ex illa urbe populerunt Manichaeos,
ut intelligimus etiam ex hujus pontificis epistola ad
Mediolanensem Ecclesiam. Laudati tandem Ecclesiae
Mediolanensis Patres cum idem claudunt rescriptum,
declarant Romani pontificis judicium adamus sim esse
prosecutos, adeo ut vel aliquid ei addere aut detrahere
minime ausi fuerint. Quod sane evincit Romanorum
pontificum auctoritate, et irreformabili quodam
judicio haereses omnes fuisse damnatas, ut nos
 ipsi in praecedentibus capitibus demonstravimus.
Itaque, aiunt, Jovinianum, Auxentium, Germinatorem,
Felicem, Plotinum, Genialem, Martinianum, Januarium
et Ingeniosum, quos sanctitas tua damnavit, scias
apud nos quoque secundum judicium tuum esse damnatos.
Hinc igitur manifeste liquet Manichaeos jam
Romae atque in aliis Italiae urbibus latebras sibi quaesiisse,
saltem quadragesimo anno ante Africae vastationem
a Vandalis illatam. Jam enim undequaque
pestifera illa soboles imperiali ac sacerdotali poena
plectebatur anno 390, quando videlicet Mediolanenses
Patres ejusmodi rescriptum dederunt . Nobis
omnino suffragatur Gothofredus in annotatione ad
cod. Theod. qui ex laudatis verbis colligit Siriciam
 papam Theodosianae in Manichaeos legis suasorem procul
dubio exstitisse.
3. Neque nos tamen inficiamur eam haereticorum
colluviem ex Africa aut aliis transmarinis partibus profectam
Urbem aliasque Italiae civitates inhabitasse.
Id facile colligi potest ex Vita Anastasii papae I, qui
mortuo Siricio, ad pontificatum evectus, decreta edidit:
nulla ratione transmarinum hominem in clericatus
honorem suscipi, nisi quinque episcoporum designaret
chirographos, quia et eodem tempore Manichaei inventi
sunt in urbe Roma. At Anastasius Petri thronum conscendit
anno Christi 398, hoc est 29 annis antequam
Vandalus cum suis copiis maria transmitteret. Igitur
Manichaeorum ad Urbem commigratio ex Africae rebus
a Vandalis profligatis minime est repetenda.
Quamvis re ipsa non eamus inficias post Africae vastationem
crebriores factos fuisse in Urbe Manichaeos,
in qua jam pridem hujus improbae sectae homines inter
latebras sibi praesidium paraverant. Id sonant
ea Leonis verba sermone 15, c. 5: Hos itaque homines
 per omnia exsecrabiles atque pestiferos, quos
aliarum regionum perturbatio nobis intulit crebriores
ab amicitia vestra penitus abdicate . Ad hunc locum
cum animadvertere neglexerit Quesnellus, turpiter
lapsus est. Verum Quesnelli lapsum missum faciamus,
ne nimium in eos invehi velle videamur, qui
jam vivo olim, et nunc demortuo Quesnello, ita ejus
dictis et sententiis subscripserunt, ut eum, si non in
dogmaticis, saltem in historicis, et antiquae disciplinae
rebus non adeo illum deceptum, et pluris habendum
esse crediderint. Nos interim ejusdem vestigia
conculcantes, ne incognita pro cognitis, incertaque
pro certis habeamus, hoc unum omnibus persuasum
esse volumus, Manichaeorum sobolis in Urbem adventum
quadragesimo saltem anno antequam Africa
Vandalorum copiis occuparetur contigisse.
4. Ejusmodi ergo solidissimis jactis fundamentis,
nos arbitramur, usque ad Leonis pontificatum Manichaeos
in Italiae regionibus delituisse. Nec propterea
 Romanam urbem ab hac labe fuisse penitus purgatam,
quamvis civili et ecclesiastica lege jam antea
cautum fuisset ejusmodi homines exsilii poena extra
Italiae oras esse amandandos, et poenitentes monasteriis
intercludendos. Sed illi porro versuti homines post
latas in eos leges, minime superstitionis sacrilegos
errores palam profiteri audebant; sed tanta simulatione
in omnibus utebantur, ut ad magis tegendam infidelitatem
suam cum catholicis, divinis non desinerent
interesse mysteriis, ne aut saeculi aut Ecclesiae ministris
eorum superstitio et damnata religio redderetur
153 suspecta? Illud praeterea accedit, non nisi abdita
secretioraque loca frequentare consuevisse, praesertim
cum sacrilegos celebrabant conventus. Quorum
aditus et accessus iis dumtaxat patebant, qui primum
in obscenis sceleratisque ritibus instructi, et a carnalibus
illecebris allecti, nefariam haeresim sub jurejurando
tueri profitebantur. Quid ergo mirum quod
tali studio usi, tantaque adhibita diligentia diu latere
potuerint? Ea enim est improborum hominum consuetudo,
 qui, ut gravissima quaeque facinora perpetrare
callidiori ratione possint, judicum potentiam
reformidantes, tum dumtaxat, in vanam spem erecti,
sibi blandiantur publicas posse evadere poenas, cum
latebras sibi criminum socias asciscunt. Neque tandem
cum Manichaea illa soboles Urbem inhabitabat
Romanus populus penitus ab omni superstitione expurgatus
erat et immunis. Superstites enim adhuc
erant plures ethnicorum Judaeorumque reliquiae, cum
videlicet publicis darent operam spectaculis, lupercalium
nimirum, circensium, Bacchanaliorum, Augustalium
Saturnaliorumque ludorum, ut luculentissime
cum Hormisdae papae epistolae, tum nostri
Leonis sermones testantur. Quare cum Manichaeorum
haeresis multos errores ethnicorum ac Judaeorum
 figmentis, ritibus et impudicitiis affines profiteretur,
ut jam vidimus, facile intra illius urbis septa diu
etiam latere poterat, cum non in omnibus civibus
par esset pietas, fides atque religio. Quod cum compertum
Leo habuerit, palam populum alloquens, haec
non dissimulavit. Sed cum in cunctis perversitatibus
(diabolus) multiformem teneat principatum, arcem
tamen sibi in Manichaeorum struxit insania, et latissimam
in eis aulam, in qua se exsultantius jactaret, invenit;
ubi non unius pravitatis speciem, sed omnium
simul errorum impietatumque mixturam generaliter
possideret. Deinde magis ad nostram rem haec subjicit:
Quod enim in paganis profanum, quod in Judaeis
carnalibus caecum, quod in secretis magicae artis illicitum,
quod denique in omnibus haeresibus sacrilegum
atque blasphemum est, hoc in istos quasi in sentinam
quamdam cum omnium sordium concretione confluxit .
4. Ne igitur S. pontifex se falli sineret ficta virtutis
imagine et fallaci pietatis umbra; ne Romanorum
pontificum praedecessorum canones et imperatorum
 leges frustrarentur; neve tandem quidquam de sancto
sibi commisso grege periret, nihil eorum praetermisit
quae horum haereticorum instituta, vitam corruptam et
latebrosa loca ab iisdem inhabitata detegeret. Quare
ut gravissimo huic malo, veluti cancro occulte serpenti,
multosque labefactanti, et medelam adhiberet,
et pararet exitium, prius in templis, quando frequentior
erat populus, publice contra eam diaboli
sectam declamare coepit, ostendens turpissimum fore
quod filii, quorum progenitores Evangelium crucis
Christi ab ipso beatissimorum apostolorum Petri et
Pauli ore  didicerunt, a tam nefariis erroribus se
sinerent corrumpi. Utrumque autem mirifice est assecutus.
Nam cum perpetuo inter sacra contra ejusmodi
labem declamaret, generalem in eosdem haereticos
inquisitionem instituens, alii qui infirmitate aut
ignorantia seducti in tam superstitiosa crimina prolapsi
erant, propriis culpis mederi cupientes, maximo
animi moerore et cordis ejulatu patrata crimina
 sincere exsecrati sunt. Alii vero, qui pertinaci voluntate
carnis illecebris, caeterisque superstitionibus
indulgentes haeresim defendebant, corporalibus spiritualibusque
poenis mulctati, non dumtaxat vagi et
profugi errantes, omni jure atque honore privati,
hinc atque illinc abire cogebantur, sed etiam ab Ecclesia
proscripti, tum ab omnibus reipublicae rectoribus
et magistratibus abominati et exacti cum essent,
tandem extra Italiae oras praesidium sibi quaesiverunt.
Sic itaque catholicorum Italiae urbibus expurgatis,
nos Siricio 154 atque Leoni debemus gratulari. Eo
praesertim quod in hac sanctorum pontificum agendi
ratione formam ecclesiasticae inquisitionis contra
haereticorum pravitatem constitutam atque firmatam
fuisse deprehendamus, ut mox ex sequentibus patebit.