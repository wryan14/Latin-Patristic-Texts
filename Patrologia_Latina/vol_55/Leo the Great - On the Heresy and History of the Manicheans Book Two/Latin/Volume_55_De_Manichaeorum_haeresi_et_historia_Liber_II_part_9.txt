CAPUT IX.
Romana sancti Leonis Magni in Manichaeos inquisitio.
De cujus judicii forma quinque potissimum tum ex
ejusdem S. P. scriptis, tum ex Rom. imperatorum
legibus annotantur et expenduntur.  
1. Jam animo concipio nimis ingrata aut saltem
parum jucunda sciolis (ne quidquam de laesae fidei
viris) esse futura quae nunc dicere aggredior. Quibus,
cum numquam veterum sanctorum Patrum volumina
pervolverint, nec ecclesiasticarum rerum historiam,
nisi ex corruptis et depravatis fontibus hauserint aut
praelibaverint, nos nugari aut comminisci videbimur.
Quemadmodum olim de hujusmodi Leonis inquisitione,
in privatis litterariae antiquae rei colloquiis
verba facere aggrediens, quidam homines, qui tum
nondum perfecte S. pontificis scripta lustrarunt, de
me judicarunt, contendentes numquam quam par est
ex dubiis et incertis conjecturis apostolicae sedis
 jura et judicitorum ecclesiasticorum oeconomiam esse
repetenda. Qui ergo meis dictis repugnabant, secum
potius reputabant, non ex Leone, sed ex recentioribus
saeculis illam judicii formam illudque inquisitionis
nomen in Ecclesiae judiciis traxisse originem.
Tum sane mihi proposueram ea de re longam satis
contexere dissertationem, hancque non ex aliis quam
ex sancti pontificis Operibus deductam. Atque item
in ea probare antiquam Ecclesiae disciplinam, et S.
Leonis potissimum agendi rationem, in perquirendis
et damnandis haereticis Manichaeis. Re tamen maturius
perpensa, causae hujus pertractationem huic loci
differendam opportunius existimavi, et propterea
quinque subjicere cogor.
2. Primum inquisitionis vocabulum jam Leonis
aevo fuisse usurpatum ad innuendam eam judicii formam
quam tum Romana Ecclesia prosequebantnr in
perquirendis indiscriminatim cujuscumque ordinis
et gradus Christianis haeretica labe infectis;
 Secundum, de haeresi suspectos atque comprehensos
coram Ecclesiae judicibus se sistere debuisse, ut
causam dicerent, et sententiam subirent;
Tertium, ab ipsis reis coram sacerdotibus adductis
consuetum fuisse, cum criminum confessionem, tum
eorumdem detestationem extorqueri;
Quartum, cujuscumque ordinis et conditionis Christianos
tunc etiam quodam sacramento obstrictos
fuisse de haeresi suspectos ad Ecclesiarum suarum
seu paroeciarum presbyteros deferre, vel, ut aiunt,
denuntiare;
Quintum tandem, haeresibus inquinati, non ecclesiasticarum
dumtaxat censurarum vinculis constringebantur,
verum etiam si non satis poenarum exhaustum
foret, saeculari potestati, quam sibi in subsidium
Ecclesia advocabat, aliis atque aliis suppliciis
affecti tradebantur. Quinque autem haec ita ex solo
Leone perspicua et explorata facere conabimur, ut
deinceps labia dolosa mendacium obloquentia obmutescant.
 Primum itaque quod hic probandum assumimus
potissimum colligitur ex sermone decimo quinto ,
in quo cum de jejunio decimi mensis, tum 155 etiam
de eleemosynis S. pontifex agit. Paulo enim ante,
praesentibus sacerdotibus et clericis, una cum amplissimo
Urbis senatu aliisque nobilibus viris, in quosdam
Manichaea labe inquinatos animadverterat. Quare ad
innuendam eam judicii formam quam pastoralis ejus
vigilantia servaverat, vel in investigandis et detegendis
hisce improbis hominibus, vel in ipsis evulgandis
et coercendis, non alio est usus vocabulo quam
inquisitionis. Capite igitur quarto, locuturus de obscenis
et nefandis eorum sacrificiis et solemnitatibus,
haec habet: De sacris tamen eorum, quae apud illos
tam obscena sunt quam nefanda, quod inquisitioni nostrae
Dominus manifestare voluit non tacemus. Exponit
deinde quemadmodum qui ad judicium fuerant perducti
impia dogmata et exsecrabilia crimina patefecerint.
Quae quidem non sine maximo animi horrore
 ab iis qui ejusmodi confessioni aderant potuerunt
audiri. Quia tandem S. Leo, divina virtute praeditus,
et revelatione praemonitus, praenoverat unam dumtaxat
partem noxiorum hominum in Urbe latentium
in eo solemni sanctissimoque conventu fuisse coercitam
et evulgatam; propterea antequam ejusmodi
clauderet homiliam, nequaquam a conatu desistere
statuit. Immo in eadam inquisitione se perseveraturum
esse pollicetur, quoad tota Urbs ab hujusmodi
contagione penitus expiaretur, id maxime exigente
diligentiori sui supremi apostolatus cautione: Ideoque
enim misericors Deus quamdam nobis partem prodidit
hominum noxiorum, ut, manifestato periculo,
excitaretur diligentia cautionis. Non sufficiat quod
actum est, sed eadem inquisitio perseveret: quae hoc,
auxiliante Deo, consequitur, ut non solum qui recti sunt
 incolumes perseverent, sed etiam multi, qui diabolica
seductione decepti sunt, ab errore revocentur .
Divino itaque spiritu illustratus, maximo animi
vigore mentisque firmitate, quibus in divinis sacrisque
rebus gerendis et moderandis noster Leo pollebat,
optime praenovit nihil Ecclesiae Dei utilius, nihil
sanctius et felicius Christianae professioni posse desiderari
ea agendi oeconomia qua utebatur. Ex ea
porro fidei et morum integritas defenditur atque servatur,
Dei cultus et honor augentur, et Ecclesia ipsa
immunis custoditur a tot tantisque vitiorum maculis,
quibus diabolica contagione posset labefactari. Contra
vero, si qui in Ecclesia reperiantur aut haeresibus
imbuti, aut pravorum criminum sorde vitiati, hi vel
facile ad rectam veritatis semitam redire possunt, si
poenitentes fieri incipiant; sin autem contumaci obstinatione
in erroribus perstent, ecclesiasticis censuris
perstricti, a totius Ecclesiae communione abscissi
removentur. Quam quidem agendi rationem, cum civilium
rerum administrationi atque regimini principes
 saeculi et magistratus optime noscerent accommodatam,
jam quidem illud nomen usurparunt ad
indicandam eam judiciorum formam qua in laesae
majestatis reos animadverti solet. Sed ad aliam jam
gradum faciamus.
3. Perspicuum praeterea illud est, quod secundo
loco proposuimus, Manichaeos videlicet e latebris
prodeuntes Leonis pontificis jussu in jus accitos
fuisse, hosque coram episcoporum, presbyterorum
aliorumque piorum hominum coetu veluti laesae fidei
reos stetisse, ut Ecclesiae judicium subirent. Ex quo
aliisque similibus gestis etiam apud Carthaginem
aliasque Africae Ecclesias  Augustini aevo a Manichaeis
vexatas, optime intelligimus criminosos Christianos
cujuscumque sint ordinis et gradus, conditionis
et sexus, publicis quoque sacrorum pastorum
judiciis subesse debere; et in iis causis potissimum
in quibus fidei integritati et veritati prospicitur. Quare
facile refellitur illorum perniciosa opinio, qui in
 arctum ecclesiasticam jurisdictionem compellere volentes,
eam vix extendi posse contendunt ad illos
homines dumtaxat qui per clericales ordines altaris
ministerio sunt mancipati. Hos (aiunt) possunt sacri
pastores, praesertim in 156 conciliis congregati e
propriis gradibus dejicere, eos ecclesiarum beneficiis,
titulis atque praebendis privare, atque tandem intra
monasteriorum claustra vel in arctissimos carceres
relegare, conjicere atque constringere. Contra vero
laici (aiunt), extra sacram hierarchiam degentes, ejusmodi
inquisitionum, investigationum judiciis subesse
non debent. Habent isti (subjiciunt) suos magistratus
et judices, a quibus in jus vocari possunt, atque ad
eos potissimum spectat de civium vita, moribus et
institutis inquirere. Tandem si Ecclesiarum praesules
quid in laicos possent, id dumtaxat iis in rebus contingeret
quae ad sacrae communionis participationem,
ad sacramentorum administrationem, vel ad divinorum
mysteriorum celebrationem referuntur, quibus
 laici justa ac rationabili de causa possunt privari, et
a sacris coetibus arceri. Ita re ipsa idiotae et depravatae
conscientiae homines catholicae legis fundamenta
evertere conari possent. Nec enim ipsis fidei lumen
inest, quo intelligant Ecclesiam sibi jus nactam esse
in quotquot, abrenuntiatis primum omnibus saeculi
impietatibus, se Christo dederunt; quando videlicet,
solemnioribus ritibus, in praecipuum catholicae religionis
sacramentum jurarunt toto vitae cursu catholicam
religionem profiteri, et Ecclesiae obedire. Quid
ergo dicendum? Si re ipsa, violata postmodum fide,
divinis sacrisque rebus possent abuti, et quasi sanctissimae
hujus matris corpus et viscera dilaniare, ut
si haec in laicos homines nulla polleret jurisdictione
ad impietatem coercendam, quis umquam scissuras
per haereses factas repararet? quis aream purgaret?
 quis tandem gravioribus morbis posset occurrere,
iisdemque mederi, ne, percrebrescente malarum opinionum
scabie, tota Christianorum universitas erroribus
labefactata ad exitium perduceretur? Principes
id forte poterunt, et saeculi magistratus, quod Ecclesiam
agere posse inficiantur? Apage figmentum! Vacant
isti civili temporalium rerum administrationi;
vigilant ne, fractis naturae et principatuum juribus,
maximo cum justitiae detrimento respublicae susquedeque
ab iis vertantur, qui propter facinora et sibi,
et publicis rebus, et communi tranquillitati perturbationem,
vim et injuriam inferre audacius non reformidant.
Non tamen propterea saeculi principes
sine divinae legis contemptu, et sacrilegio, ecclesiasticis
et spiritualibus rebus se possunt miscere, nisi
cum, ad vindicanda religionis jura, sacerdotes ipsi
praesidium et opem exposcunt. Id passim Scripturae,
id Patrum monumenta, id denique antiquorum regum
et imperatorum epistolae et leges testantur. Quae
omnia in medium modo afferre nostri instituti ratio
 minime patitur. Ne ex facto ad jus transeuntes extra
Leoninorum Operum scripta vagari videamur. Cui
tamen rei si fidem accrescere vellemus, vel ad Siricii
papae decreta in praecedenti capite laudata, vel ad
similem agendi rationem ab Africae episcopis, Augustini
et Possidii tempore servatam, provocaremus;
quando videlicet, Urso tribuno, qui tunc domui regiae
praeerat, apud Carthaginem Manichaei reperti ad Ecclesiae
tribunal perducebantur, quos inter puella
Margarita nomine, quae cum esset annorum nondum
duodecim propter scelerum mysterium se dicebat esse
vitiatam, et alia Eusebia nuncupata, veluti sanctimonialis
habita, quae et simile vitium ob turpissimum
scelus passa fuerat . Haec, inquam, et id genus
alia nostris dictis fidem accrescerent. Sed cum de
Romana in Manichaeos inquisitione agamus, nostri
propositi ratio postulat ut ad S. Leonem redeamus.
4. Leo itaque, ad vindicandam sibi fidem, nec ulla
fraude fuisse prorsus deceptum, aut praecipitanter
 processisse in detegendis evulgandisque Manichaeorum
impietatibus, se nequaquam dubiae famae et incertis
opinionibus credidisse palam testatus est. Propterea
subjungit: Residentibus itaque mecum episcopis et presbyteris,
ac in eumdem consessum Christianis 157 viris,
ac nobilibus congregatis, electos et electas eorum jussimus
praesentari. In vinculis ergo, aut saltem sub custodia,
detinebantur, quos sanctus pontifex jussit coram tam
frequenti amplissimoque conventu se persistere. Etenim
si nondum comprehensi ac suae prorsus libertatis
compotes fuissent, quis non videt eos, arrepta statim
fuga, dedecoris confusionem infamiaeque turpitudinem
evadere conaturos fuisse? Cum praesertim hoc
omnibus omnino cujuscumque ordinis et conditionis
hominibus a natura ipsa datum sit, ut praesentiam
judicis, rigorem sententiae, atque suppliciorum gravitatem
quam maxime perhorrescant. Quod si Leo
ipse viros et mulieres coram se adductos electos et
electas appellat, iis vocibus indicare voluit criminosos
non in inferiori illius sectae gradu constitisse, sed
 principem sibi vindicasse locum; quos inter ille
maxime caeteris eminebat, qui ut aliis praeesset, profanis
ritibus et diabolicis superstitionibus, eum veluti
episcopum renuntiaverant. Aderant enim (subjicit
Leo) omnes personae, per quas infandum facinus fuerat
perpetratum. Puella scilicet, ut multum decennis, et
duae mulieres, quae ipsam nutrierant et huic sceleri praeparaverant.
Praesto erat etiam adolescentulus vitiator
puellae, et episcopus ipsorum detestandi criminis ordinator.
Concinit Augustinus libro de Haeresibus, scribens
ad Carthaginensem diaconum Quotvultdeum:
Recenti tempore nonnulli eorum reperti et ad Ecclesiam
 aucti, sicut gesta episcopalia, quae nobis misistis, ostendunt
.
Sistant ergo hic paulisper mecum volo quicumque
(nescio cur) ita ingenio animoque affecti sunt, ut sacrae
inquisitionis nomen et munera exhorreant, quippe
huic judicandi rationi audacius detrahunt. Animadvertant,
quaeso, an mulieres, an viri illi, de quibus
agit Leo, olim per clericales ordines altaris ministeriis
potuerint mancipari? Dicant cur sacer ille coetus
tum in incontinentes et in incestuosos, tum in lenones
et corruptas mulieres, impudicitias religionis rebus
miscentes, animadverterit? Si injuria id factum esse
suspicemur, cur a Romani populi senatu, cur a Romana
plebe, cur tandem per imperatorem non fuit
reclamatum? Jure ergo divino Ecclesiae pastores,
quarto et quinto jam saeculis currentibus, indiscriminatim
super omnes baptizatos ulciscendi potestatem
exercuerunt, ut eorum cohiberent audaciam, qui a
pietate erga verum Deum defecerant?
5. Verum cum res tam manifestis exemplis argumentisque
 eluceat, non est cur in ea amplius immoremur.
Duo vero illa, magna monumentorum copia
et rationum pondere hactenus discussa, tertium excipit,
sincerissimae veritatis luce undequaque radians,
ex quo prius rerum gestarum ordinem patefacientes,
tum publice factam a Manichaeis criminum confessionem
cognoscentes, nullus amplius dubitandi supererit
locus illius Ecclesiasticae disciplinae de qua agimus in
praesentia. Quandoquidem non ex solis indiciis in medium
dumtaxat adductis, vel ex gravissimis etiam
testimoniis quaestio habita est; sed, rerum longa
discussione praemissa, rei coram coetu sistentes se,
interrogabantur et respondebant, et notarii ipsi ad
hoc vocati acta excipiebant, ita ut summa diligentia
omnia dogmata, omnia mendacia et turpitudines,
omnia denique illius sectae infanda sacramenta, mysteria
et solemnitates reipsa investigata fuerint, ut
nihil minus credulis, nihil obtrectatoribus relinqueretur
ambiguum. Quantum autem ejusmodi Acta contra
 nostrae hujus tempestatis minus credulos vel obtrectatores
valere possint, neminem prorsus latere arbitror.
Quandoquidem Manichaeorum crimina non in secreta
quadam et arcana confessione, quam sacramentalem
appellamus, reserata fuerunt; sed in externo
solemnique judiciorum foro totus ille coetus excepit,
et ab ecclesiasticis scribis in tabulas exarata (ut antea
in Ecclesia Carthaginensi 158 factum fuerat), quae
tandem ad posterorum memoriam in Romanae Ecclesiae
archivis reponi et custodiri S. Leo mandavit, sicut
ipse non semel, et iterum, sed tertio saltem in suis
scriptis testatus est. Sermone itaque pluries laudato
dicitur : Omnium par fuit horum, et una confessio,
et patefactum fuit exsecratum, quod aures nostrae vix
ferre potuerunt. De quo ne apertius loquentes castos offendamus
auditus, gestorum documenta sufficiunt: quibus
plenissime docetur nullam in hac secta pudicitiam,
nullam honestatem, nullam penitus reperiri castitatem,
in qua lex est mendacium, diabolus religio, sacrificium
turpitudo. Summatim hic et veluti in compendio quae
 in Actorum monumentis continebantur S. pontifex
annuntiat. Sed serm. 4 de Epiphania cap. 5, recensitis
primum multis Manichaeorum dogmatibus, iterum
subjicit: Prosit universae Ecclesiae quod multi
ipsorum (Manichaeorum videlicet), Domino miserante,
detecti sunt, et in quibus sacrilegiis viverent eorumdem
confessione patefactum est. Et rursus sermone 4 de
Nativitate, cap. 4, scribit: Qui praeter omnia diaboli
probra commenti, in ipso praecipuo observantiae suae
festo, sicut proxima eorum confessione patefactum est,
ut animi ita et corporis pollutione laetantur. Et in secundo
de Pentecoste, explicato SS. Trinitatis mysterio,
 et Spiritus sancti missione, exagitat cap. 2, ut
jam diximus, Manichaeos asserentes divinum illum
Spiritum in Manichaeos magistro suo apparuisse, promissumque
a Domino Paracletum non prius venisse
quam hic infelicium deceptor oriretur, in quo ita Spiritus
sanctus manserit, ut non aliud fuerit Manichaeus
ipse quam Spiritus, qui per ministerium corporeae vocis
et linguae discipulos suos in omnem induceret veritatem.
Hunc dumtaxat Manichaeorum errorem tunc agitavit
et eripuit. De caeteris autem eloqui S. pontifex
praetermisit, veritus ne in tam frequenti et solemni
conventu piorum fidelium aures offenderet, neve sanctioribus
purioribusque Christianis scandali lapidem
praepararet, in quem impingerent. Quare illud caput
hisce verbis claudit: Quae propter verecundiam non
sunt nostro sermone promenda, cum jam abundantissime
ipsorum sint confessione patefacta. Fuit itaque
tam solemnis, tam publica ipsorum Manichaeorum
confessio, et criminum detestatio, ut gestorum fama
ad omnium Romanorum aures pervenire debuerit.
 Quamobrem cum haec omnia in totius Ecclesiae oculis
contigissent, ut scribit Prosper in suo Chronico, nemo
sanae mentis timere, aut dubitare poterat de illa sacrorum
praesulum potestate et jurisdictione, quam
consules, quam senatores, quam denique imperator
ipse communi consensione probaverant. Nullum autem
huic Leonis agendi rationi repugnasse, aut Manichaeis
exsilii poena mulctatis praesidium adhibere
tentasse, ut fieri assolet, quando de legitimo judice
dubitatur, jam sufficientissime patefactum est in epistola
ad episcopos Italiae. Ea enim edocemur quemadmodum,
Urbe ab ea haeresi perfecte purgata, exemplaria
Actorum in quibus Manichaeorum criminum
confessio et eorumdem exsecratio fideliter et sincere
descripta erant, ad eosdem episcopos transmisisset.
Siquidem paulo post, cum in suspicionem venisset,
ne Manichaei, callida arte, quam adhibere solebant, in
aliis quoque atque aliis Italiae urbibus et locis novas
sibi latebras quaererent; idcirco vigilantissimi pastoris
 muneribus fungens, aliarum Ecclesiarum incolumitati
fidei ac morum integritati divinitus prospexit.
Quare ne sibi suoque muneri deesse videretur, laudata
epistola, omnes Italiae civitatum episcopos praemonuit
super iis quae Romae jam gesta fuerant, ne
ignari, aut saltem nondum perfecte de his rebus instructi,
in eorum dioecesibus vitiorum semina, quae hic
exstincta interierant, furtim radicitus per novas propagines
seminarentur: In consortium (ita 159 epistolam
orditur) vos nostrae sollicitudinis, dilectissimi fratres,
advocamus . . . . . et paucis interjectis subdit: Ne
is qui, Domini misericordia revelante, per nostram curam
a nostris ovibus morbus abigitur, necdum vobis
praemonitis, et adhuc quid agatur ignaris, per vestras
se dispergat Ecclesias, et suarum furtim cuniculos inveniat
latebrarum, ne quod a nobis in Urbe exstinguitur,
tenebrosis apud vos radicibus seminetur .
6. At vero quam magna et quam plurima Romanus
populus et tota Ecclesia ipsi deberet, facile Italiae
episcopi ex subsequentibus verbis comprehendere
 poterant, quibus omnino perspicue exponit quid cogitaverit,
quid egerit, quidve tandem assecutus fuerit,
quando Manichaeae sectae sequaces et doctores in Urbe
latentes reperiit. Plurimos (ait) impietatis Manichaeae
sequaces et doctores in Urbe investigatio nostra reperit,
vigilantia divulgavit, auctoritas et censura coercuit.
Quos potuimus emendare correximus, ut damnarent
Manichaeum cum praedicationibus et discipulis suis publica
in Ecclesia professione et manus suae subscriptione
 compulimus, et ita de voragine impietatis suae confessos
poenitentiam concedendo levavimus . En ergo in hoc
uno multa comprehendente Romanae sedis auctoritas,
et Leonis divina agendi ratio, qua Manichaeae sectae
doctores cum suis discipulis, jam Ecclesia mandante,
prius detenti, deinde in coetum adducti, ut compellerentur
publica confessione crimina fateri, eademque
solemni professione retractare; pro quorum firmitate,
et necessaria fuit reorum subscriptio, et sincerum
poenitentiae agendae propositum. Ejusmodi ergo oeconomia,
divina misericordia revelante, Leo noster usus
est, ut de voragine impietatis Manichaeos correptos et
poenitentes levaret. Quaenam autem crimina et flagitiosa
mysteria in inquisitionis Actis fuerint regesta et
contestata, series illa gestorum plenissime edocebat.
Quare ipse S. pontifex pro instituendis aliis episcopis,
et ut isti rectam regulam haberent quemadmodum
in hisce causis se gerere deberent, jussit varia
eorumdem Actorum exemplaria exscribi, atque haec
una cum praesenti epistola ad eosdem episcopos transmisit,
 ut oculos in exarato volumine conjicientes,
unico quasi intuitu conspicerent quid factum fuerat,
quidve in posterum in consimilibus causis agere oporteret.
Ad magis hanc veritatem roborandum, quid
aliud facere possumus, quam S. pontificis verba exscribere?
Et omnia (ait) quae tam in scripturis, quam
in occultis traditionibus suis habent profana, vel turpia,
ut noster populus quid refugeret, vel vitaret, oculis
Christianae plebis certa manifestatione probavimus, adeo
ut ipse qui eorum dicebatur episcopus a nobis tentus
proderet flagitiosa in suis mysteriis quae teneret, sicut
gestorum vos series potest edocere. Ad instructionem
enim vestram etiam ipsa direximus: quibus lectis, omnia
quae a nobis reprehensa sunt nosse poteritis .
7. Quartum quod sequitur aliquod majus in se habet,
ut eo nihil clarius nihilque luculentius ad rem
nostram excogitari possit, pro asserenda videlicet illa
ecclesiastica lege, qua indiscriminatim omnibus fidelibus
indictum fuit ut et haereticorum vel maxime
 noxiorum hominum societatem caverent, atque ut
eosdem sacris Ecclesiae pastoribus denuntiarent. Neque
vero alia de causa (ut paulo ante vidimus) Leo
ipse in sacris conventibus et populi frequentia de
eorum dogmatibus occultisque traditionibus, de profanis
turpibusque mysteriis loquebatur, nisi ut populus
nosset 160 quid fugeret, aut quid vitaret . Cujuscumque
enim falsi dogmatis notas et indicia catholicis
viris nitidissime etiam sacri pastores ostendere
consueverunt. Ut nimirum qui pura corda in pectore
gestabant, abhorrendo a turpi superstitionum aspectu,
eas praecaverent, et ne infirmiores rudioresque
homines, sub falso pietatis colore, ab improbis decepti,
in horum clientelam atque consortium venientes,
consimili vitiorum labe coinquinarentur. Ea quidem
sancti pontificis fuit agendi ratio, hic ejus disserendi
scopus in sacris homiliis recitandis. Proptereaque
non semel exagitato publice Manichaeo, et ejus
discipulis, nullo sacramento eorum crimina et errores
tegere voluit: sed palam fecit, ut neminem fallerent
 discretionibus ciborum, sordibus vestium, vultuumque
palloribus. Immo expresso mandato cautum voluit nihil
cum hujusmodi hominibus commune esse cuiquam
Christiano: nulla (ait) cum talibus habeatur societas,
nullumque consortium. Tum, retectis caeteris eorum
fallaciae artibus, ita ad rem nostram subjicit: Hactenus
nocuerunt incautis, hactenus illuserunt imperitis,
post haec nullius excusabilis erit lapsus; nec jam simplex
habendus est, sed valde nequam, atque perversus,
 qui deinceps repertus fuerit nefando obstrictus errore.
Similia pariter aliis in locis legenda occurrunt, velut
in quarto de nativitate Domini, in quarto itidem de
Quadragesima. Sed et in quinto de Jejunio decimi
mensis, non semel hic a nobis laudato, in quo, generatim
admonitis prius omnibus fidelibus ut Manichaeos
a sua abdicent amicitia et societate speciatim
deinde ad ipsas mulieres conversus toto animi vigore
eas admonet se ab eorum notitia et colloquiis abstinere,
ne, dum fabulosis narrationibus incautus delectatur
auditus, in diaboli laqueos incidatis. Atque tandem ad
magis earum fidem firmandam, pudicitiamque muniendam,
in mentem revocat mulieris primae lapsum,
quae, diabolicis suggestionibus decepta, perpetuo universum
hominis genus a paradisi felicitate dejecit, in
quo miserrimo et luctuoso statu adhuc jaceret, nisi
omnipotentis Dei miseratio, fractis daemonis laqueis,
et peccati vinculis eum liberasset. Qui (diabolus videlicet)
sciens quod primum virum, mulieris ore seduxerit,
perque femineam credulitatem omnes homines a
 paradisi felicitate dejecerit, vestro nunc quoque sexui
securiore insidiatur astutia, ut eas quas sibi potuerit
per ministros suae falsitatis illicere, et fide spoliet et
pudore .
8. Hic vero, si hujus praecepti aequitas atque justitia
rite reputetur, a quopiam sanae mentis homine
reprehendi aut improbari posse vix adduci possum
ut mihi persuadeam. Habet quippe illud ut omnium
naturae et hominum legibus sit valde conforme, quibus
vetitum est privata auctoritate posse quemquam
a patriis ritibus et institutis abscedere, aut novos
deos sibi facere et habere aut aliam religionem, et
sacra furtim etiam inducere, vel statuere, nisi publicae
auctoritatis suffragio haec omnia probarentur. Et
quidem si unicuique ex propria libidine liceret in iis
quae ad religionem et morum instituta pertinent, novitatibus
adhaerere, cum novatoribus societatem inire,
vel in consortium venire, quae confusio, quae
perturbatio in sacris et humanis rebus non consurgeret?
 qualis inter cives dissensio? quanta denique
varietas in ritibus, in caeremoniis, in sacrificiis?
Nonne praeterea inter sacerdotes caeterosque altarium
ministros gravissima exardescerent jurgia, invidiae,
dissensiones, et perpetua bella? Ut igitur hisce malis
occurrerent, senatus et rerumpublicarum magistratus,
et sacerdotum collegia, ad publicae tranquillitatis bonum
et incrementum, apud ethnicos etiam decreverunt
ne privatis hominibus liceret prorsus quidpiam
de patriis legibus mutare, nova instituta confingere,
diis honores decernere, extraneorum ritus, et mores
persequi, in horum clientelam 161 venire, vel istorum
conventus frequentare, ne, oborto gravi discrimine
inter cives, priora periclitarentur instituta. Ea de re
luculentissime disseruerunt sacri profanique scriptores,
ut apud Titum Livium et Tertullianum videre
est.
Itaque S. nostri pontificis mandatum, potissimum
in veteris et novae legis praeceptis fundatum erat,
quibus cautum est improborum scelestissimorumque
 hominum consuetudinem et contubernium fugere, et
consortium abdicare, qui exsecrabili calliditate, non
sibi magis depravatis moribus obsunt quam aliis semper
studeant nocere. Atque ea potissimum de causa
sibi facinorum socios illos quasi semper asciscentes,
atque inquirentes, quos incautos, debiliores, simplicioresque
esse norunt. Quare S. Leo, universae Ecclesiae
tranquillitati et bono prospecturus, Manichaeos
ipsos a catholicorum societate prius voluit rejicere,
tum etiam singulis Christi fidelibus praecepit de iisdem
inquirere, et sacris presbyteris denuntiare. Nihil
profecto exploratius eo apostolico mandato inveniri
poterit, hisce verbis expresso: Illud quoque vos,
dilectissimi, obsecrans moneo, ut si cui vestrum innotuerit
ubi habitent, ubi doceant, quos frequentent, et in
quorum societate requiescant, nostrae sollicitudini fideliter
 indicetis. Nec ab ejusmodi denuntiationis debito
quemquam etiam ex probioribus sanctioribusque viris
eximi posse statim patefacit dicens: Quia parum
prodest unicuique quod, protegente Spiritu sancto, ab
istis ipse non capitur, si, cum alios capi intelligit, non
movetur. Contra communes hostes pro salute communi
una omnium debet esse vigilantia, ne de alicujus membri
vulnere etiam alia possint membra corrumpi. Si
vero eos inter aliqui exstitissent qui, de Christiana
fide ecclesiasticisque rebus parum solliciti, iis vanis
praetextibus adducti, quos mundi honor, fama, bonumque
nomen in mentem inserere solent, blanda
sibi specie persuadentes haeresi labefactatos legitimis
judicibus non opus esse deferri, vel apud eos postulari;
ipsi certe nec propriae saluti prospicere, aut
consulere possent, immo latiorem sibi viam pararent
ad extremam subeundam ultionem. Nimis enim exitiosum
ipsis foret istud silentium, quo paterentur
noxios viros occultari, ne debitas pro criminibus
luerent poenas. Grave facinus est ejusmodi silentium
 (ait S. P.) in quod extrema die Dominus animadvertet,
quamvis cum haereticis societatem nec habuerint,
nec iisdem erroribus fuerint labefactati. Aurea certe
sunt S. Leonis verba: Et qui tales non prodendos putant,
in judicio Christi inveniantur rei de silentio, etiam
si non contaminarentur assensu .
8. Sed ad expeditiorem adhuc viam aperiendam,
facillimumque modum praescribendum, pro hujusmodi
delationibus faciendis, et ut aditum iis praecluderet
qui putarent grave, difficillimum periculisque
plenum esse coram tanto judice se sistere ad prodendos
de haeresi suspectos, negotium praepositis
ecclesiarum Romanae urbis demandat, ut singuli fideles
celerrime et expedite, sine rubore et verecundia,
excusso omni timore atque ignominia, haereticorum
nomina mores et domos deferant. Etiam ad
hanc vos hortamur industriam, ut Manichaei ubicumque
latentes vestris presbyteris publicetis. Magna est enim
pietas prodere latebras impiorum, et ipsum in eis cui
 serviunt diabolum debellare. Sed et hujus pietatis magnitudinem
et excellentiam paulo etiam post in fine
illius capitis commendat, docens prorsus nefarium
esse relinquere latentes et inultos homines, qui novae
et antiquae legis mysteria refutant, corrumpunt aut
negant; apud quos nihil sanctum, nihil integrum, nihil
verum. Praeterea subjicit: Cavendi sunt, ne cuiquam
noceant; prodendi sunt, ne in aliqua civitatis nostrae
parte consistant. Vobis, dilectissimi, ante tribunal Domini
proderit, quod indicimus, quod rogamus. Hic vero
cum multa notatu digna 162 sese nobis objiciant, latissimus
aperitur campus, in quo et ecclesiastica inquisitionis
disciplina vindicatur, et praecipua ejus procedendi
ratio nitidissime affulget. Primum enim quod
spectari potest, nonne illud est, ad quod evertendum
fere haeretici omnes nervos et operam impendunt? Cum
videlicet contendunt religionis et Ecclesiae etiam causas
ad saecularis potestatis tribunalia esse deferendas?
Nonne illa Manichaeorum, de qua agimus, rem divinam
et humanam simul respiciebat? Et tamen non ad
 Romanos consules, non ad plebis tribunos, non ad
senatores, non ad ipsos denique imperatores delata
est; sed ad presbyteros Ecclesiarum praesidentes, qui
per Urbis regiones a pontificibus fuerunt constituti,
quos nunc parochos appellamus. Alterum est, sanctum
pontificem, ad innuendam veram, non precariam
quamdam et umbratilem ecclesiasticam jurisdictionem
super omnes Romanae urbis cives, incolasve,
gravi hac plenaque apostolicae auctoritatis formula
uti voluisse: prodendi sunt, ne in aliqua civitatis
nostrae parte consistant. Nec enim quisquam in solemni
conventu et populi frequentia suam eam urbem
assereret, in qua, vera jurisdictione privatus, vitam
dumtaxat ageret, vel a qua duxisset originem. Patriam
profecto potius quam suam civitatem dixisset.
Atque tandem ut caetera alia missa faciamus, tertium
 minime dissimulari potest, quo perspicue edocemur
religionis reos effici, qui, quovis ducti colore, hujusmodi
mandato non obtemperantes, ab ea lege deflectunt,
qua indictum est haeretica labe inquinatos, aut
de ea suspectos, ad ecclesiasticum tribunal esse deferendos.
Quorum quidem transgressio, cum Dei
iram sibi vindicet, minime ultionis poenas evadet,
saltem extrema die cum turpe, immo turpissimum
sit pro communi fidei causa, in iis, in quibus possumus,
non allaborasse, et diabolum cui omnes haeretici
serviunt, debellare noluisse.
9. Hisce tamen gestis S. pontifex omnino non
acquievit. Sed alio adhuc excogitato consilio per novum
indicium Manichaeos enuntiavit, quo facilius, et
isti deprehenderentur, et catholici ad horum nomina
deferenda quasi compellerentur. Noverat sane pestiferam
eam sobolem, nescio an ficto pietatis colore,
an iniquo dogmate quod profitebantur, omne ex uvis
vinum, sive merum esset, sive aqua dilutum, exhorrere
consuevisse, ne praelibarent. Ea forte nequissima
 persuasione rati, quod draconum feli esset aequiparandum,
atque a quodam malorum auctore, quem
deum in suis dogmatibus confingebant, fuisse productum.
Quamobrem ad tam falsam indignamque persuasionem
excutiendam, Leo ea summa prudentia,
qua in sacris rebus agendis pollebat, omnibus catholicis
eam legem indixit, ut in sacramentorum communione,
non dumtaxat eucharistico pane reficerentur,
verum etiam, admoto ad calicem ore, redemptionis
sanguinem haurirent: ut videlicet, utriusque
speciei communione percepta, et pietatis et fidei
sincera testimonia palam exhiberent. Quo tandem
facto indicio, haud difficile inter ipsa etiam sacra
mysteria evulgabat si aliquis Manichaeorum impietatibus
operam daret. Rem autem clarius Leo ipse
pandit quam a quopiam possit explicari: Cumque ad
legendam infidelitatem suam nostris audeant interesse
mysteriis, ita in sacramentorum communione se temperant,
ut interdum ne penitus latere non possint, ore
 indigno Christi corpus accipiant, sanguinem autem redemptionis
nostrae haurire omnino declinent. Cur autem
id Christi fidelibus patefecerit immediate subdit:
Quod ideo vestrae notum facimus sanctitati, ut vobis
hujusmodi homines, et his manifestentur indiciis, et
quorum deprehensa fuerit sacrilega simulatio, notati et
proditi a sanctorum societate pellantur . Quesnellus
duo illa verba, notati et proditi, in aliorum editionibus
et in mss. codd. retenta, a sua eliminavit. Interea
vero nemo sibi blandiatur eam Leonis oeconomiam
quoquomodo favere posse Lutheranis, aliisque
Romanam 163 Ecclesiam divexantibus, quod, pro
rerum temporumque diversitate, laicos a calicis communione
interdixerit. Nec enim laici sanguinis perceptione
fraudantur etsi sub unica dumtaxat specie
communicent, ut luculentissime theologiae doctores
etiam in scholis demonstrant. Quare minime opus
est ut horum argumenta, ne putida commenta dicam,
excutiamus, cum jam sola scripturarum lectione corruant.
Satis ergo superque esse arbitror, quae a nobis
 hactenus de omnium fidelium cura, diligentia, in
haereticis deferendis indiscriminatim dicta fuere.
10. Jam ergo disserere oportet de summa catholicorum
principum pietate, quos in Ecclesiae gravioribus
rebus sacri pastores interpellare consueverunt,
ut sese vindices earum sanctionum exhiberent quae
ad fidei causas, ad morum disciplinam, ad Ecclesiarum
regimen, jura, tranquillitatem atque munimen
referuntur. Res profecto clara et omnino expedita
est, quam hic ultimo loco exponere reservavimus.
Ad quam comprobandam satis quidem esset dumtaxat
animum revocare ad divales (ut vocant) imperatorum
constitutiones, quae non nisi efflagitantibus Romanis
pontificibus, episcopis et generalibus synodis editae
 et per omnes catholici orbis oras evulgatae fuerant,
ut haeretici animo obstinatiores etiam gravissimis
temporalibus poenis afflictarentur. Vix enim verbis
exprimi potest quantum priorum catholicorum principum
religio excanduerit in eos qui Ecclesiae pacem
et fidem conturbare, evertere et labefactare conabantur.
Statim enim ac principes Christo nomen dederunt,
manus etiam adjutrices Ecclesiarum rectoribus
porrexerunt, horum auctoritati saeculi potentiam
conjungentes, vel ut nefarius idolorum cultus undequaque
aboleretur, vel ut praecedentium ethnicorum
principum decreta, quibus jubebatur Christianos viros
veluti mancipia haberi, et ad necem undequaque
inquiri, irrita redderentur. Sed praeterea tanto odio
in haereticos exarserunt, ut eos omni honore, jure et
praerogativa privaverint, regiis aerariis eorum bona,
sive possessa, sive ex aliorum haereditate derivata,
adjudicarint, ab omni hominum consortio abdicaverint,
et quandoque etiam in eosdem capitalibus poenis
animadverterint.
 Haec, inquam, fuit religio Magni Constantini, antequam
ab Eusebianis deciperetur, et eam deinde toto
animi conatu prosecuti sunt omnes Valentiniani,
Gratianus, et Theodosii, Arcadius, Honorius, Leo,
aliique catholici imperatores, quibus cum perspectum
foret omnia imperii jura a Deo optimo maximo
derivari, non ex quadam dumtaxat liberali largitate,
aut in gratae voluntatis testimonium erga fidei negotia,
istis semper praesidio fuerunt; sed praeterea haec
illorum magis quam civilem rerum administrationem
interesse intelligentes, grave nefas reputabant, si
debitis et propriis officiis Ecclesiam fraudassent,
ejusque incolumitati aliqua ex parte deessent. Quid
enim aliud in imperatorum mentem revocat sanctus
Leo scribens ad Theodosium, ad Valentinianum, ad
Leonem Augustos, atque ad Pulcheriam quoque Augustam,
nisi id de quo agimus? Ab iisdem videlicet
ea subsidia exposcebat, quae, pro muneris dignitate,
et pro virium suarum potentia, turbatis et afflictis
 Ecclesiae rebus impartiri debent. Immo quandoque
S. pontifex tanto animi vigore hujusmodi subsidia,
tamquam Christi religioni debita, efflagitabat, ut,
salvo purpurae et imperialis diadematis honore, eosdem
nimis insectari videretur; cum videlicet in eorum
mentes excitabat et ingerebat graves, horribiles
et terroris plenas cogitationes, veluti omnipotentis
Dei indignationem incurrendam, imperii fortunam
periclitandam, resque omnes temporales, susquedeque
vertendas, si ipsi imperatores potentia qua praediti
erant haereticos aut de haeresi suspectos non
comprimerent, et procul a catholicorum societate
non amandarent. Quare isti ad divinae misericordiae
opem facilius obtinendam, neve ab avita majorum
pietate et institutis deflecterent, 164 omnes saeculi
vires, quibus pollebant, ad haereticorum hominum
perniciem et exitium impendebant.
Nec vero necessum erit ut pro re tam frequenti et
usitata ex Theodosiano codice  imperatorum leges
hic referamus, et eas praesertim quas ad Manichaeorum
 ultionem quinque piissimi principes condiderunt.
Sufficiet dumtaxat oculos conjicere in Valentiniani
Augusti novellam, quam ipse conscribere fassus
est, ne dissimularet nova Manichaeorum crimina, nuper
Leonis inquisitione detecta, judicioque proscripta.
Manichaeos loquimur, quos exsecrabiles et toto orbe pellendos
omnium retro principum statuta judicarunt .
Hic Valentinianus ad ea alludit statuta quae ambo
Theodosii, Valentinianus senior, Arcadius et Honorius
condiderunt, quae apud Gothofredum jurisconsultum
videri possunt. Sed ipse Valentianinus immediate
post haec subjicit: Nec dissimulationem crimina
nuper detecta patiuntur. Quae enim et quam dictu
audituque obscena in judicio beatissimi Leonis papae
 coram senatu amplissimo manifesta ipsorum confessione
patefacta sunt? Adeo ut eorum quoque qui diceretur
episcopus, et voce propria proderet, et omnia scelerum
suorum secreta praescriberet.
11. Haec Valentiniani verba nova testimonia suppeditant,
ex quibus habeamus S. Leonem veri atque
legitimi judicis partes obiisse in Manichaeorum inquisitione,
tum in exposcenda ab iisdem criminum confessione,
horumque exsecratione, ut ipsi tertio loco
probavimus. Pergit praeterea ipse Valentinianus
ostendere ipsius notitiam minime potuisse latere,
quae a Leone solemni judicio gesta fuerant. Ac propterea
ne ecclesiasticorum judiciorum vindicis partes
negligeret, neve Divinitatis injurias, et ipse inultas
relinqueret, ecclesiasticae auctoritati suae potentiae
vires adjecit, legem publicam perpetuo duraturam
promulgando: Ut ubicumque terrarum quisquam Manichaeorum
fuerit deprehensus, poenas, quas in sacrilegos
jura sanxerunt, auctoritate publicae severitatis
 excipiat. Respexit hic Valentinianus ad canonicas
poenas, quibus in sacrilegos Ecclesia animadvertere
consuevit, ad quas declinandas ne sacrilegis ullum
pateret effugium, omnem auctoritatem publicae severitatis
collocat. Sitque (ait) publicum crimen, et
omni volenti sine accusationis periculo tales arguere sit
facultas. Postmodum autem idem piissimus princeps
de temporalium poenarum subsidiis, quibus in posterum
Manichaei erant plectendi, disserens addit: Nemini
licitum et tutum esse ejusmodi homines celare
aut cum iisdem connivere; eosdem praeterea, et dignitate
militiae, et urbium habitatione privat, ab omnium
hominum societate abdicat: Vetat ne capiant successiones,
nec relinquant; sed imperialis fisci viribus
omnia eorum bona et facultates aggregari mandat;
jure contractuum ineundorum, vel rerum repetendarum
coram judicibus, perpetua sanctione spoliat;
atque tandem omnes primates cujuscumque militiae
vel officii pecuniaria mulcta 10 librarum auri percellit,
si quem hac superstitione pollutum sciverint militare.
 Neque enim aliquid nimium in eos videtur posse decerni,
quorum incesta perversitas religionis nomine lupanaribus
quoque ignota vel pudenda committit. Hisce
verbis suam novellam claudit strenuus ille et magnus
Ecclesiasticae auctoritatis vindex et assertor, XIII kal.
Junii, anno Christi 445, quando videlicet Valentinianus
ipse cum Flavio Numo VI consulatum ageret, ut
ex vetustis Romani imperii tabulis satis redditur exploratum
.