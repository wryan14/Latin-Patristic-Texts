210 CAPUT PRIMUM.
Quisnam fuerit Priscillianus.  
1. Cum mecum ipse deliberaverim omnes haereses
Leonis aevo vigentes, sive exortas, scripto referre,
jam ipsius consilii et temporis ratio postulat ut ad
exitum perductis quae de Manichaeorum haeresi fuerant
dicenda, nunc ad Priscilliani recensendos errores,
quos idem S. pontifex rejecit, exagitavit atque
proscripsit, animum stylumque ipsum convertam.
Quae autem de hujus novae haereseos auctore, quae de
hujus patria et moribus, quae de synodis in eum ejusque
sobolem coactis, quae denique de variis multiplicibusque
nefariae hujus sectae dogmatibus dicenda
occurrunt, nemo hactenus aut accurate descripsit, aut
saltem in lucem edidit. Propterea ego cum hisce conscribendis
dissertationibus manum admovissem, et
multis periculis rem plenam esse intellexissem, necessarium
fore mecum reputavi veteres recentioresque
in hac causa scriptores percurrere; ita tamen,
 ut, omnibus sepositis praejudiciis, nullo partium studio
adductus, ea dumtaxat quae aut veritatem patefaciunt,
aut saltem veritati propius accedere videntur,
ipsis lectoribus exhiberem. Igitur cum mihi primo
de Priscilliani vita corruptisque moribus agere praescripsissem,
 neminem eruditorum hoc meum consilium
improbaturum existimavi, quamvis revera a
Leonis gestis, quae referre et vindicare animus fuit,
in ipso dissertationis vestibulo atque decursu paululum
digredi videri possem. Siquidem, cum in hanc
ecclesiasticae historiae partem nonnulla dubia et obscura,
alia vero supposititia et falsa, quamplurima
denique prorsus ignota offenderimus, ideo illud ipsum
veritatis studium quod unice nostro insidet animo rem
totam a suis exordiis repetere atque praescribere
coegit.
2. Priscillianus itaque, nobili genere natus, et maximis
abundans divitiis, vir fuit acer ingenio, inquies,
facundus, multa lectione eruditus, in disserendo et
disputando promptissimus. Felix profecto (ait Severus
Sulpicius) si non pravo studio corrupisset optimum
ingenium; prorsus in eo multa animi et corporis bona
cerneres, sed idem vanissimus, et plus justo inflatior
rerum profanarum scientia . Cum 211 ergo is in
societatem sibi quemdam Marcum Aegyptium ascivisset,
 ab eo omnia facinora atque portenta ex Gnosticorum
Manichaeorumque sectis prodeuntia hausit atque
animo imbibit. Tum, utrorumque dogmatibus propriis
additis flagitiis, novam in orbem sectam invexit,
in qua promiscuae libidines, stupra, adulteria, connubiorum
 solutiones, mendacia, perjuria, et alia hujuscemodi,
tamquam religiosa et licita, exercebantur.
Quae omnia cum ipse mecum reputassem, facile in
eam adducebar persuasionem, nihil umquam in naturae
honestatem nocentius ac turpius, nihil humanae
societati perniciosius, nihil denique in religionis exitium
superstitiosius aut magis sacrilegum a quopiam
haereticorum fuisse excogitatum. Nam praeter turpitudines
in se ipsos et in proximos admissas, praeter
etiam injurias Deo irrogatas, ita apud Priscillianum
astrologiae studium fatalisque necessitatis opinio valebat,
ut perpetuo magicis artibus vacaret. Immo
quamvis sacro baptismo initiatus et Christianae fidei
nomen dedisset, tantopere tamen ethnicorum implicatus
vivebat erroribus, ut faventia sibi sidera, quemadmodum
putabat, colere et adversantia mitigare
studeret, adhibitis ea de causa profanis sacrilegisque
ritibus, quos a Moyse usque ad nostra tempora semper
Ecclesia caverat et exhorruerat . Interim vero,
ne omnem prorsus pietatis et religionis rationem
 contemnere videretur, nimia fallendi arte, quam
optime callebat, humilitatis speciem habitu praetendebat,
nudipedalem incessum ducebat, jejunia etiam
Dominicis diebus et Natali Domini servanda praedicabat;
et dum fictam morum gravitatem affectaret,
mulierum maxime animos demulcebat, quarum societatem
semper appetebat. Hae namque nimia blandiendi
arte facile alliciebantur, et catervatim ad eum
confluentes, rerum novarum cupiditate ac libidinum
licentia haud difficulter capiebantur.
Haec quae de Priscilliani moribus, institutis, agendi
ratione hactenus exposuimus, a nemine in dubium
revocata sunt; idcirco nobis opus non fuit, aut aliquam
instituere concertationem, aut in iis expediendis
diutius immorari.