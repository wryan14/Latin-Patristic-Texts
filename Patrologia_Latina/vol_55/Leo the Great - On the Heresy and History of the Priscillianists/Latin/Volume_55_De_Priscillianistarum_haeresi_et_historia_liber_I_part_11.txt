CAPUT XI.
De gravi schismate inter Hispanos orto post Toletanam
synodum.  
1. Grave quidem tunc schisma ob veniam relaxatam
episcopis et clericis poenitentibus, Priscillianistarum
haeresim et scripta exsecrantibus, vel ob indulgentiam
contumacibus denegatam, paulo post
excitatum fuisse, jam sancti Innocentii papae epistolae
ad synodum Toletanam evidentissime patefaciunt.
Cujus quidem schismatis auctores Boetici, et
Carthaginenses episcopi fuere, qui aegerrime ferentes
quod Toletani Patres Symphosium, Dictinium
aliosque Gallaeciae episcopos in communionem, retentis
honoribus et gradibus, recepissent, ab iis qui
eos receperant desciverunt. An livor, invidia et
rixandi desiderium Boeticorum et Carthaginensium
animum urgeret: an vero Toletanis sanctionibus
repugnaverint, ne ecclesiasticae disciplinae rigor nimis
relaxaretur, non audeo definire. Id unum dumtaxat
 certum et exploratum est, brevi ita duarum
factionum partes in illis provinciis percrebuisse, ut,
auctore Hilario episcopo, et Elpidio presbytero, qui
ad apostolicam sedem convolarunt, pax 245 fuerit
violata, disciplinae ratio confusa, et contra canones,
Patrum contempto ordine, neglectisque regulis, in Ecclesiarum
usurpatione multa commiserint, quae sacerdotalem
concordiam, in qua catholicae nostrae fidei
stabilitas tota consistit, quasi pervicaci et rabido animo
dissolverunt. Interim dum ejusmodi mala latius in
dies magis propagabantur, Anastasius summus pontifex
ex hac luce demigrat. Quibus ut Hilarius et Elpidius
necessariam adhiberent medelam, Romam
proficiscuntur, quando jam Innocentius papa apostolicae
sedis clavum tenebat. Sed in quem Christi annum
horum in Urbem adventus rejici debeat, ex
nullo Christianae aut civilis rei monumento conjicere
potuimus. Potissimum, quia in illa epistola quam S.
Innocentius pro componendo Ecclesiarum Hispaniae
turbatissimo statu ad Toletanam synodum scripsit,
 temporaria seu consulum nota desideretur. Probabilius
tamen est Toletanam inter laudatam synodum et
Innocentianae hujus epistolae tempus varios effluxisse
annos, quorum cursu commode et opportune schisma,
in Boetica et Carthaginensi provincia primo excitatum,
longe lateque per omnes Hispaniarum partes
potuit propagari. Id nobis suadet Patruini Emeritensis
episcopi, qui Toletanae synodo praefuit, obitus,
hujusque successoris Gregorii institutio et ordinatio;
tum graves injuriae quas post adeptam Emeritensem
sedem idem Gregorius passus fuerat, cujus honorem
sanctus Innocentius ut vindicaret jussit, ne post haec
 in quemquam bonorum spiritus factionis insurgat. Sed
nec in sui pontificatus exordiis huic gravissimo schismati
Innocentium papam occurrisse, perspicue produnt
verba illa, a quibus ipse suam epistolam orditur,
videlicet: Saepe me et nimia cum teneret cura sollicitum
super dissensione et schismate Ecclesiarum, quod
per Hispanias latius in dies serpere et citatiore gradu
incedere fama proloquitur. Nam saepe auditis ex fama
tantorum malorum rumoribus, iis medicinam afferre
secum distulit, quoadusque ex remotioribus Hispaniae
finibus Hilarius et Elpidius, qui jam Romam venerant,
fideli narratione, cum dolore et gemitu prosecuti
sunt quae in consensum presbyterii actorum confectione,
qua laborabat pernicie Ecclesia, exposuerunt.
Tunc quidem emersisse tempus, quo non posset
emendatio differri; sed oportere congrua medicina
provideri, ipse Innocentius fassus est. Quare scribere
statuit ad Toletanae synodi episcopos, molli castigare
brachio, et vellicare, et eos carpere, qui propter
Galliciorum cum Symphosio et Dictinio communionem
 ab omnium pace desciverunt. Ad quam autem
Toletanam synodum S. Innocentius suas epistolas
direxerit, non satis inter scriptores convenit. Baronius
et alii S. pontificem ad praecedentem laudatam
synodum scripsisse sibi persuadent, aut saltem ad episcopos
superstites, qui ad eam convenerant. Contra
vero Severinus Binius cum quibusdam aliis scriptoribus
ad novum concilium apud Toletum quoque
coactum has epistolas referri debere, variis conjecturis
innixi, arbitrantur, suffragante etiam Vivario,
qui quinque Toletanos conventus brevi habitos fuisse
autumat. Sed cum hujus rei decisio gravissimis nodis
obnoxia sit, ad quos dissolvendos aut praecavendos
saltem, necessaria non supersunt monumenta,
nihil prorsus definiemus.
2. Illuc igitur potius nostra se convertet oratio,
unde S. Innocentius Toletanos episcopos allocutus
est. Apostolici vigoris in primis plena esse verba,
quibus ad penitus exstinguendum contentionis ignem
 usus est, nemo inficiabitur. Nam schismatis auctores
impetit, quod, obtinendi proposito unusquisque quod
voluit, aeternum orbem mali et circulum quemdam de
tali animositate fecerunt, cum utique bono cuique in
rebus talibus vinci melius sit, quam malo more pravum
propositum quod semel placuit obtinere . Ut fortius
deinde S. Innocentius in dissensionum auctores inveheret,
irregulares rabidosque eos motus luciferiano
schismati aequiparat, quando videlicet pertinacia eum
episcopum retraxit a concordia illorum 246 qui Arianorum
haeresim prudenti conversione damnaverant. Eodem
autem prorsus studio tum permotos fuisse asseverat
qui Priscillianistis conversis communicare
detrectabant, cum Ecclesia jam auctoritate, qua pollet,
horum primum confessione acceptata poenitentia
et conversione probata, in suum sinum eos receperat.
Quod factum utile (subjicit) et ipsam Ecclesiarum
pacem aliquibus (Boeticis videlicet et Carthaginensibus
episcopis) displicuisse detegitur. Sed quia novit laudatos
episcopos invidia disrumpi, quod cum honoribus
 et muneribus Ecclesia Symphosium, Dictinium
aliosque receperat, primo horum unitatis et concordiae
propositum laudat, quo adducti pravam haeresim
damnarunt, tum deinde quasi miratur quod inventi
fuerint quibus recte facta correctio displiceret.
Quaero (paulo post ipse subjicit) quare doluerint Symphosium
atque Dictinium aliosque qui detestabilem haeresim
damnaverunt, receptos in fidem catholicam tunc
fuisse? Numquid nam aliquid de honoribus amiserunt,
quos habebant? Quod si quos hoc pungit et stimulat,
legant Petrum apostolicum post lacrymas hoc fuisse
quod fuerat, considerent Thomam post dubitationem
illam nihil de prioribus meritis amisisse.
3. Haec igitur et id genus alia exempla ex sacris
litteris deprompta schismatis auctoribus objiciebat
 sive ut praecedentia Toletanorum Patrum statuta vindicaret,
sive ut a Symphosio et Dictinio omnem haereseos
labis suspicionem amoveret, sive denique ut,
omnibus dissidiis compositis, cunctos in unitatis atque
concordiae vinculum adduceret, et in Hispaniarum
Ecclesiis unum inexpugnabile corpus esse inciperet.
Ita quidem generaliter omnes tamquam singulos
scripto allocutus est. Dehinc vero ad particularia
scandala sermonem convertens, Rufinum episcopum
corripi mandat, qui, in Toletana synodo inter
poenitentes susceptus, postmodum sui metropolitani
jura sibi usurpaverit, et, contra populi voluntatem
et disciplinae rationem, episcopum in locis abditis
ordinare et Ecclesias scandalis miscere ausus fuerat.
Tarraconensium deinde episcoporum causam tractare
jubet, qui pari modo Minicium in Gerundensi Ecclesia
episcopum ordinasse conquesti sunt. Sed quia denique
cum Rufinus, tum Minucius Gerundensis, passim in
alienis Ecclesiis maxima cum metrepolitanorum injuria
ordinationum jus sibi vindicaverant, juxta Nicaenos
 canones (videlicet) ferenda est (ait) de tali
usurpatione sententia, et plena discussione habita
circa ordinatos, sacerdotio privandos decernit, ut
quia perperam facti sunt, intelligant id quod vitioso
initio adepti sunt se diutius obtinere non posse .
4. Capite tertio cujusdam Joannis episcopi animi
exagitat levitatem, qui, a concilio absens, cum per
suum vicarium Toletana probasset gesta, cumque ei
Symphosii et Dictinii a synodo reversorum correctio
ita probabilis visa fuisset, ut jam cum eisdem communicaret,
attamen, temporis decursu, ab illis se
subducens, in apertum schisma consenserat. In hunc
ergo et in alios qui a communionis consortio cessasse
videbantur, plenius inquiri, deprehensosque,
si ad concordiam redire abnuant, excommunicari
jubet.
5. Majoris praeterea aut saltem aequalis momenti
ea sunt quae de illicitis clericorum ordinationibus
exaggerat, circa quas ecclesiastica disciplina, aut collapsa,
 aut penitus abolita videbatur. Quare etsi ad
majores perturbationes praecavendas, ejusmodi ordinationes,
utpote jam factas, et propter corrigendorum
numerum, in dubium non revocat, sed Dei
judicio dimittat, tamen hisce verbis quatuor ordinatorum
defectus iis objicit dicens: Quantos enim ex
his qui, post acceptam baptismi gratiam, in forensi
exercitatione versati sunt, et obtinendi pertinaciam
susceperunt, ascitos ad sacerdotium esse comperimus, e
quorum numero Rufinus et Gregorius perhibentur?
Quantos ex aliqua militia, qui, cum potestatibus 247
obedirent, severa necessario praecepta sunt exsecuti?
Quantos ex curialibus, qui, dum parent potestatibus,
quae sunt sibi imperata fecerunt? Quantos, qui voluptates
et editiones populo celebrarunt, ad honorem summi
sacerdotii pervenisse, quorum omnium neminem ne ad
societatem quidem ordinis clericorum oportuerat pervenire?
In hos itaque omnes irregularitatis vitiis impeditos
potuisset papa Innocentius animadvertere,
vel jubere saltem ut in novo concilio plena inquisitio,
 apostolicae referenda sedi, haberetur. Sed lenitatem
S. pontifex adhibuit, delinquentibus venia et remissione
impartita. Unde maluit potius ut in posterum
dumtaxat sacrae disciplinae rigor servaretur: Ut si
post haec adversus formas canonum vel ad ecclesiasticum
ordinem, vel ad ipsum sacerdotium venire tentaverint,
una cum creatoribus suis ipsis in quo inventi fuerint
ordine et honore priventur.
6. Ne vero in posterum Nicaenorum canonum observatio
temere negligeretur, neve cuiquam eos aliter
interpretandi liberum arbitrium relinqueret, ab omni
altaris ministerio docet eos arcendos esse, qui, baptismate
accepto, militarunt, qui causas egerunt, neque
de curialibus aliquem venire ad ecclesiasticum ordinem
posse, qui post baptismum vel coronati fuerint, vel sacerdotium,
 quod dicitur, sustinuerint, vel editiones publicas
celebraverint. Sed sacris ministeriis eos praeficiendos
mandat qui vel ab ineunte aetate baptizati
fuerint, et electorum officio sociati; et ex majoribus
baptizatis subjicit, vel si majores sint, cum fuerunt
Dei gratiam consecuti, statim se ecclesiasticis ordinibus
mancipaverint. Denique quod ad bigamos attinet, eos
perpetuo a sacris ordinibus excludit, atque Apostoli
verbis, I ad Timot. cap. III, unius uxoris virum, innixus,
illorum errores refellit qui opponebant quod
ante baptismum uxor accepta non debeat imputari, quia
in baptismo omnia dimittuntur. Sed haec de solis peccatis
intelligi oportere declarat: Sola utique peccata
(ait) in baptismo dimittuntur, nec uxorum numerus
aboletur. Cujus quidem pravae opinionis auctores multis
rationibus perstringit, quarum postrema ejusmodi
est: Si enim uxor ante baptismum accepta non ducitur
in numerum, nec filii ex ea suscepti inter filios poterunt
numerari. Quod quam absurdum sit atque alienum,
prudentia vestra melius aestimabit .
 7. Haec ergo Innocentii papae agendi ratio, Siricii
aliorumque ejus praedecessorum statutis et oeconomiae
apprime consona, perspicue prodit quaenam qualiave
jura apostolica sancti Petri sedes perpetuo exercuerit
in aliarum catholici orbis Ecclesiarum haereticos
damnandos proscribendosve; aut cum agebatur de
poenitentibus recipiendis, et canonicis poenis per indulgentiam
relaxandis; aut denique, dum necessitas
postulabat ut nova statuta a synodis edita robur obtinerent.
Veteres vero et probatos canones recte et
fideliter interpretarentur, et prava quorumdam asserta,
errores in fidei, morum et disciplinae rebus
continentia proscriberentur. An non ista omnia ipse
Innocentius papa unica hac epistola assecutus est,
quin quisquam ausus fuerit ad aliud judicium provocare?
An super recensitas gravissimas causas Hilarius
episcopus et Elpidius presbyter Romam profecti
sunt, ut Innocentium dumtaxat consulerent; non
vero, ut idem pontifex definitivam, et scripto quidem,
 expromeret sententiam? Inepte nimis, ne dicam
stolide, ratiocinantur, qui sibi confingunt Romanos
pontifices in his similibusque causis consultorum atque
doctorum, non judicum, officio functos fuisse.
Catholici omnes qui primis etiam Ecclesiae saeculis
floruerunt, Romanorum pontificum oraculis numquam
repugnarunt, sed eorum statuta, tamquam fidei
et morum regulas, summa animi veneratione et exquisierunt
et susceperunt .
248 Interim autem gravius dolendum est quod
Innocentiana illa statuta facile atque perfecte exsecutioni
demandari non potuerint. Nam quamvis tempus
praecise quo apostolica sedes illa ediderit non innotescat,
ut diximus; tamen extra omne dubium est
illa ad Hispaniae episcopos transmissa fuisse, cum
jam Barbarorum clades imminebat.