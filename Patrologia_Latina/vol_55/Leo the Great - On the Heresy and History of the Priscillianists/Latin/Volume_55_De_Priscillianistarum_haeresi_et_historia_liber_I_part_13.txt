CAPUT XIII.
De Turribio Asturicensi episcopo, ipsius ad apostolicam
sedem consultationibus, rebusque ab eo gestis
ad Priscillianam haeresim penitus exstinguendam, et
ecclesiasticam disciplinam reparandam. 
1. Quadringentesimus quadragesimus sextus, aut
septimus Christi annus tum agebatur, cum Turribius
Asturicensis Ecclesiae in Gallicia episcopus, modica
tranquillitate illucescere incipiente, Priscillianam
luem prorsus purgare et Dictinii libros aliasque apocryphas
scripturas, quae aut in privatis domibus asservabantur,
aut palam in Ecclesiis legebantur, proscribere,
 disperdere, aut omnino incendio consumere
nisus est. Quae omnia cum maxime in votis haberet,
caeterorum catholicorum Patrum exempla secutus,
actutum non alium judicem et magistrum censuit
esse interpellandum quam sanctum Leonem Romanum
pontificem, ad quem sua scripta direxit. Pervincio
itaque suae Asturicensis Ecclesiae diacono Romam
proficisci et ad S. Leonem ejusmodi scripta deferenda
ipse Turribius commisit. Quorum porro generum
scripta ad apostolicam sedem transmiserit,
Leo ipse in exordiis suae epistolae 15 indicavit, dicens
ex epistolae sermone, et commonitorii serie, et ex
libelli textu didicisse Priscillianistarum fetidissimam
apud eas regiones recaluisse sentinam. Sed ejusmodi
Turribii scripta, ex quibus facilius Galliciae et Hispaniarum
Ecclesiarum aerumnosum statum potuissemus
comprehendere, jam diu interciderunt. Cujus
quidem jacturae gravissimum damnum aliqua ratione
dumtaxat litteris ad Idatium et Ceponium episcopos,
 quae sub Turribii Asturicensis nomine circumferuntur,
tum sincera celebrique ea epistola
quam in hac causa ad Turribium Leo rescripsit, possumus
reparare. Utrisque ergo nos insistere in praesens
oportet, ut Priscillianistarum hanc historiam,
quam illustrare aggressi sumus, absolvamus.
2. Et certe quidem illarum Ecclesiarum statum
deplorandum Turribius ipse, vel qui Turribii agit
personam, ea in epistola descripsit, cum 251 videlicet 
de molesta et injucunda peregrinatione disserens,
quam semper inter duos labores et lacrymabiles
necessitates subierat. Inter has aliquid adjumenti
habuisse asseverat, cum adeundo incognita, et ignorata
discendo, quodam profectu mentis augemur, plerumque
ea quae apud nos optima videbantur prava esse
atque deterrima reddita nobis meliori ratione, noscentes.
Super autem quibus rebus Turribius peregrinando
instructior evaserit, ut facile noscere potuerit,
prava atque deterrima reddita esse, quae ei quandoque
optima videbantur, statim patefacit, eam unitatem
 maxime commendando, quam in omnibus
Ecclesiis earum provinciarum quas peragraverat, reperiit.
In iis namque summa animorum consensione
et sine ullo schismate omnes invicem communicabant,
et, condemnatis omnibus errorum sectis, reperi
(ait) unum atque eumdem catholicae fidei sensum teneri,
ex purissimo veritatis fonte venientem, qui in
nulla divortia multifidis rivulis scissus, camporum
plana in coenosas voragines solvat, quae rectum fidei
iter impediant . Qua narratione non aliud in mentem
eorum episcoporum revocare voluit quam studium
catholicae hujus unitatis et communionis procurandae.
Hanc enim ab Hispaniarum et Galliciae Ecclesiis
dudum pestiferum Priscillianae haereseos virus
ejecerat atque exsulaverat Propterea, ut Idatii
et Ceponii animos ad religionis studium incenderet,
 Ecclesiarum quas lustraverat exempla subjicit, quorum
pastores eos quos pravorum dogmatum virus infecerat,
aut correctos piae parentis gremio reformari
contumaces, veluti abortivos partus ac non legitimam
sobolem ex consortio sanctae haereditatis expellit.
3. Post longas igitur annorum metas Turribius
Asturigiam reversus, dire cruciabatur, cum animadverteret
damnatas jam dudum ab Ecclesia traditiones,
quas iis in regionibus plene abolitas arbitrabatur,
pertinacius adhuc vigere. Immo ejusmodi cruciatus in
eo augebantur cognoscente pro uniuscujusque hominum
studio et voluntate prava dogmata velut quibusdam
hydrinis capitibus pullulare. Quorum alii haereticorum
veteri errori blasphemiarum suarum argumenta conferebant,
alii Priscilliani doctrinam integre profitebantur,
alii denique, ejuratis ex parte dumtaxat principalioribus
dogmatibus quae perspicue veritati catholicae
repugnabant, cum nonnulla adhuc retinerent,
reliquis adhaerere videbantur. Haec, inquam, omnia
huc illucque per Hispanias et Galliciam liberius crevisse,
 synodorum conventibus decretisque cessantibus,
ipse Turribius asseverat. Atque tandem gravissimum
impiissimumque facinus cunctis quidem deterius deplorabat,
illud videlicet, quod ad unum altare diversis
fidei sensibus conveniretur.
Cum autem isthaec omnia Turribius recenseret,
sola in patriam charitate, non temeraria praesumptione,
a qua prorsus erat alienus, agebatur. Atque
idcirco catholicam veritatem studiose prosequens,
vernaculos haereticos furibus et adulteris aequiparavit,
qui, a sacris dogmatibus veritate subtracta,
divini verbi auctoritatem exsecrabantur, quam ut
facilius adulterio corrumperent, repudiatis canonicis
et evangelicis Scripturis, apocryphorum librorum
lectioni dumtaxat incumbebant. Ne episcopis ergo,
ad quos scribebat, gravis et molestus fieret, neve erga
eos magisterium exercere videretur, prudentiae simul
et zelo inserviens, nullam prorsus in eos auctoritatis
adhortationem, sed dumtaxat suggestionis instructionem
 adhibere fatetur, gravioris quidem criminis reum coram
Deo se reputans, si tacuisset.
4. Haec, inquam, fuit Turribii erga confratres episcopos
animi moderatio, hoc studium in describenda
haereticorum hominum perfidia, quorum doctrinas et
magisterium si quis catholicorum paulo constantius
increpabat, continuo congressionum disputationes
eludebant, inficias euntes, 252 et perfidiam perfidia
occulere conabantur; quod ne ultra jam facerent,
subdolas versutasque eorum artes describit patefacitque,
quibus aut apocryphas Scripturas canonicis
praeferunt libris, aut occultas arcanasque traditiones
venerabantur, nullis quidem libris, etiam apocryphis,
expressas, per quas SS. apostolos locutos esse mentiebantur:
aut forte denique quosdam alios libros
apud se dumtaxat occultius asservabant, solis, ut ipsi
aiunt, perfectis patentes.
5. Quibus vero apocryphis libris Priscillianistae
praesertim uterentur, paulo post indicavit, speciatim
de Actis disserens, quae S. Thomae nomine circumferebantur.
 Unum in illis prae caeteris notandum atque
exsecrandum animadvertit, quod dicit eum non baptizare
per aquam, sicut habet Dominica praedicatio, sed
per oleum, quam pravam consuetudinem Manichaei
cum eodem antesignano Manete prosequebantur. Haec
igitur universis exsecrabilis et in omnibus terrarum
partibus damnata soboles, vel libros dumtaxat apocryphos
recipiebat, aut quibusdam aliis apocryphorum
fabulis refertis utebatur, quemadmodum eorum
confessione innotuerat. Sed Priscillianistarum manibus
alii ejusdem generis libri terebantur. Actus videlicet
illi qui vocantur S. Andreae, vel alii qui dicebantur
S. Joannis, quos olim sacrilego ore Lucius
conscripserat, vel denique volumen illud omnium
blasphemiarum portentum, quod Memoria Apostolorum
perperam inscribebatur. In eo quippe pseudoapostoli
et pseudoprophetae ad magnam perversitatis
suae auctoritatem doctrinam Domini mentiebantur,
 tota destruebatur lex veteris Testamenti, et omnia quae
S. Moysi de diversis naturis creaturae Factorisque divinitus
revelata sunt.
6. Tot ergo tantisque aerumnis atque nefariis sacrilegisque
erroribus Galliciam potissimum et Hispanias
labefactatas cum reperisset Turribius, aliorum
SS. episcoporum animos ad eam medelam procurandam
tum adhibendam excitabat, quae divinis et ecclesiasticis
legibus magis esset consona. Quamobrem, ut
facilius id assequeretur, quoddam opus conscripsit,
in quo ea testimonia blasphemiis plena digessit quae
in Priscillianistarum scripturis reperiebantur, iisdemque,
ut potuit, pro sensus sui qualitate respondit.
Istud vero opus a se elaboratum primum in vulgus
dispergere curasse arbitramur, ut nemo (ait ipse)
deinceps quasi rerum inscius diceret se simpliciter hujusmodi
libros vel habere, vel legere. Tum deinde Idatii
et Ceponii judicio, censurae et existimationi illud
subjecit, ut nimirum isti universa perpenderent, et
quae sine ambiguitate veritati ac fidei contraria videbantur,
 cum aliis fratribus sibi sociatis resecare atque
abolere curarent.
7. Occurrit autem nobis, et quidem doctus et eruditus
vir, Stephanus Baluzius, nimirum quaerens et
dubitans de hujus Turribii epistolae fide et auctoritate.
Huic enim plures suppositionis notas suboluisse
produnt observationes quibus concilium Asturicense
habitum anno Christi 446 adornavit. Totam porro
confictionis suspicionem ex sancti Leonis verbis haurire
fassus est. Nam summus pontifex, ad Turribium
Asturicensem rescribens, jussit Ut Galliciae saltem
episcopi convenirent, quibus congregandis fratres nostri
Idatius et Ceponius imminebunt. Ad haec autem animadvertens
subjicit Baluzius: Gravis suspicio epistolam
illam, Leonis videlicet, immisisse alicui impostori
cogitationem confingendi eam quae a Turribio
scripta esse dicitur ad Idatium et Ceponium; itaque
ab illa abstineo. Sed, Baluzio se opponens, Turribio
Asturicensi laudatam epistolam adjudicandam esse
 doctissimus cardinalis de Aguirre contendit, atque
ad eripiendum quod a docto illo Conciliorum collectore
objicitur, hunc primo excusat, veluti conscium
innumerabilium fabularum, in pseudochronicis antiquis
exstantium, iisdemque adductum rejecisse quaecumque
in iis narrantur, dum aliunde non innitantur,
aut confirmentur certo aliquo et firmo testimonio.
Secundo, ait Turribii epistolam 253 de qua agimus
non esse excogitatam et fictam a veteratoribus illis
qui tot commentis et absurdis Hispanicam historiam
deturparunt, sed reperiri in ms. cod. sexcentorum
circiter annorum antiquitatis, etc. Sed inter duas has
contrarias opiniones cui subscriberem, animus olim
haerebat suspensus. Codicis quippe antiquitatem,
quam cardinalis Aguirre tanti fecit, non omnem delet
suspicionem, quod ab aliquo antiquo impostore laudata
epistola non fuerit conficta. Nihil sane conficit
quod Philippus II rex, tempore Ambrosii Morales,
ex antiquissima bibliotheca insignis monasterii S.
Emiliani codicem illum transtulerit in aliam recentem
 S. Laurentii in Scoriali, viginti annis circiter
ante fictiones Dextri, Maximi, Juliani. Quid? An non
antiquiores exstitere impostores, qui a pluribus saeculis
eam confingere potuerunt? Apostolis enim jam
vita functis, sub nomine etiam sacrarum scripturarum
multa volumina ab impostoribus conficta fuisse
omnia Ecclesiae monumenta et epistola haec de qua
agimus perspicue produnt. Illius ergo codicis vetustas
nihil conficeret, nisi antiquiorem impostorem de Hispaniae
et Galliciae rebus optime instructum, jam
undecimo saeculo labente, vel duodecimo ineunte,
hanc unam Turribii epistolam confinxisse.
8. Huic ego tamen Baluzii opinioni non tam facile
subscribo, sed cardinalis Aguirre rationes prorsus
infirmas esse contendo. Nam si de suppositionum argumentis
ea in epistola repertis hic agere instituerem,
multa quidem in ejus lectione me offendisse fateri possem,
quae nec a Stephano Baluzio, nec ab ipso Hispaniae
 Conciliorum collectore, nec a quoquam alio annotata
fuere. Cujusmodi enim illud exordium apparet,
in quo Turribius de seipso, tamquam de longinqua
peregrinatione veniente, in qua longum annorum
spatium insumpserat, disseruit. An haec de episcopo
disciplinae ecclesiasticae tuendae apprime studioso
vera esse possint, quis poterit suspicari? Tot enim
perurgentibus calamitatibus, sub Dei et Ecclesiae indignatione,
optimum hunc pastorem gregem suum
deserere voluisse aut potuisse arbitrabimur? Nemo
id mihi nugari poterit, praesertim cum S. Leo, cui
Turribius deterrimum illarum Ecclesiarum statum
exposuit, summis laudibus hunc ornet, quod semper
vigilans sollicite Dominico gregi devotionem officii
pastoralis impendisset. Profecto si arbitrio ductus
dumtaxat Turribius peregrinatus fuisset, eum potius
sanctus pontifex carpere et corripere debuisset, quod
a Dominico grege diffugerat, concreditas sibi oves
luporum furori dilaniandas subjiciendo. Duplici de
 causa dumtaxat has similesque objurgationes indebite
evadere potuisset, exsilii videlicet altera, in
quod, Arianis principibus agentibus, Turribius episcopus
pulsus fuisset; altera vero, quod, nondum
ad episcopatum assumptus, longo annorum spatio
peregre iter fuerit profectus. Sed utraque vacillat.
Nam si Arianorum principum furor in eum excandens
exsilium subiisset, non peregrinationis labores
et incommoda exaggeraret, sed exsilii; et aliunde
post latam in eum sententiam jam in Asturicensi
throno alius intrusus fuisset, quemadmodum quarto
Ecclesiae saeculo praecedenti Ariani ipsi facere consueverunt.
Quid? Si Turribius in hac epistola ad
alios duos Galliciae coepiscopos hanc exsilii poenam,
utpote ipsis notissimam, commemorare praeteriit, id
forte in epistola ad Leonem narrare omisisset? Vel
Leo ipse in suo rescripto, in paternae commiserationis
signum id non indicaret? Quid plura? An Idatius
in Chronico, qui alias episcoporum clades descripsit,
hanc unam de Turribii exsilio reticuisset?
 Denique, cur et caeteri omnes Hispaniae Galliciaeque
scriptores tanto silentio laborassent in maximi momenti
re? Non itaque ad hocce effugium recurrendum
est.
9. Neque quidem tam longam plurium annorum
peregrinationem, antequam ad episcopatum eveheretur,
Turribius peragere potuit. Post Dictinii quippe
mortem, quae ante Christi annum 420 contigit, ut ex
Augustino 254 vidimus, jam Asturicensem Ecclesiam
Turribius est assecutus. Sed tunc non Leo
Magnus, sed Zosimus, aut Bonifacius, catholicae
Ecclesiae praeerat. Quare cum in exordio secundi
capitis illius epistolae Turribius de seipso tamquam
de homine jamjam ex peregrinatione adveniente
loquatur, inde fit quod quae de Asturicensi concilio
ex Idatii Chronico narrant Baluzius et Aguirre minime
in Leonis aevum, videlicet in annum 446, rejici
possint. Quod si tandem confingamus non statim
post adeptum episcopatum Turribium ad Idatium et
 Ceponium scripsisse, nec Leonem veluti supremum
magistrum et judicem interpellasse, sed totum illud
27 aut 28 annorum spatium effluxisse, statim culpandus
esset Turribius, quod tam sero gravissimis illis
malis recrudescentibus, medicinam quaerere et afferre
distulerit, et contra sacrorum canonum statuta, sua
relicta Ecclesia, peregrinari voluerit. Fateri ergo
oportet ea in epistola talia saltem obscura contineri,
quae cum Turribii pietate et sanctitate, cum Ecclesiae
disciplina, sacris canonibus et Christianis rebus minime
cohaerere et conciliari possunt. Ita profecto
mecum reputavi, postquam saepius epistolam perlegi.
In qua et alia offendi quae apertam scriptoris oscitantiam
saltem redolent. Ejusmodi quidem mihi visa
sunt, vel quae capite 4, leguntur, quod ne ultra jam
faciant usque ad finem, in quibus nulla ratione genuinus
sensus juxta syntaxeos grammaticae regulas
argui potest; vel quod in subsequenti capite 5 conspicitur,
ubi eadem narratio de apocryphis S. Thomae
 Actibus iteratur, et id genus alia, quae certe aut scriptoris
indiligentiam arguunt, aut illius codicis, in
quo sub Turribii nomine epistola illa fuit inventa et
fideliter eruta, praestantiam maxime elevant.
10. Sed quamvis ea in epistola multa eluceant
quae a veritate, aut saltem a verisimilitudine, plurimum
dissident, illam tamen rejiciendam, aut veluti
supposititiam habendam esse, vereor judicare. Immo
egomet in divi Leonis Magni Operibus colligendis et
ornandis, quaemadmodum Quesnellus in suam transtulit
editionem, ita et in alia nova quam post has
Exercitationes facere deliberavi, servandam esse necessarium
duco. Ea propter variis annotationibus ex
probatissimis scriptoribus haustis, eam adornare
pro viribus curavi, ut videlicet aequivocationes et obscuros
sensus quibus scatet, amicus lector praecavere
possit.
Interim vero, antequam de tabula manum removeam,
affatim probanda esse existimo quae de illarum
Galliciae et Hispaniae Ecclesiarum statu ibidem descripta
 sunt. Cumulatissime quippe cum iis respondent
quae in 15 S. Leonis Magni epistola conspiciuntur,
de cujus fide et auctoritate saltem suspicari
maximum crimen foret. Nam et veluti genuinum S.
pontificis fetum, cum vetera, tum antiqua mss.
exemplaria illam continent, concilii Bracarensis
PP. et quarta generalis synodus eam S. Leoni adjudicarunt;
omnes scriptores, nemine refragante,
cum hanc eamdem testarentur veritatem, editoribus
amplissimum aperuerunt campum ut, omni remoto
scrupulo, in omnibus vulgatis exemplaribus eam
excuderent.