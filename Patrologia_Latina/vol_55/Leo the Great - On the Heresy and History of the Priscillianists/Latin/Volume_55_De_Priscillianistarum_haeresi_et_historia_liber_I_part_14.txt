255 CAPUT XIV.
De epistola 15 S. Leonis Magni ad Turribium Asturicensem
scripta, Priscillianae haereseos occasione.
Novum ejusdem fragmentum de canonicis Scripturis,
ex Palat. Vat. bibliot. cod. erutum. 
1. Nos itaque, tot tantisque praecedentibus suffulti
 testimoniis, cum de veritate auctoritateque epistolae
15 S. Leonis Magni minime ambigere possemus,
tantummodo eam a mendis purgare, si quae in eam
irrepserunt, curavimus. Pro quo quidem labore felicius
absolvendo necessaria nobis non defuere subsidia;
nam, praeter varios antiquissimos Vaticanos
codd., quos nostris oculis lustravimus; praeter Grimaneum
archetypum Parisiis asservatum, juxta cujus
lectiones Paschasius Quesnellus suam adornasse
editionem maxime gloriatur, quem nos ipsi amicorum
ope adjuti fideliter exscribere curavimus, illam
eamdem epistolam tum ad Vallicellanum, tum ad
duo Florentina exemplaria exegimus, ut divino quandoque
Nomine opitulante, omnia Leonis Opera puriora,
nitidiora auctioraque novis typis prodire possint.
Sed jam ad institutum revertamur.
Laudata igitur S. pontificis ad Asturicensem episcopum
epistola sexdecim subjecta habet capitula,
quia totidem discutienda et definienda Turribius
 Leoni proposuerat. Id ea verba innuunt: Quia ergo
dilectio tua fideli quantum potuit diligentia damnatas
olim opiniones sexdecim capitulis comprehendit. Sed
perantiquum Vaticanum exemplar cum Grimaneo
codice decem et septem esse legendum probant. Id
magis confirmat ipsa capitum divisio, quae postremo
loco hunc Romanum numerum cum sequenti titulo
exhibet: Cap. XVII. An caro Christi vere requieverit
in sepulcro. Qui Quesnelli studium, laborem diligentiamve
in divi Leonis Operibus ornandis castigandisve
plus aequo commendare consueverunt, animadvertant,
quaeso, in qualem lapsus sit oscitantiam?
Videant an haec argumento sint Grimaneum codicem
tamquam lapidem lydium assumpsisse in religiose
probandis Leonini textus lectionibus. Dicant an sedulo
S. pontificis Opera lustraverit, qui in male concinnata
synopsi sexdecim dumtaxat subjicit capitum
titulos, ultimo praetermisso, cum jam epistola ipsa
in decem et septem dividitur, quorum postremum
 et suum titulum habet, in praecedenti synopsi prorsus
desideratum? Sed de hac re diligentius suo loco
disputabitur, quemadmodum de alio perantiquo Vat.
Palatino exemplari hujus epistolae quoddam de canonicis
Scripturis hactenus ineditum fragmentum
nobis exhibente. Sitne istud Leoni adjudicandum, an
non, alibi quoque prosequemur, cum potissimum ad
ritum dumtaxat et ordinem spectare videatur quos
per anni tempora in divinis canonicisque legendis
Scripturis Romana divi Petri Ecclesia servare consueverat.
Nostrae ergo orationi modo liceat tantum
in hujus Leoninae epistolae amplissimo campo, prout
in omnibus vulgatis hactenus exstat, spatiari; certissimis
quippe uberrimisque testimoniis undequaque
epistola illa cum referta sit, facilius ex ea cum
Priscillianae haereseos fontes et errores colligemus,
tum simul clarius apostolicae sedis auctoritatem irreformabileque
judicium in iis refellendis intuebimur.
2. Et quidem Priscilliana dogmata praecedentium
 omnium haereticorum erroribus nequiora fuisse, atque
ex iis omne virulentum impietatis traxisse contagium,
statim S. Leo docuit in illius epistolae exordio,
qui Priscillianistarum sectam omnium haeresum
fetidissimam sentinam appellat. Addit Priscillianistas
in paganitatis tenebras adeo se immersisse, ut, mathematicorum
vanis mendaciis et magicae artis profanis
secretis adhibitis, fidem religionis morumque rationem
in potestate daemonum et in affectu siderum
ipsi collocarent. Haec et alia similia illius nefandissimae
sectae dogmata 256 Leo recensuit, et antiquorum
Patrum qui praecedenti saeculo floruerunt
studium in mentem revocat, qui in conciliis omnes
conatus adhibuere ut ejusmodi impius furor ab universa
pelleretur Ecclesia. Refert deinde quemadmodum
saeculi principes tantopere hanc sacrilegam
amentiam detestati sint (Maximus tyrannus videlicet)
ut ejus auctorem cum plerisque discipulis legum publicarum
ense prosternerent . Primum hoc cruenti
 judicii genus et exemplum, quo saeculi principes et
magistratus in pertinaces haereticos quandoque animadverterunt,
plurimum animum veterum et recentiorum
scriptorum hactenus torquere potuit: Prospexi,
ait Natalis Alexander, Hist. Eccl. saeculo IV,
cap. 3, art. 17, haereticos hac historia abuti posse,
tum contra sanctae inquisitionis officium, quod pertinaces
haereticos saecularibus magistratibus tradit, seu
relinquit extremo supplicio puniendos; tum contra
principes ac magistratus ipsos, qui suo jure in illos
etiam poena capitis animadvertunt. Ibidem P. Natalis
ab omni censura eam propositionem vindicare intendit,
quae in priorem ejus editionem irrepserat:
Nullus catholicorum dixit imperatores et reges non
posse in haereticum etiam capitis poena animadvertere.
Quo sensu autem eam dixerit, in postrema deinde
editione explicavit, atque in asserenda hac saeculi
principibus potestate laborat. De eadem principum
auctoritate agere etiam voluit ejus annotator Constantinus
 Roncaglia in postrema Lucensi editione.
Qui primo canonistarum suffragio ostendit in haereseum
causis judicandis, et ea quae sunt juris, et ea
quae sunt facti, Ecclesiam potestate pollere. Tum deinde
ait: Non esse alienum a potestate principum legibus
poenisque indictis haereses, sacrilegia, etc., amovere,
docuit Bellarminus, etc. .
3. Profecto si ambo clarissimi viri, et quotquot de
hac similibusque disseruerunt causis, ad nostrum
S. pontificem animadvertissent, nec tantopere laborassent,
sed facilius expeditiusque quidquid ab
heterodoxis objici potest eripuissent. Cur autem saeculi
principes cruentum illud judicii genus in Priscillianistas
 exercere demandaverint, S. pontifex Leo sequentibus
explicat verbis: Videbant enim (saeculi principes
videlicet) omnem curam honestatis auferri, omnem
conjugiorum copulam solvi, simulque divinum jus humanumque
subverti, si hujusmodi hominibus usquam vivere
cum tali professione licuisset. Priscillianistarum
ergo crimina talia cum essent, ut non religioni dumtaxat
summum dedecus gravissimamque injuriam
afferrent, sed civilem ipsam rempublicam, in iis potissimum
quae naturae jura laedunt, ad plenum exitium
perducere possent, ideo saeculi principes illius
sectae professionem cum suis auctoribus perdere et
abolere, capitis poenis adhibitis, nisi sunt. Quibus
rationibus S. pontifex innixus, simile judicium ecclesiasticae
lenitati diu profuisse fassus est. Subjicit
enim: Profuit diu ista districtio ecclesiasticae lenitati,
quae etsi, sacerdotali contenta judicio, cruentas refugit
ultiones, severis tamen Christianorum principum constitutionibus
adjuvatur, dum ad spiritale nonnumquam
 recurrant remedium, qui timent corporale supplicium.
Capitalia ergo supplicia, cum Ecclesia in
pertinaces haereticos animadvertit, non statuit, non
infligit, nec infligenda quaerit. Suis ipsa semper spiritualibus
contenta poenis, et, ne lenitatis incurrat
defectum, quascumque refugit cruentas ultiones. Sed
si tamen istae publicis saecularium principum et magistratuum
decretis statuantur, plurimum ei prosunt,
iisque maxime adjuvatur, praesertim quia delinquentes,
257 severitate corporalium poenarum perterriti,
ad spirituale remedium, ad criminum ejurationem
videlicet, et ad poenitentiam recurrere consuescunt.
4. Nec quis, simili Leonis loquendi ratione, sibi
persuadeat Idatii et Ithacii contumaciam, de qua in
superioribus egimus, et ob quam catholicis episcopis,
et Martino potissimum, invisi fuere, et Ithacius ipse
a Theognosto episcopo palam damnatus, iri excusatum.
Nulla quippe excusatione episcopus purgari
potest, qui, propriis studiis indulgens, confratrum
 in conciliis adductorum judicia spreverit, quippe
suis accusationibus saeculares principes et magistratus
urgere voluerit noxiorum necem procurando. Hanc
quidem agendi rationem catholicae lenitati repugnare
evidentissimum est. Sed ab ea maxime abhorrent,
cum nostrarum Ecclesiarum praesules, tum sanctum
illud inquisitionis officium, contra quod haereticos
comminisci posse P. Natalis Alexander prospexit. Et
quidem eas severitatis poenas Ecclesiae adjumento
fuisse, Leo ipse ex eo etiam confirmavit, quod corporalia
supplicia, et ecclesiasticarum legum exsecutiones,
ob gravissimas bellorum vicissitudines, multorum
spatio annorum cessare debuissent, nec ipsis
provinciarum sacerdotibus in unum frequentius coire,
cum haud amplius liceret: Invenit (ait S. pontifex) secreta
perfidia libertatem, et ad multarum mentium subversionem
iisdem malis est incitata quibus debuit esse
correcta. Ex cujus causa statim deplorare pergit deterrimum
Galliciae et Hispaniarum statum, quarum
 non solum plebes, ut a Turribio acceperat, mortifera
contagionis peste erant labefactatae; sed, quod gravius
est, eorumdem sacerdotes, hoc lethali correpti
morbo, veritatem multis erroribus opprimebant, Priscilliani
doctrinam evangelicis praeferebant documentis,
et ista tandem profanis sensibus depravata populis
proponebant, aut praedicabant, ut Spiritus sancti
revelationibus rejectis, diaboli dogmata in auditorum
animos inspirarent. Haec quippe ad illarum Ecclesiarum
deplorandum statum Turribius S. Leoni reformanda
proposuerat; quibus decem et septem capitula
subjecit, strictim damnatas olim opiniones comprehendentia,
quaeque S. pontifex, pro suprema sui
 apostolatus dignitate, denuo tractavit, ne aliquid
earumdem blasphemiarum tolerabile aut dubium videretur
in posterum.
5. Nos interim horum capitulorum summam stricte
et veluti in compendio hic subjicere lectoribus non
ingratum futurum arbitramur. Ad quod praestandum
opus, etsi jam pridem plures insigniores theologi in
ecclesiasticis conscribendis historiis manum admoverint,
nescio tamen an felicius saltem palmares
omnes hujus sectae errores, ex quibus et alii minoris
momenti originem ducebant, annotaverint. Nec vero
id plene P. Natalis Alexander assecutus est, qui, catalogum
quemdam seu synopsim omnium Priscillianistarum
errorum contexere instituens, nescio quo
fato allucinatus, quatuordecim dumtaxat annotavit,
tribus aliis, et ex principalioribus quidem, omnino
praetermissis. Verum ex sola hac Leonis epistola luce
clarius omnibus innotescit decem et septem fuisse,
ut mox enuntiabimus.
 Sanctus pontifex ergo, ut Asturicensis episcopi
Turribii animum expleret, singillatim eadem capitula
retractat quae ex Gallicia Pervincus diaconus
judicanda detulerat. Primo Priscillianistae impie de
Trinitatis mysterio sentiebant, unam dumtaxat in
Deo trinominem personam praedicantes, ut Sabellius
et Patripassiani docuerunt. Hunc errorem S. pontifex
non tantum Nicaenae synodi decretis refellit, sed et
theologicis rationibus, quae Athanasiani symboli loquendi
formulas redolere videntur.
Confingebant secundo quasdam virtutes ex Deo
procedere, quas non semper Deum in sua essentia
habuisse affirmabant, sed aliquando eas habere coepisse,
ut pessime Ariani ratiocinabantur.
Tertio ideo unigenitum dici Dei Filium contendebant,
quia solus sit 258 natus ex Virgine. Quare
vel principium de matre Christo dabant cum Paulo
episcopo Samosateno et Photino, vel non unum esse
Dei Filium credebant, sed alios quoque ex summo
Patre genitos, quorum hic unus sit natus ex femina
 qui ob hoc appellatur unigenitus, quia hanc nascendi
conditionem alius filiorum Dei nemo susceperit.
Quarto Christum Dominum in vera hominis natura
natum esse non credebant, et idcirco cum Cerdone,
Marcione atque Manete apparentem dumtaxat et illusoriam
carnem sibi copulasse affirmabant. Quo quidem
errore seducti, diem Natalis et Resurrectionis
Domini in moerore et luctu ducebant, sua corpora
jejuniis affligentes.
Quinto deinde animam hominis divinae asserebant
esse substantiae, nec a natura creatoris sui conditionis
nostrae distare naturam.
Sexto aiebant diabolum numquam fuisse bonum,
neque naturam ejus Dei opificium fuisse, sed illum
ex tenebris et chao emersisse, quia scilicet nullum
sui habeat auctorem, sed omnis mali ipse principium
sit atque substantia.
Septimo nuptiarum et matrimonii usum cum Manichaeis
quoque damnabant: ea ratione, videlicet, ut
 legitimae prolis procreationem perhorrescerent omniumque
turpitudinum libertatem facilius admitterent.
Cui errori et octavus maxime fuerat affinis, cum
dicerent humana corpora diaboli esse figmenta, quatenus
conceptionum semina in mulierum uteris configurarentur,
et corpora ipsa animae dignitati, utpote
diabolica virtute formata, minime congruere possent.
Hinc semel soluto corpore, iterum per resurrectionis
mysterium reviviscere posse atque debere inficiabantur.
Non minus portentosa fuit nona eorumdem annotatio,
qua promissionis filios, non ex carnis semine,
sed ex Spiritu sancto esse conceptos praedicabant,
hosque minime peccato mortalique contagio obnoxios
 quae in prolem Adami primi parentis vitio
transcurrunt.
Decimo autem docebant animas, quae humanis inseruntur
corporibus, olim in coelis omni corporea
mole spoliatas peccasse, ob idque a sublimioribus ad
inferiora delapsas, in diversae qualitatis principes
incidisse, et per aereas sidereasque potestates, alias
durioribus, alias mitioribus corporibus esse inclusas,
sorte diversa et conditione dissimili, ut quidquid in
hac varie et inaequaliter provenit, ex praecedentibus
causis videatur accidere.
Undecima ipsorum blasphemia, fatalibus stellis et
animas hominum et corpora opinabantur obstringi,
et idcirco cum gentilibus aut faventia sibi sidera colere,
aut adversa mitigare studebant.
Duodecimo sub aliis potestatibus partes animae,
sub aliis corporis membra describebant, et qualitates
interiorum praesulum, virtutum scilicet, quas animam
regere fingebant, in patriarcharum statuebant nominibus,
 quibus e regione signa opponebant corporea,
quorum virtuti corpora subjicerentur. Addebant corporis
humani partes duodecim coeli signis respondere,
et secundum ipsa compositas esse, constituentes in
capite Arietem, Taurum in cervice, Geminos in humeris,
Cancrum in pectore, etc.
Decimotertio circa Scripturarum scientiam errarunt,
cum canonicarum Scripturarum corpus sub
patriarcharum nominibus accipiebant. Fabulabantur
enim duodecim illas virtutes quae reformationem
hominis interioris operantur, in horum vocabulis
indicari.
Decimoquarto, ita siderum et signorum potestati
hominem subjiciebant, ut contenderent multa in
sanctis libris reperiri, quae ad exteriorem hominem
pertinerent, ut in ipsis Scripturis divinam inter terrenamque
naturam quaedam sibi repugnet adversitas,
et aliunde sit quod sibi vindicent animi praesules,
aliunde quoque corporis conditores.
6. Decimoquinto, veris Scripturis adulteratis, falsas
 inducebant, quas canonicas appellabant; cui
quippe gravissimo malo ut S. pontifex 259 occurreret,
generalem illam indidit legem, qua Ecclesiarum
sacerdotes jussit omnem diligentiam
adhibere, ne aut falsati codices in usu lectionis haberentur,
aut apocryphae scripturae servarentur a quopiam.
De his autem sic scripsit: Apocryphae scripturae,
quae sub nominibus apostolorum multarum habent seminarium
falsitatum, non solum interdicendae, sed penitus
auferendae sunt, atque ignibus concremandae . Nullo
ergo praesidio haeretici aut novatores septi sunt, cum
multis injuriis recentiores Romanos pontifices afficiunt,
quod sua Opera proscribant, et ignibus concremari
jubeant. Nimis vetusta est ejusmodi in catholica
Ecclesia disciplina, nec solum a Gelasio papa,
vel a concilio septuaginta episcoporum tum habito
repetenda, sed a Leone Magno, qui eam omnibus
catholicis episcopis observandam inculcat. Quare
splendide inter caeteros acatholicos Van Espen et
Beausobre  allucinatos esse, Leonis haec agendi
 ratio suadet patefacitque. Nam Van Espen, cum in
priori suorum Operum parte, quae Juris Ecclesiastici
universi inscribitur, haudquaquam ad hocce Leonis
decretum animadverteret, cumque agere institueret de
Ecclesiae disciplina in haereticorum libris prohibendis,
Gelasiano decreto dumtaxat insistit, cujus verbis vim
omnem roburque prorsus adimere conatur, quasi ex
suggestu affirmans Ecclesiam tantummodo publicam,
non privatam, proscriptorum librorum lectionem cavere
voluisse. Splendide, inquam, Van Espen allucinatur.
Quod ut innotescat, minime opus erit ut, a
nostro proposito recedentes, nunc de Gelasiano disserere
incipiamus decreto. Istud quippe multis eruditisque
notis adornatum prodiit, Chifletii Holstenii
 et P. Josephi Bianchini studio et labore, ut novis
animadversionibus locupletare prorsus supervacaneum
sit. Ad Van Espen igitur lapsum praecavendum,
ea quae S. Leo subjecit advertere sufficiet. Is
itaque non publicum tantum corruptorum, apocryphorum
falsorumque codicum usum catholicis, sed
et privatis horum lectionibus vacare, vel etiam hujusmodi
exemplaria in domibus retinere, sub haereseos
nota episcopis qui id permitterent interdixit.
Quare subjecit: Unde si quis episcoporum vel apocrypha
haberi per domos non prohibuerit, vel sub canonicorum
nomine eos codices in Ecclesia permiserit legi,
qui Priscilliani sunt emendatione corrupti, haereticum
se noverit judicandum, quoniam qui alios ab errore non
revocat, seipsum errare demonstrat.
Perantiquum Palatin. Vatic. ms. exemplar, post
haec verba, celebre hujus epistolae fragmentum nobis
exhibet, hactenus a praecedentibus Operum S. Leonis
editoribus nec annotatum, nec publici juris factum.
Hoc autem quamvis Leoninam orationem omnino
 redolere non videatur, tamen laudati codicis vetustas
et auctoritas, tum argumenti ratio, praecedentibus
S. pontificis dictis apprime concinens, nos in illud
consilium adducunt, ut in altero tomo lineolis interclusum
typis committamus. Et quoad codicis antiquitatem
spectat, nonum attingere saeculum antiquorum
characterum aestimatores nobiscum judicarunt.
Argumenti ratio plane respondet sancti Leonis scribendi
scopo. Nam post rejectas apocryphas scripturas
illi interesse videbatur designare canonicas, et
quo ordine in Ecclesia legendae occurrerent, ut summa
concordia in divinis laudibus concinendis et mysteriis
celebrandis sacri altaris ministri convenirent.
Praeterea hujus fragmenti accessione, aptissime priora
posterioribus conjunguntur; et in codice eam epigraphem
offendimus, videlicet: Incipit sententia papae
Leonis de apocryphis scripturis. Quae exordium habet
ab illis vocibus laudati capitis 15 hujus epistolae ad
Turribium: Curandum ergo est et sacerdotali diligentia
 maxime providendum ut falsati codices, etc., usque ad
illa, quae in omnibus editis hoc caput claudunt, nimirum:
Quoniam qui alios ab errore non 260 revocat
seipsum errare demonstrat. Post quae, haec alia immediate
subduntur: Leguntur autem omnes Scripturae
divinae sancti canonis ab initio anni usque ad finem in
Ecclesia sancti Petri hoc ordine. Tempore veris, hoc
est septem diebus ante initium Quadragesimae usque ad
octavam diem ante Pascha, leguntur libri Moysis cum
Jesu Nave et Judicum, etc. Duo itaque dumtaxat brevi
otio hic animadvertere et annotare haud praetermittam.
Alterum, ordinem in hoc fragmento descriptum
pro legendis omnibus sacri canonis Scripturis in totius
anni curriculo non differre ab illa distributione
et ordinatione quae modo etiam in Romano Breviario
conspicitur. Hoc probat enim sacri hujus ritus auctoritatem
vetustatemque a nostris majoribus derivatam,
qui consilium habuere singulis quatuor anni temporibus,
et divinis mysteriis in Ecclesia celebrandis
 aptiores, et magis consonas Scripturarum lectiones
distribuere et accommodare, ut magis mysteriorum
dignitati et populorum institutioni consulerent atque
prospicerent. Alterum est, in laudato fragmento descriptos
reperiri omnes libros in canone Tridentino,
sess. 4, descriptos, si unum tamen alterumque excipiamus.
Quae duo sane sacrarum Liturgiarum studiosis
viris, qui merito hisce temporibus in hoc labore
magna cum sacrae antiquae rei utilitate operam insumunt,
eruditarum dissertationum supellectilem exhibebunt.
Nos integrum illud hic non subjicimus, ne
longius quam par est a proposito scopo abscedamus.
Illud tamen prout exstat in ms. cod. publici juris faciemus
in altero tomo omnium Operum S. Leonis
pontificis, brevibusque notis adornabimus. Ad nostra
itaque revertentes, ita ratiocinamur. Si ergo, canonicae
 disciplinae rigore spectato, quinto jam Ecclesiae
saeculo, nemini licebat per domos sacras Scripturas
habere ab haereticis vitiatas atque corruptas, qui
fieri nunc potest ut tantopere heterodoxi conquerantur,
cum suos libros sub anathematis poena legendos
catholicis ab apostolica sede interdictum intelligunt?
Sed in hac re exploratissima diutius immorari vitio
mihi daretur, et propterea ad sextum decimum caput
gradum facimus, in quo de aliis libris haereticorum
studio conscriptis S. pontifex verba fecit.
7. Hoc itaque sextum decimum caput, postremum
sanctus Leo Magnus appellat, eo sensu videlicet, ut
sexdecim capita discutienda Turribii libellus ad apostolicam
sedem transmissus contineret. Sed quia et
aliud in extrema familiaris suae epistolae parte idem
Asturicensis episcopus subjecerat, quod est de Christi
carne: An vere requieverit in sepulcro, idcirco merito
judicavimus antiquam vulgatam lectionem, sexdecim
nimirum, esse expungendam, et codicum suffragio,
ut diximus, novam, decem et septem videlicet,
 esse sequendam. Sextodecimo igitur Turribiani libelli
capiti S. pontifex occurrens, ejusdem imprimis Turribii
approbat querimoniam, eam scilicet quae circa
Dictinii quondam in Asturicensi sede sui praedecessoris
scripta et tractatus versabatur. Dictinium autem
eos libros scripto consignasse cum Priscilliana labe
esset pollutus, jam Toletani concilii Acta, jam Augustinus
aliique coaevi scriptores, ut vidimus, et nunc
ipse S. Leo apprime testati sunt. Hos autem libros
multi cum veneratione legebant, qui reparationem
ejus magis debebant amare quam lapsum. Non ergo
Dictinium (ait S. pontifex) sed Priscillianum legunt,
et illud probant quod errans docuit, non quod correctus
elegit. Quare extra ecclesiasticum coetum eos esse
declarat qui ejus scriptis utebantur. Neminem ibi
profecto summus pontifex excepit, sed ut cujusque
ordinis ac status homines comprehenderet, ex sancti
apostoli Petri subselliis pronuntiat: Sed nemo hoc impune
praesumat, nec inter catholicos censeatur quisquis
 utitur scriptis non ab Ecclesia solum catholica, sed
etiam a suo auctore damnatis. Post haec S. Leo Priscillianistarum
et Manichaeorum artes exaggerat, quibus
ad imperialium legum severitatem praecavendam
solerter utebantur. Quarum vero sectarum homines,
cum ad 261 invicem corda haberent, eadem sacrilegia
profitebantur, quamvis diversis appellarentur
nominibus. Quare, etsi vetus Testamentum, quod Priscillianistae
suscipere simulabant, Manichaeorum soboles
refutaret, ad unum tamen finem (ait S. pontifex)
utrorumque tendit intentio, cum, quod isti adbicando
impugnant, Priscillianistae recipiendo corrumpunt.
Caeterum in exsecrabilibus mysteriis, in obscenitatibus
omnique turpitudinum genere cum Manichaeis
Priscillianistas convenisse, jam ex tota hujus historiae
serie arbitror comprobatum. Quod maxime hic
Leo Turribio inculcans, ad eam sollicitissimam inquisitionem
Romae contra Manichaeos habitam provocat,
cujus judicii et Actorum exemplaria ad eumdem
Asturicensem praesulem direxit .
 8. Ultimum restat caput, quod in extrema familiaris
suae epistolae parte, ut jam diximus, Leoni
definiendum Turribius proposuerat: An caro Christi,
videlicet, vere requieverit in sepulcro. Hocce quippe
nostrae religionis mysterium plerisque catholicorum
etiam in dubium venerat, ex eo quod Christus ad
inferna descenderat. Qua enim ratione duo illa,
descensus videlicet ad inferos et Christi carnis in
sepulcro requies, cum vera conjungerentur proprietate,
Hispaniarum populi intelligere haud poterant.
Duo haec apostolici Symboli dogmata inter se nequaquam
repugnare S. pontifex variis Scripturarum testimoniis
demonstrat. Sed contrarium assertum ex
Priscilliani et Manichaei dogmatibus derivasse, non
dubium est, qui sacrilego (ait) sensu ita se Christum
 simulant confiteri, ut et incarnationis, et mortis, et resurrectionis
auferant veritatem .
Non igitur verendum est quin in iis retractandis
capitulis S. Leo supremi judicis et magistri partes
obierit. Nec hic enim adversariorum nugas locum
habere posse, ipse S. pontifex manifestat. Qui, ut
sui ipsius doctrina et canonica judicia omni clericorum
coetui singulisque fidelibus innotescerent, primo
encyclicas inter episcopos epistolas habendas jubet
ad concilii celebrandi locum opportunum designandum.
Ad istud deinde vicinarum provinciarum sacerdotes
convenire praecipit, ubi plenissima habita
districtione, ad examen potissimum revocare voluit
et jussit, an essent aliqui inter episcopos qui Priscillianae
haereseos contagio polluerentur. Eos autem,
quos tali tantaque labe inquinatos reperisset concilium,
servatis omnibus pontificiarum harum sanctionum
regulis, a catholica communione sine dubio
separandos decernit, si tamen nefandissimam sectam
 per omnium sensuum pravitates damnare noluissent.
Ut autem haec, quae ad apostolicae sedis jura pertinent
plenius faciliusque exsecutioni mandarentur,
haudquaquam S. pontifex hac epistola fuit contentus.
Sed, nulla interposita prolatione, alias litteras dedit
ad coepiscopos, Tarraconenses nimirum, Carthaginenses,
Lusitanos atque Gallicios, quibus concilium
generale indixit, in quo certe indicendo supremum
sui pontificatus jus exercuisse, haud dubium esse
potest. Id quippe isthaec Leonis verba perspicue
patefaciunt. Ad tuae (ait) dilectionis sollicitudinem pertinebit,
ut nostrae ordinationis auctoritas ad praedictarum
provinciarum episcopos deferatur. An vero unam
tantum encyclicam, vel plures epistolas, Leo scripserit,
ut laudatos omnes Hispaniarum et Galliciae
episcopos ad concilium venire compelleret, non ausus
sum definire; cum quaecumque illae fuerint, hactenus
non prodierint, et temporum injuria fortasse jam
interciderint .
262 9. Nunc vero si mihi ex Romanae sedis jurium
 cavillatoribus percunctari liceret, cur magnus ille
Turribius inter maximas versans angustias, ad unam
apostolicam sedem sua consulta direxerit, non vero
ad alterius sedis episcopum; quid inter caeteros
Launoius, Blondellus, Quesnellus aliique reponerent?
Num contendere audebunt totum negotium ad futurum
concilium fuisse remissum? Deciperentur quidem,
et sibi fucum facerent. Nam summus pontifex,
suorum praedecessorum vestigiis insistens, ex Vaticani
throno, non theologicis rationibus tantum singulos
Priscillianistarum errores rejecit, sed et sub
anathemate damnavit; apocrypharum scripturarum
exemplaria et haereticorum librorum privatam publicamque
lectionem proscripsit, eosdemque comburendos
praecepit; extra catholicam communionem
eos episcopos declarans qui ejusmodi statutis non
obtemperassent. Quid igitur? Num haec futuro definienda
concilio remisit? Num ab hisce regulis atque
statutis leviter etiam resilire concilii Patribus licuisset?
Nugas agerent id confingentes, cum veritatis
 studiosi intelligant concilii Patribus examen dumtaxat
fuisse remissum, an essent aliqui inter episcopos qui
hujus haereseos contagio polluerentur, qui, secundum
has ad Turribiana consulta responsiones, a communione
sine dubio erant separandi. Frustra enim (ait
S. pontifex) utuntur catholico nomine, qui istis impietatibus
non resistunt. Non agendum igitur erat in illo
concilio de haeresi damnanda, quam jam RR. PP. et
Leo ipse damnaverant; sed de haereticis puniendis,
quorum causa nondum satis apostolicae sedi erat explorata.
Propterea noster Leo, jam sufficienter discussis
 quae ad jus pertinebant, ea quae circa personas et
factum versari poterant concilii generalis, aut saltem
provincialis, judicio subjecit.
10. Et quidem quia totus pontificis animus potissimum
versabatur in Galliciae malis medendis, atque
in praecavendo ne, latius in iis regionibus serpentibus,
catholica religio ad plenum perduceretur exitium,
sequentem censuit adhibere oeconomiam. Si
videlicet aliquid obstitisset quominus generale concilium
celebraretur, Galliciae saltem sacerdotes in
unum convenire praecepit, quibus congregandis Idatio,
et Ceponio, utpote metropolitico jure insignitis,
cura demandata est, quibus et Turribii sollicitudinem
adjunxit, ut citius vel provinciali conventu remedium
tantis vulneribus afferretur. Dum haec igitur in Gallicia
et Hispania agenda Leo jussit, et dum Pervincio
Asturicensi diacono epistolas pontificias utriusque
regni episcopis deferendas tradidit, jam Calipius et
Ardubare Romanum consulatum agebant. Id vero in
 Christi annum 447 contigisse, jam Romanorum consulum
tabulae patefaciunt. Si quid tamen abundantius
theologicarum rerum studiosi veritatisque amatores
ad hujus nefandissimae sectae refellendos errores sibi
cupiunt nancisci, ejusdem S. pontificis consulant
homilias. Vix enim ab eodem comperta nequissimorum
hominum impietate et sacrilegiis, studium cohibere
non potuit, quin inter sacra mysteria peragenda
profanam eam religionem hujusque dogmata
impeteret et exagitaret. Cujus quidem agendi rationem
nobis satis est indicasse, ne prolixior justo haec
nostra evadat oratio.