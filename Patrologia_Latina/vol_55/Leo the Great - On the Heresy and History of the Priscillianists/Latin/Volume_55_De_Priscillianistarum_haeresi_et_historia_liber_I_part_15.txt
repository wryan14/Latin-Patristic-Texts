263 CAPUT XV.
De conciliis in Galliciae et Hispaniae regnis sancti Leonis
Magni praecepto habitis. Falsum Paschasii Quesnelli
judicium de antiquo cod. Canonum Rom. Ecclesiae. 
1. Obscuriores autem nunc res nos scribere oportet,
et iis quae jam diximus multo difficiliores, praesertim
cum ob veterum monumentorum jacturam iis
 subsidiis careamus quae facile ad cognoscendam rerum
veritatem nos dirigere atque conducere possent.
Interim tamen a suscepto proposito manum non removebimus,
quoadusque exploratius fiat quemadmodum
pontificiis mandatis utriusque regni sacerdotes obtemperaverint.
Episcopi ergo illi cum ob diversas
rerum civilium administrationes, ut jam vidimus,
tum ob diversorum principum stirpem, ingenia et
religionem, in unum generale concilium convenire
haud potuerint, uniuscujusque regni metropolitae suas
synodos coegerunt. Tarraconenses enim. Carthaginenses
Lusitani et Baetici episcopi, quibus in rebus
civilibus Theodoricus Arianus ex Gothorum stirpe
ortus dominabatur, eodem anno 447, suum concilium
celebrarunt. Cujus quippe rei celebre illud esse testimonium
mihi persuadeo, quod Conciliorum generalium
collectores suppeditant. Post concilii enim Toletani
I canones, fidei quaedam regula legenda occurrit,
quae sequentem epigraphem praesefert: Incipit regula
fidei catholicae contra omnes haereses, et quam maxime
 contra Priscillianos, quam episcopi Tarraconenses,
Carthaginenses, et Baetici fecerunt, et, cum praecepto
papae urbis Romae Leonis, ad Balconium episcopum
Galliciae transmiserunt, ipsi etiam et suprascripta viginti
canonum capitula statuerunt in concilio Toletano
. Apud Toletum ergo Hispaniae episcopos convenisse,
postrema illa indicant verba. Sed praecedentia
capitula prout in Conciliorum collectione hodie
asservantur Leonis aevo edita fuisse nemo sibi persuadeat.
Iisdem namque primo Patruinus cum caeteris
subscripsit, qui 400 anno in Symphosii et Dictinii
 causam convenerant. Subscripsit praeterea Ortigius,
Galliciae episcopus, de quibus jam in superioribus
satis superque disseruimus. Sed eos adhuc anno 447
potuisse esse superstites, vel Ortigio liberum fuisse
cum Hispaniarum episcopis ad hunc venire conventum,
prorsus inverisimile est. Luce clarius itaque apparet
Harduini annotationem esse probandam, qui
scripsit in editione hujus concilii a Loaysia curata haec
verba legi: Explicit concilii Toletani, quae argumento
sunt subsequentem fidei regulam ad illud haudquaquam
pertinere, sed ad concilium jussu Leonis coactum
esse referendam.
2. Non aliter profecto ea de re a Pagio est judicatum,
qui sedulo atque maturius secum reputans quae
ad ecclesiasticas sanctiones et ad monumentorum ordinem
pertinere videntur, ut gestarum rerum perturbationem
praecaveret, fidei professionem de qua
agimus Leonis aevo conscriptam fuisse asseveravit .
Cujus quippe veritati minime officere potest tanta
illa mss. et editorum exemplarium diversitas, quae
 nobis in iis anathematismis conspicienda occurrit,
dum videlicet aliqui ex codicibus duodecim dumtaxat
anathematismos contineant, edita exemplaria decem
et octo, in Augustini Operibus horum numerus usque
ad viginti sex augeatur.
Tantam porro diversitatem cum animadverteret
Quesnellus, suis studiis 264 et partibus prodesse
posse censuit . Et propterea eam modo Leoni
adjudicat, quam ex Romano canonum codice avulsisse
suspicatur, modo eam Augustino asserendam esse
conjicere conatur, quasi quod aliquando vel ad Hispaniarum
episcopos miserit, vel illam ex Africa
asportatam a Leone, cum ille adhuc acoluthus Zosimi
decretum adversus Pelagianos detulit, etc. Rectene ac
sapienter hoc loco et sequentibus Quesnellum ratiocinari
arbitrabimur? Frivolum utrumque et sine fundamento
esse jam olim Harduinus annotavit. Sed
Parisiensem hunc Leonis Operum editorem pro more
comminisci et nugari voluisse, ii perspicue intelligent,
 qui cum in fidei professionem, tum in illos subjectos
decem et octo anathematismos oculos conjiciant.
Nam quis sibi adulabitur eam fidei regulam cum
subjectis anathematismis jam diu fuisse concinnatam,
textamque antequam omnes Priscillianistarum
errores, artes horumque fontes unde dimanabant,
plenius innotescerent? si jam Romanorum Canonum
codici eam fidei professionem antequam Tarraconenses,
Carthaginenses, Lusitani et Baetici episcopi
convenissent insertam confingamus, vel si antequam
Turribius apostolicam sedem consuleret, et S. pontifex
consultationibus responderet, Augustinus, vel
quisquam alius eam edidisset, dicat, amabo, Quesnellus
an Turribium et Leonem latere potuisset?
Id suspicari haud licet. Ambos enim de rebus in Ecclesia
gestis instructos esse oportebat, et Romanus
pontifex potissimum id novisset, si vel ex Africa
istud monumentum Romam secum asportasset, illudque
sui praedecessores, vel ipse etiam, Romanorum
 canonum codici inseruissent. Cur ergo S. pontifex
ad hanc fidei professionem numquam provocavit?
Cur singillatim Priscillianistarum articulis anathematismos
professioni subjectos non opponit? Cur denique
Turribius ipse apostolicam consuluit sedem, si jam
diu Hispaniarum episcopi ex Augustino fidei tessaram
acceperant? Isthaec ergo mea persuasio est, videlicet,
Quesnellum versute omnino nugatum fuisse,
eam fidei professionem Augustino adjudicando. Tarraconenses
enim, et caeteri PP. qui in concilium
convenerunt, si ex ejus Operibus eam mutuati essent,
ejus nomen non reticuissent, immo nec omisissent
indicare Romanae et apostolicae sedis canones et statuta,
si fidei regulam ex illo codice desumpsissent.
Atqui in illa epigraphe non aliud quam Leonis nomen
legendum occurrit: habet enim: Incipit regula fidei
 catholicae contra omnes haereses, et quam maxime contra
Priscillianos, quam episcopi Tarraconenses . . . . fecerunt,
et cum praecepto papae urbis Romae Leonis ad
Balconium episcopum Galliciae transmiserunt.
3. Nec errore aut oscitantia amanuensem liceat
notare nam, Bracarensis concilii PP. anno Christi
563 sincere id fassi sunt, quando videlicet Lucretius
episcopus illius sacri conventus praeses, caeteros alloquens
episcopos, ad Toletanam provocat synodum
Leonis aevo et praecepto habitam, in qua regulam
fidei contra Priscillianam haeresim cum aliquibus
capitibus conscribentes, ad Balconium tunc Bracarensis
Ecclesiae praesulem direxerunt . Igitur si
Tarraconenses, Carthaginenses, Lusitani et Baetici
episcopi anno Christi 447 fidei professionem illam
cum subjectis anathematismis, seu capitulis, conscripserunt,
jam illa Augustini studio in lucem prodire
non potuit, cum jam S. episcopus apud Hipponam
sedem suam extremam diem clausisset anno
 430. Si denique ex Augustini Operibus, vel ex Romanorum
canonum collectione PP. illi mutuati essent,
nequaquam Lucretius dixisset: Regulam fidei
contra Priscillianam haeresim cum aliquibus capitibus
conscribentes, sed potius alia usus familiari loquendi
formula dixisset: Vel recitata fuit fidei professio; aut
ex codice fidei professionem, cum subjectis capitulis
legerunt, vel exscribere fecerunt. Levibus autem divinationibus
nos minime insistere plenissime norunt,
265 qui conciliorum Acta et historias percurrerunt.
Sed id jam et Quesnellus novisset, nisi, nimium suorum
studiorum partibus adductus, ejusdem Bracarensis
concilii gesta, ad quae provocat, evolvere aut
intelligere neglexisset. Annon idem Lucretius episcopus,
post illa verba a nobis laudata, et ab ipso
Quesnello exscripta, immediate haec alia subjecit?
Unde quia et ipsum praescriptae fidei exemplar cum suis
capitulis prae manibus hic habemus pro instructione
ignorantium, si vestrae placet reverentiae recitetur. Tunc
autem omnes episcopi dixerunt: Valde necessaria horum
 capitulorum est lectio. Nec aliam adducunt rationem,
nisi hanc, ut simplicioribus, videlicet, quibusque
pristina sanctorum Patrum statuta pandebantur,
abominata jam olim a sede beatissimi Petri apostoli et
damnata Priscillianae haeresis figmenta cognoscerent.
An vero isthaec Quesnellum jugulent, quaeso, lector
animadvertat? Pristina profecto illa sanctorum Patrum
statuta, quibus Priscillianae haereseos portenta
damnata fuere, apostolicae beatissimi Petri sedi tribuuntur.
Non igitur illius professionis fidei illorumque
capitulorum auctor Augustinus dicendus est; is
enim, quamvis meritis, laboribus honoribusque clarus,
quandonam apostolicum Petri thronum assecutus
est?
4. Neque deinde tanta illa tamque a Quesnello
decantata diversitas in anathematismorum numero
reperta huic veritati tenebras obducit. Nam imprimis
manuscripta exemplaria ex quibus potissimum illa
diversitas hausta est, amanuensium quandoque indiligentia
 et oscitantia fuerunt corrupta, vel aucta; vel
quia, aliis occurrentibus causis, Patres ipsi, ad
praecedentia Ecclesiae statuta provocantes, ea dumtaxat
in medium adducebant quae ad novas excitatas
quaestiones videbantur pertinere; vel et alia addiderunt
quae rebus quas agebant magis congruere arbitrabantur.
Quid ergo mirum si quandoque in evolvendis
veterum scriptis unum idemque monumentum,
modo interpolatum et diminutum, modo vero
prolixius et auctius nobis occurrat? In hisce quippe
rebus quae ab scribentium et utentium voluntate pendent,
nisi eorum animus innotescat, non sine negotio
judicari potest, praesertim cum autographa exemplaria
desiderantur.
5. In hoc negotio tamen non multum operis Quesnello
insumendum fuisse arbitror. Iidem namque
 ejusdem laudati Bracarensis concilii Patres Acta eorum
qui Toletanae synodo anno 447 coactae interfuerunt
in genuino contenta codice prae manibus habebant.
Idcirco, lecto fidei exemplari cum subjectis
capitulis, necessarium duxerunt post annos 116 eadem
capitula simplicius et evidentius exponere, ut
minus e ruditis innotescerent quae sub anathematis
sententia olim ex Priscilliani dogmatibus ab apostolica
divi Petri sede fuerant damnata, licet (aiunt Bracarenses
PP.) horum capitulorum lectio necessaria recensita
sit, tamen evidentius et simplicius ea quae sunt
exsecrabilia, ita praepositis etiam capitulis, modo declarentur,
ut qui minus est eruditus intelligat, et sic sub
anathematis sententia explosa jam olim Priscilliani
erroris figmenta damnentur, etc. Nobis ergo gratulari
oportet quod Patres isti eadem retractaverint capitula,
latam enim apertamque viam nobis pararunt
ut securius ad nostram pervenirent notitiam quot et
quales anathematismos Tarraconenses, Carthaginenses,
 Lusitani et Baetici Patres anno 447, jussu Magni
Leonis, ediderint ad noxium Priscillianae haereseos
virus penitus exstinguendum. Anathematismi porro
isti, si oculos in eos conjiciamus, Leoninae omnino
epistolae ad Turribium respondent. Non igitur fieri
potest ut, rationabili adducti fundamento, vel eos uni
Augustino adjudicemus, vel in Romanum Canonum
codicem relatos ante S. Leonem confingamus. Qua
in re ne apud Quesnelli studiosos in commenti sive
mendacii suspicionem adducamur, nobis opus est
causam referre cur Bracarenses illi Patres eadem
omnino capitula retractaverint, luculentiusque explicare
voluerint 266. Ut quisque (aiunt) clericus vel
monachus, sive laicus, tale aliquid (intellige cum
Priscilliano) sentire adhuc vel defendere fuerit deprehensus,
tamquam vere putridum membrum, continuo de
corpore abscindatur catholicae Ecclesiae, ne aut societatis
aut pravitatis ejus maculata corda recte credentibus
de permixtione talium aliquod orthodoxi reputetur opprobrium.
Ejusmodi autem sententia a Lucretio episcopo
 prolata, quam totius concilii Patres probarunt,
olim statuta contra Priscillianam haeresim capitula
continebat, ut sequentia verba indicare videntur.
Proposita contra Priscillianam haeresim capitula
et relecta continentur haec. Sed cum decem et septem
anathematismi illa statim excipiant, quae, ut diximus,
et Turribianis consultationibus apprime respondent,
et Leoninis responsionibus omnino concinunt, ut eorum
lectio satis perspicue patefacit, idcirco extra
omnem dubitationis aleam positum arbitror, Tarraconenses
Patres cum aliis trium Hispaniae provinciarum
episcopis, Leonis mendatis obtemperare
volentes, tunc primum, anno videlicet 447, et fidei
regulam, et anathematismos de quibus agimus edidisse
et promulgasse. Si id neget Quesnellus, alterutrum
ei affirmare opus erit; videlicet, aut Turribii
ad apostolicam sedem consultationes jam ante Leonis
pontificatum fuisse discussas et definitas, aut epistolam
ad Turribium alteri Romano pontifici quam
 Leoni esse adjudicandam, quae duo nonnisi pura putaque
redolent figmenta.
6. Jam vero effugium quod sibi paraverat Quesnellus
praecavere et eripere oportet. Illud nimirum
quod sibi suppeditatum arbitratus est ex illius fidei
professionis epigraphe, quam cum decem et octo
anathematismis Toletano I concilio assutam Conciliorum
collectores exhibuerunt. Legitur enim: Incipit
regula fidei catholicae contra omnes haereses, et quam
maxime contra Priscillianos, quam episcopi Tarraconenses,
etc. . Si ergo isthaec fidei professio omnes
haereses taxat et rejicit, non tunc primum prodiit
quando illi Hispaniarum episcopi in unum convenere.
Licebit ergo potius inferre hos Hispaniae Patres hanc
in suum transtulisse usum, quia mirifice in Priscillianistas
quadrare noverunt. Ita profecto effutire posset
 qui isthoc monumentum, aut Augustino adjudicat,
vel qui illud ex Romano Canonum codice ante Leonem
edito mutuatum confinxit. Sed hunc maxima ecclesiasticae
historiae et Leoninorum Operum potissimum
inscitia laborare, argumento esset. Quid enim S.
hic pontifex de Priscilliana hac haeresi praedicavit ac
scripsit? Annon ipse eam haeresim ex praecedentium
omnium haereseon fontibus et auctoribus scripsit
esse derivatam, ita ut suis ad Turribium responsionibus
perspicue ostendat Gnosticorum, Cerdonis, Photini,
Apollinaris, Sabellii, Patripassianorum, Arii,
Manichaei aliorumque improborum hominum errores
Priscillianistas admisisse et propugnasse? Hispaniarum
episcopi igitur, si Leoninae doctrinae et epistolae
insistere cupiebant, eos iis vocibus uti oportebat:
contra omnes haereses, et quam maxime contra Priscillianos.
Nam S. pontifex variis in locis, sed potissimum
in exordio epistolae ad Turribium, de hac disserens
haeresi, scribit: Nihil est enim sordium in quorumcumque
sensibus impiorum quod in hoc dogmate non
 confluxerit, quoniam de omni terrenarum opinionum
luto multiplicem sibi faeculentiam miscuerunt, ut soli
(Priscillianistae nimirum) totum biberent quidquid alii
ex parte gustassent. Sed hisce verbis immediate et ista
alia, quae in rem nostram mirifice faciunt, subjecit:
Denique si universae haereses quae ante Priscilliam
tempus exortae sunt diligentius retractentur, nullus pene
invenitur error de quo non traxerit impietas ista contagium.
Neque vero quisquam sibi blandiatur S. pontificem
isthaec generatim dumtaxat indicare voluisse.
Nam cum iisdem Turribianis occurreret consultationibus
atque quaestionibus, singillatim fontes et auctores
designat unde derivaverint errores quos in
decem 267 et septem, vel in decem et octo, epistolae
suae capitibus refellit. Quam agendi rationem apprime
imitati sunt, et Hispaniarum episcopi qui ad illud
convenere concilium, et Bracarenses Patre, qui, ut
vidimus, laudata haereseon capita denuo tractarunt.
De Bracarensibus autem Patribus Quesnellus id sincere
 fassus est, qui praeterea in notis ad epistolam 15
animadvertit hujus concilii anathematismos, sive
capitula, editos esse ad normam responsionum quas
olim noster Leo ad Turribium direxit. Tantam porro
affinitatem illa inter se habere cognovit, ut scripserit:
Nullum enim fere verbum est, quod a Leone non
sint, Patres mutuati, nulla Leonis capitula quae suis
non comprehenderint. Priores primi quinque concilii
articuli quinque Leonis capitibus respondent; alii cum
aliis, etsi nec ordine servato eodem, nec numero, omnino
conveniunt . Sed hic Quesnellum suo se gladio
jugulare quis non videt? Nobiscum enim fatetur Bracarenses
Patres ex Leonis sententiis et verbis sua
capitula et anathematismos concinnasse. Atque laudati
Bracarae Patres aiunt se prosecutos esse capitula
jam pridem in Hispaniae concilio a Tarraconensibus,
Carthaginensibus Patribus edita et conscripta. Igitur
utriusque concilii Patres, apostolicae sedis instructionibus
ac definitionibus adhaerentes, eadem omnino
 capitula ediderunt et conscripserunt. Non igitur opus
est ut fidei professionem illam cum subjectis capitibus,
aut Augustino, aut incerto Romanorum canonum
auctori adjudicemus.
7. Sed eam fidei professionem non omni naevo carere,
tam Quesnellus quam Harduinus contendunt.
Arbitrantur enim auctiorem modo exhiberi quam
olim a suis auctoribus primum in lucem prodiit; cum
videlicet mentio habeatur processionis Spiritus sancti
ex Patre Filioque, quae verba recentiorem manum
prodere non est qui dubitare possit. Hoc ultro sane dare
possem, mecum deinde singula reputans dissidia
quae, Photiani schismatis causa, catholicos Romanos
inter et Graecos, octavo Ecclesiae saeculo et sequentibus
contigerunt. At ne duorum criticorum censuris
subscribam, non tantum Leoninorum Operum lectiones,
 sed et manuscriptorum vetustas ad quae exemplaria
ejusdem S. pontificis Opera exegimus, impediunt
et prohibent. Etenim mihi de hoc dogmate ex
Leonis scriptis inquirenti varia testimonia occurrunt,
quae jam postmodum excitatam quaestionem persolvunt.
Haec inter autem principem locum habere mihi
persuadeo quae contra Priscillianam haeresim de qua
agimus scripsit. Siquidem Turribio caeterisque Galliciae
et Hispaniarum episcopis quae de Trinitatis mysterio
sunt credenda describens, sine ullo prorsus
verborum involucro et ambiguitate, Spiritum sanctum
a Patre et Filio procedere docuit et definivit
. Primo itaque capitulo demonstratur quam impie
sentiant de Trinitate divina, qui et Patris, et Filii, et
Spiritus sancti unam atque eamdem asserunt esse personam,
tamquam idem Deus nunc Pater, nunc Filius,
nunc Spiritus sanctus nominetur, nec alius sit qui genuit,
alius qui genitus est, alius qui de utroque processit.
Sed locum hunc Spiritus sancti a Filio quoque
 processionem non tantum significare, sed et exprimere,
neminem diffiteri posse arbitror. Etenim cum
Spiritum sanctum de utroque procedere affirmet,
hujus processionem aeque a Patre et Filio derivatam
esse oportet.
Ita profecto, hocce Leonis testimonio adductus,
ratiocinatus est Theodulphus libro de Spiritu sancto,
qui pro praeteriti temporis voce processit, hac alia
praesentis, nimirum procedit, usus est. Insignioris notae
theologis praeterea verba illa recentiorem manum minime
suboluerunt, qui, ad probandum contra Graecos
hujus dogmatis in Ecclesia perpetuitatem, non tantum
ad Leonis testimonium provocant, sed ad illam fidei
professionem quam Toletani I concilii PP. adjudicarunt.
Verum enim vero dogma 268 istud processionis
Spiritus sancti a Patre et Filio jam in Romana
Ecclesia satis provulgatum fuisse, produnt duo alia
S. pontificis testimonia, sermonibus de Pentecoste
expressa, quae hic indicasse sufficiat. De quibus aliqua
dicemus in notis ad eosdem sermones, quos novis
 typis sequenti tomo adornabimus .