CAPUT XVI.
An fidei illa professio Toletanis PP. adjudicata Augustini
stylum et aetatem redoleat. Adhuc canonum codicem
a Quesnello editum falso Ecclesiae Romanae
esse adjudicatum ostenditur. 
1. Sed infirma illa tum Quesnelli tum Harduini
annotatione erepta, et iis rejectis quibus fidei laudata
professio cum subjectis capitulis, seu anathematismis,
aliis perperam quam Leoni et Hispaniae episcopis
adjudicabatur, adhuc de Augustini scriptis
disserere oportet, inter quae istud monumentum de
quo agimus auctius quidem locum habere unus Quesnellus
contendit. Hanc ait a Magistro Sententiarum
lib. III, dist. 21, sub finem, iis verbis laudari: secundum
quam rationem (inquit) dicit Augustinus, Si
quis dixerit, atque crediderit Filium Dei, Deum passum,
 anathema sit. Locus (ait idem Parisinus editor)
Augustini ad marginem notatus recentiori, ut puto,
manu est: Sermo de Fide, qui est 3 in feria 5 in Coena
Domini. Revera, tom. X Operum ejus exstat sermo
129 de tempore, de Fide recta inscriptus, quem
in appendicem non rejecerunt doctores Lovanienses,
ac proinde Augustinianum fetum esse censuerunt .
Hactenus Quesnellus, qui, ita suarum partium
studio abreptus, varias, sed levissimas et inter se
pugnantes, nec ad propositum facientes, conjecturas
in medium affert, ut nugis dumtaxat et verbis, quemadmodum
legentibus patebit, certare vel ludere videatur.
Qua in re explicanda, nos certo multos esse
 oporteret, si singula annotare, et deinde rejicere
cuperemus, quae ibidem comminisci nisus est. Sed
quaestionem ad quaedam peculiaria capita reducere
satius ducimus, ut inde quantum a veritate recesserit
perspicue intelligamus.
2. Et primo quidem Augustinus, anno 393, cum
adhuc esset presbyter, occasione Hipponensis generalis
Africae concilii tum in secretario basilicae Pacis
babiti, contra Manichaeos disputans, ita de divinis
disseruit personis, ut nec unam loquendi formulam
laudatae professionis verbis affinem adhibeat, nec
unum ex illis erroribus, aut errorum fontibus quos
laudata professio indicat et exprimit innuat, impetat
atque refellat . Immo si sedulo ea quae de Spiritu
sancto ibi dicta sunt animadvertamus, Ecclesiae Africae
doctrinam longissime ab apostolicae sedis institutionibus
tum abfuisse, veritatis cultores judicabunt.
Tunc etenim nondum tam copiose a doctis et magnis
divinarum rerum magistris hoc dogma fuerat disputatum;
idcirco cum Dei donum esse praedicabant,
 non tamen tamquam Filium de Patre genitum, neque
de Filio productum tamquam Patris nepotem, aut
duo esse rerum omnium prima principia, ut Manichaei
perperam opinabantur . De Spiritu sancto
autem (ait) nondum tam copiose ac diligenter disputatum
est a doctis et magnis divinarum Scripturarum
tractatoribus, ut intelligi facile possit et ejus proprium
quo proprio fit, ut eum neque Filium, neque Patrem
dicere possimus, sed tantum 269 Spiritum sanctum,
nisi quod donum Dei esse praedicant, ut Deum credamus
non seipso inferius donum dare. Servant tamen,
ut non genitum Spiritum sanctum tamquam Filium de
Patre praedicent, unicus enim est Christus. Neque de
Filio tamquam nepotem summi Patris, nec tamen id
quod est nulli debere, sed Patri ex quo omnia, ne duo
constituamus principia sine principio, quod falsissimum
est, et absurdissimum, et non catholicae fidei, sed quorumdam
haereticorum proprium. Cum itaque Augustini
aetate de Spiritus sancti processione nimis obscura
 apud Afros quaestio esset, Patres in sacris Scripturis
eruditi, eum dumtaxat Deum, donum, dilectionem,
non Filium, non Patris nepotem appellabant. Numquam
vero a Patre et Filio tamquam ab unico procedentem
principio praedicarunt. Qua ratione igitur
haec cohaerere possunt cum apostolicae sedis doctrina,
satis ea in professione expressa, quae longe aliis
clarioribus congruentioribusque loquendi formulis
et phrasibus referta est? Profecto si apud Afros etiam
apostolicae sedis loquendi phrases in usu venissent,
Augustinum iis uti maxime decebat in fidei et Symboli
expositione. Quas cum non adhibuerit, cum de
Spiritu sancto nondum tam copiose et diligenter disputatum
fuerat a doctis et magnis divinarum Scripturarum
tractatoribus, id sane argumento est, laudatam
fidei professionem non Augustini aetatem, stylum,
doctrinam redolere posse.
3. Sed nec Quesnellianae opinioni firma suppeditant
argumenta, vel quae Augustinus jam ad episcopatum
 assumptus ad Orosii consultationem respondit;
vel quae in aliis Operibus, et potissimum libro
de Haeresibus, anno 428 conscripto, legenda occurrunt.
Nihil quippe habent ejusmodi Augustini Opera
ex quibus conjici possit eam fidei professionem de
qua agimus genuinum ejusdem esse fetum. In primis
itaque quod ad librum contra Priscillianistas et Origenistas
Orosio inscriptum attinet, minime aliquid
huic fidei professioni simile vel consentaneum in eo
contineri arbitrabuntur qui hocce opus propriis
oculis lustrarunt . In exordiis enim fatetur non
omnibus in Orosii commonitorio expressis se occurrere
velle; Nam in quibusdam opusculis nostris (ait)
 quae vel legisti, vel legere poteris, multa dicta sunt quae
valent adversus haeresim Priscillianistarum, quamvis
non mihi eos proposuerim refellendos, sed cum aliud
agerem, etiam hoc me egisse nunc intelligo, quando ex
te audio quod illi sentiunt. Non igitur ante annum
115 Augustinus sibi proposuerat Priscillianistas refellere,
cum eo anno dumtaxat ex Hispania ab Orosio
quid illius sectae homines sentirent intellexisset.
Fatetur tamen jam cum Manichaeos exagitaret, se
multa scripsisse quae in Priscillianistas, multis in
dogmatibus Manichaeis affines, optime quadrare poterant.
Sed non perinde aliquod in hujus scriptis vestigium
exstat quod is eam fidei professionem conscribere
potuerit. Nondum ipsi enim, nec Orosio quidem,
omnes Priscillianistarum blasphemiae vel errores
innotuerant. Quasi nonnisi temere stylum strinxisset
ad fidei professionem contra eam haeresim conscribendam,
cujus errores necdum ipsi innotuerant.
Et quidem ita effari haudquaquam auderem, nisi
Orosii ad Augustinum scripta, et Augustini ad Orosium
 liber, argumenta suppeditarent . Sed cum
Orosius ipse Priscillianistarum tres quaestiones dumtaxat
exponendas proponat, aliae vero, quas subjicit,
cum Priscilliani erroribus nihil affine habent, sed ad
Origenistarum commenta pertinere ipsi ambo testati
sunt; igitur non omnia Priscillianistarum commenta
ipsis adhuc innotuerant . Quas vero quaestiones
Orosius Augustino explicandas proposuerit, statim
patefacimus. Harum ergo prior ad animae naturam
atque substantiam pertinebat, quam 270 nimirum
Priscillianistae non omnino creatam esse contendebant,
sed divinae naturae portionem in se habere
confingebant. Altera deinde circa humana corporeaque
membra efformationem versabatur, quibus patriarcharum
nomina respondere, et coeli signa in iis
disposita esse, comminiscebantur; quod impietatis
superstitionisque portentum ex quodam libro qui inscribitur
Memoria Apostolorum confirmare nitebantur.
Sed et hunc librum aliis fabulis et figmentis esse refertum
 idem Orosius testatur. Ultima tandem quaestio
de Trinitatis erat mysterio, quod solo verbo consistere
praedicabant: Nam unionem absque ulla existentia
aut proprietate asserunt, sublatum Patrem,
Filium, et Spiritum sanctum hunc esse unum Christum
dicebant. Tribus ergo hisce dumtaxat erroribus
Augustinus occurrens, illam fidei professionem conscribere,
et ad Orosium, vel ad quemquam Hispaniarum
episcopum, mittere non potuit, in qua praeter
tres illos recensitos errores, et alii quatuordecim, seu
quindecim, damnantur et rejiciuntur, qui nondum
ad Augustini notitiam pervenerant.
4. Nec mihi Augustini epistola objiciatur quam
inscripsit Ceretio . Ex ea enim quid? Totus ibidem
est sancti Patris scopus in detegendis iis fraudibus
quibus sacras Scripturas corrumpebant, et sibi
apocryphas adoptabant, cum potissimum canonicis
praeferrent libris hymnum quem a Christo Domino
ante passionem in horto recitatum fuisse confingebant.
Quo autem anno ejusmodi scripserit Augustinus
 epistolam, proferre non audeo. Sed eam mihi
sedulo percurrenti nihil prorsus occurrit quod Quesnellianis
conjecturis queat suffragari. Verum nec iis
suffragari posse quis sibi blandiatur quae idem Augustinus
anno 420 ad Conscentium contra Priscillianistarum
mendacia atque perjuria, tum de Dictinii
libris, conscripsit. Impetit quippe ibidem mendacii
naturam, et omnia contraria argumenta ex male interpretatis
Scripturis deprompta refellit; Dictinium
in Ecclesiae pacem tamquam poenitentem extremam
diem clausisse asseverat, ut jam vidimus, in quibus
 tamen omnibus nec unum leve illius fidei professionis
vestigium conspicimus.
5. Jam vero antequam ad sermonem illum 129
perveniamus, quem tamquam genuinum fetum Quesnellus
Augustino adjudicat, de libro contra omnes
haereses ab eodem, anno 428, conscripto, nobis verba
facere opus est. Fatemur quidem sanctum Hipponensem
episcopum, num. 70 prolixiori stylo alios et
alios Priscillianistarum recensuisse errores . Sed
si excipiamus conjugiorum solutiones, carnis turpitudines,
et contaminationes, quibus Priscillianistae
delectabantur, quas ipse exagitat, nihil aliud ibi subjicit,
praeter ea quae vel in libris ad Orosium et Consentium,
vel in epistola ad Ceretium jam antea exagitavit.
Necdum igitur tum omnia illius sectae arcana
Augustino, aut aliis innotuerant. Si enim biennio
antequam is ex hac migrasset luce innotuissent,
certe describere non praetermisisset, cum in hoc
opere exarando in votis habuerit singularum haereseon
errores referre. Neque ei id vitio vertendum
 est. Nimium enim ea aetate tum Hispaniarum, tum
Galliciae res erant afflictae, et propterea sacri Ecclesiarum
praesules, quibus post Romanum scissum imperium
Barbari Arianique principes dominabantur,
non in synodis cogendis vacare poterant, non in
haereticos et contumaces clericos animadvertere,
non denique gravissimis occurrentibus quaestionibus
ultro citroque epistolas mittere, et ea institutionum
subsidia ab aliis catholicae societatis episcopis expetere,
quae omnino necessaria videbantur. Ad haec
quippe, quae fusius etiam antecedenter descripsimus,
si noster lector sincere animadvertat, non facile sibi
persuadebit, aut nos Augustinum in invidiam adducere
voluisse, aut de ignorantia notare, sed tantum
ea referre quae veritati magis 271 magisque consona
esse censentur. Neque Quesnello ad Eutropii et
Pauli episcoporum Hispanorum consultationes provocare
juvat, contendendo, videlicet , Hos commonitorium
quoddam ad Augustinum transmisisse adversus
 invalescentes in Hispaniarum regionibus errores,
qua occasione potuit libellus iste postulari ab Hispaniae
episcopis, et scribi ab Augustino. Sed unde hoc tenet
Quesnellus? Ex Orosii consultatione, seu commonitorio,
id habere affirmat. Sed Orosii verba jam Quesnello
negotium facessunt, nam Eutropius et Paulus
episcopi, sola salutis omnium utilitate permoti, commonitorium
jam dederunt (ait Orosius) de aliquantis
haeresibus, nec tamen significarunt omnes . Super
quas vero haereses duo illi episcopi Augustinum consuluerint,
plane reticuit. Sed si eum consuluissent
super Priscillianam haeresin, et errores; vel si Augustinus,
postulantibus illis duobus episcopis, libellum
illum anathematismosque scripsisset, quid
Orosio opus erat festinato edere et coacervare in
unum omnes perditionum arbores cum radicibus et
ramis suis? Annon illa fidei professione, vel libello;
annon in decem et octo, vel in viginti sex, anathematismis
habebatur id omne quod ad illius haeresis
 exitium oportebat? Augustinum praeterea, si duo illi
episcopi in hac causa interpellassent, aut rescribendo
iisdem fecisse satis arbitratur Quesnellus, aut
non. Sed utroque hoc telo seipsum jugulat. Nam
dato illo primo, fateri cogitur cur Augustinus in
eadem causa ab Orosio iterum consultus, hunc non
remisit ad illam fidei professionem, et ad illos anathematismos
quos, rogantibus Eutropio atque Paulo
episcopis, conscripserat. Remisisset quidem, quemadmodum
eum remittit ad lectionem quorumdam
opusculorum contra Manichaeos editorum, quae legisti
(ait), aut legere poteris. Cur tandem fatetur ex Orosio
 tum intellexisse quid Priscillianistae sentirent, et jam
illa fabulosissima deliramenta apud Hispanos esse
convicta? Sed jam Augustinum ab Eutropio et Paulo
de Priscillianistarum erroribus non fuisse interpellatum,
nec ad eos episcopos in hac causa quidquam
aliquando rescripsisse, arbitror evidentissime demonstratum.
6. Verum enim vero, etsi de hoc fidei libello multa
scripserim, adhuc me nihil praestitisse videor, si ille
clarissimorum virorum judicio et manuscriptorum
exemplarium auctoritate uni Augustino adjudicaretur.
Ecquis profecto lepidum nugatorem me esse non arbitraretur,
cum lustratis jam aliis atque aliis Augustini
Operibus, quibus laudata illa fidei professio nec
concinit, nec cohaeret, istud unum subsisteret cui
potissimum Quesnellus insistit? Annon vetusto Romanorum
canonum codici, Sententiarum Magistro,
antiquis recentioribusque exemplaribus, Lovaniensibus
doctoribus, ex quibus omnibus suarum conjecturarum
argumenta ipse Quesnellus mutuatus est, fides
 adhibenda foret? Sed in tanti discriminis causa nihil
operae me insumere oportebit, si Parisini doctoris
judicio illud opponam, quod jam Patres congregationis
S. Mauri in postrema Parisina Operum S. Augustini
editione pronuntiarunt. Illam ergo fidei professionem
cum subjectis anathematismis sub nomine
sermonis 233, de Fide catholica inscriptam, in appendicem
quartae classis rejecerunt, atque eam Augustiniano
nomine prorsus indignam judicarunt.
Qualem vero hujus sermonis fecerint censuram, nos
hic subjicimus. Omnes quippe singulasque Quesnellianas
ratiunculas apprime refellit, praeter eam quae
ad Romanorum Canonum pseudocodicem pertinere
arbitrantur . In appendice (aiunt) nunc primum
collocatur. In Lovaniensium editione dubius est,
Verlini autem et Vindingi censura supposititius. Exceptis
anathematismis posterioribus quatuordecim,
qui ex confessione fidei catholicae Damasi ad Paulinum
Antiochenum huc accesserunt, nihil est 272
 aliud quam libellus fidei qui in codice Canonum Ecclesiae
Romanae, cap. 40, sic inscribitur: Libellus Augustini
de Fide catholica contra omnes haereses, qui
etiam Toletani I anni 400 concilii Actis insertus reperitur,
cum nonnulla in anathematismis varietate.
Nomine Augustini citat Magister Sententiarum in III,
dist. 21, ex ipso forte Romano canonum codice.
Quippe in mss. Lunc libellum inter Augustini sermones
et opuscula nusquam exstare vidimus. Augustinum
certe nobis minus sapiunt hi loquendi modi,
num. 1, Hanc unam esse divini nominis Trinitatem;
ibid., Non imaginarium corpus, aut forma sola compositum;
ibid., Et omnia corporis exercitia, sive, ut
Rom. cod., exitia, sensisse; et num. 2, Mundum hunc
factum non fuisse, atque ejus omnia instrumenta; tandem
vox Paracletus passim posita pro Spiritus sanctus.
Estius in III Sentent., dist. 21 ยง 3, editum suspicatur
a scriptore in Nestorianos propenso, quorum
videlicet errori accommodari possunt sententiae quaedam,
praesertim anathematismus quintus. Hactenus
 congregationis S. Mauri PP. in laudati sermonis editione.
7. Ego autem in his percurrendis exscribendisque,
quae mire in nostrum conferunt negotium, in
magnam rapior admirationem ob maximum illud silentium,
quod cum hic, tum alibi de Quesnellianis
nugis Maurini Patres servarunt. Istae haudquaquam
dissimulandae erant, cum ipse Quesnellus habuerit
in votis eosdem PP. in nova Operum S. Augustini
editione, cui tum operam dabant sibi suisque conjecturis
suffragaturos. Hoc profecto hisce verbis indicasse,
quemquam eruditorum minime latebit. Post
longam enim tot tantorumque commentorum seriem,
ita caput illud octavum suae dissertationis de Libellis
absolvit: Plura, et doctissimo viro digna exspectamus
de hoc libello a R. P. domino Francisco Delfau
 asceta Benedictino, in ea quam cum suis San-Germanensis
coenobii collegis adornat Operum S. Augustini
editione. Nec ego modo contendere audeo doctos
studiososque illos viros suae eruditionis aequae
animique sinceri testimonia non exhibuisse. Sed illud
mihi maxime displicet, quod in laudata praemonitione
ad sermonem 129, nunc vero 233, Quesnello
quasi suffragari voluerint, Romanae Ecclesiae illum
canonum codicem asserendo, quem plurimis monumentis
hinc inde mutuatis, corruptis atque interpolatis
refertum esse intellexerunt. Hac in re succinere
voluisse Quesnello divinanti non arbitramur, qui,
semper suorum studiorum partibus adductus, Romanae
Ecclesiae auctoritatem elevavit, sensim praesertim
ostendere nisus eam in suis decretis et constitutionibus
aliarum particularium Ecclesiarum pedissequam
factam esse, ex quibus modo unum, modo
alterum monumentum atque decretum mutuata est,
ista suum in usum traducendo. Hanc sane agendi rationem
viros pietate et doctrina celebres consulto
 sequi voluisse, suspicari nefas esse arbitramur. Verum,
una alteraque voce ibidem adhibita, lectorem
saltem admonere potuissent codicem illum, quem
sub nomine Romanae Ecclesiae Quesnellus evulgavit,
incerto auctori ascribi, et dubiae omnino fidei esse,
vel ab iis habendum, qui non tantum emunctiori
critices judicio pollent, sed qui prima ecclesiasticae
historiae et theologiae elementa et institutiones praegustarunt.