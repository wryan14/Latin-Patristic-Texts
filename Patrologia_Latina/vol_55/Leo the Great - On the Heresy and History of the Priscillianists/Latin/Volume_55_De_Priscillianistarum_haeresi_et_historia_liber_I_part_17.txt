273 CAPUT XVII.
De Asturicensi, Celenensi, et Bracarensibus synodis
in Galliciae regnis apostolicae sedis decreto habitis,
vel ejus suffragio probatis. 
1. Age jam tandem, missis factis Paschasii Quesnelli
divinationibus et nugis, ad alia concilia in Galliciae
regno S. pontificis suffragio aut praecepto habita
nostra se convertat oratio. Sed incertus sententiae
ob veterum monumentorum inopiam, sive jacturam,
 aliorum dictis, et observationibus insistere,
quam novum aliquid in medium afferre malo; cujusmodi
sane illud est, cujus Idatius in Chronico celebrem
fecit mentionem. In Asturicensi urbe Galliciae
quidam ante aliquot annos latentes Manichaei gestis
episcopalibus deteguntur, quae ab Idatio et Turribio
episcopis, qui eos audierant, ad Antonium Emeritensem
episcopum directa sunt. Fluctuat nunc animus in adjungenda
fide Stephano Baluzio, conciliorum collectoribus,
Quesnello aliisque doctis viris, qui arbitrati
sunt Manichaei vocem Priscillianistas hic innuere et
designare. Idatius quippe illius Chronici auctor, discrimen
maximum Priscillianistas inter et Manichaeos
dari utique novit, ut ipsi hisce dissertationibus explicavimus.
Sed adhuc animi fluctuationem haec alia
verba praecedentia augent: Quidam ante aliquot
annos latentes Manichaei. Latibula porro et tenebras
quaerere consuevisse Manichaeos, non Priscillianistas,
in prioribus duobus nostris libris, quos de Manichaeis
Leone M. et ex Romanae inquisitionis Actis conscripsimus
 probatum est. Sed Priscillianistas suapte morum
conditione impudentissimos, lucem vereri, et
abdita loca inhabitare consuetos fuisse, eo tempore
potissimum quo in Gallaecia civiles et ecclesiasticae
res susquedeque vertebantur, quis sibi persuadet?
Deinde iis in regionibus, cum Priscillianistarum ita
increbuissent propagines, ut multi etiam ex clericali
et sacerdotali ordine labefactati reperirentur, qui
umquam fieri potuit, ut isti laterent? Illud tandem
hac in re animum magis magisque fluctuare urget,
quod idem Idatius in Chronico subjicit, videlicet in
horum haereticorum numero fuisse Pascentium quemdam
urbis Romae, qui de Asturica diffugerat Manichaeum,
Antonius episcopus Emeritae comprehendit,
auditumque etiam de provincia Lusitania fecit expelli.
Nunc porro, si quae de urbe Roma, cum in Annalibus,
 tum in sacris vetustis monumentis legenda occurrunt,
ad memoriam revocemus, nusquam hic
Priscillianistas latitasse aut immoratos fuisse reperiemus.
Sed Manichaeos ex Africa advenientes sub
Siricio papa in Urbem sibi confugia quaesiisse, latibula
parasse, frequentes habuisse sacrilegos turpitudinum
conventus, ad quos Romani viri et mulieres,
tamquam electi et electae, acciti convenire consueverant,
explorotissima res est. Qua vero in urbe cum
usque ad quartum vel quintum sancti Leonis Magni
pontificatus annum permansissent, divino tamen
consilio factum est ut publicis Ecclesiae et magistratuum
proscriptionibus exsules extra Italiae oras
amandarentur. Id forte innuere voluisse Idatium de
Pascentio Romano Manichaeo loquentem, saltem
suspicari possumus, cum scripsit: Antonius episcopus
Emeritae comprehendit, auditumque etiam de provincia
Lusitania fecit expelli. Non semel Pascentium exsilii
poenam subiisse particula etiam cum indicare habeat,
 commode isthaec de exsilio ab Urbe interpretari potest,
maxime quia de Asturia urbe diffugit, non exsulavit.
2. Conjecturae autem hactenus adductae maximum
sibi robur nanciscuntur, cum ex tempore in quod
Asturicense concilium rejiciendum est, 274 tum
ex praecedenti laudata sancti Leonis Magni ad Turribium
epistola. Concilium illud quippe anno 446 fuit
coactum, et Manichaei ex omnibus Italiae oris amandati
fuere praecedenti anno 445, ut etiam ex Valentiniani
novella perspicue demonstratur. Hos autem
tunc in Hispanias et Gallaeciam se recepisse verisimile
est; cum regnis illis acatholici principes dominarentur.
Anno praeterea 447 ad Turribium suam
epistolam scripsit, et singulis sibi propositis quaestionibus
S. Leo occurrit. Putantne sanctum pontificem
de hoc Asturicensi concilio nihil fuisse dicturum,
si in Priscillianistarum causa fuisset coactum?
Turribius enim Leonem consuluit, non de Manichaeorum,
sed de Priscillianistarum erroribus. Igitur concilii
 Acta cum una synodica epistola ad apostolicam
transmisisset sedem, quae Acta aut approbasset, aut
reprobasset S. Leo, aut saltem illorum aliquam
mentionem fecisset, praesertim cum tam in exordiis
quam in epistolae fine in S. Turribii laudes excurrat,
eumque admoneat de uno generali aut pluribus provincialibus
synodis habendis, tum ad purgandas Priscillianistarum
labes, tum ad horum improbitatem
impudentiamque coercendam. Cum igitur nec unum
saltem verbum de Asturicensi jam coacto concilio
proferat, quis sibi rationabiliter blanditum voluerit
istud in Priscillianistas animadvertisse? Hisce ergo
validissimis rationibus adductus, mea sententia propensior
est ut potius conjiciam concilium ab Idatio
laudatum annoque 446 coactum Manichaeos exagitasse.
3. Sive tamen in Manichaeorum sobolem, sive in
Priscilliani asseclas synodus illa animadverterit, in
dubium minime vocandum est, sancti Leonis praeceptum
 ad illam haudquaquam posse referri, sed ad
aliam in Gallaeciae regno coactam, post susceptam a
Turribio sancti pontificis epistolam cum omnium
propositarum quaestionum resolutionibus. Accepta
ergo a Turribio hac epistola, secumque reputatis
gravissimis impedimentis, quae generalis cogendae
synodi moram afferebant, ipsi Gallaeciae provinciae
episcopi de particulari quodam cogendo concilio habuerunt
consilium. Qua autem in urbe isti episcopi
convenerint, certo hactenus definitum non est. Severinus
Binius sibi persuadet eum conventum in Celenensi
municipio apud Lucensem urbem, praeside
Balconio Bracarensis Ecclesiae episcopo et Gallaeciae
metropolita, congregatum fuisse. Huic opinioni suffragari
Lucretii praefationem in Bracarensi I concilio
factam, perspicuum est. Sed ei non cohaerent S. Leonis
verba, quibus Idatio et Ceponio, veluti metropolitico
 jure insignitis, episcoporum congregandorum
curam et onus demandat. Quibus congregandis fratres
nostri Idatius et Ceponius imminebunt. Si, ex S. pontifice,
igitur, Idatio et Ceponio metropolitanorum
dignitas et honor attributa sunt, quid causae esse
potuit ut quatuor Hispaniae provinciarum episcopi
fidei regulam a seipsis conscriptam ad Balconium
Bracarensem, non ad illos, direxerint? Certe si tertium
adhuc metropolitam in Gallaeciae provincia confingere
non velimus, alterutrum ex duobus illis episcopis
vitam functum fuisse dicendum est, quando
Bracarensis illa synodus coacta est, cui Balconius
praeerat. Ceponium autem huic sedi ante Balconium
praefuisse, non Idatium, non spernendis conjecturis
ratiocinatur Quesnellus. Sed dum hoc damus, adhuc
de Idatii sede dubitatur. Hunc quidem Lemicae urbis
episcopum Sigibertus in Chronico facit, cujus causa,
praeter metropolitam Lucensem, aliumque Bracarensem,
tertium quoque admittere cogeremur, Lemicensem
nimirum, ad quam consecutionem cum animadverteret
 Quesnellus, scripsit: Igitur Lucensis
metropolitanus fuisse videtur Idatius, quamvis Sigibertus
eum Lemicae episcopum faciat. Sed videtur
confundere duos Idatios, quorum unus tempore Leonis
et Chronici auctor fuit, alter Priscilliani olim
accusator, qui revera Lemicae episcopus fuit. Cujus
erroris causam 275 afferre volens, hanc fuisse
affirmat, quod recentior Idatius in praefatione sui
Chronici natum se in Lemica civitate asseveret. Sed
si hunc episcopatum assecutus fuisset, non omisisset
eo loco commemorare. Atqui, subjicit idem Quesnellus:
Metropoliticam suam dignitatem videtur indicare,
cum ibidem se summi praesulem officii creatum
dicit. Et in laudatae praefationis fine ita gemebundus
deformem luget ecclesiastici ordinis in Gallaeciae
provincia statum, ac si ad eum praecipue pertinuisset,
velut provinciae caput: Creationibus indiscretis,
et universae propemodum in divina disciplina occasui,
ex officio occurrere ac subvenire.
 4. His ergo, similibusque aliis conjecturis in re
maximis obvoluta tenebris, Quesnellus insistens duas
in Gallaeciae provincia ad Priscillianistarum exitium
factas fuisse synodos non dissimulat, quarum alteram
apud Lucum, alteram vero in Bracarensi urbe
congregatam affirmat; felicemne faustumque habuerint
finem duo provincialia concilia Leonis praecepto
indicta, vetusta monumenta non produnt, et
aliunde eorum Acta temporis diuturnitate et injuria
interciderunt. Verum si ex Ecclesiae memoriis quae
supersunt liceat ratiocinari, eam haeresim tum in
Gallaeciae regno non penitus exstinctam et abolitam
remansisse, credendum est. Etenim quamvis Turribius,
Idatius, Ceponius, Balconius, aliique episcopi
synodalibus gestis eam cohibuerint, ut, ipsis in
carne viventibus, et Leone Magno superstite, Priscillianistae
audacius caput extollere ausi non fuerint,
tamen aliis atque aliis annis decursis, iis in regionibus
eorum errores redivivos pullulasse compertum
est. Cujus rei causa nos antequam de tabula stylum
 removeamus, sequenti capite mox paucis absolvemus
quae de Priscilliana haeresi supersunt dicenda.