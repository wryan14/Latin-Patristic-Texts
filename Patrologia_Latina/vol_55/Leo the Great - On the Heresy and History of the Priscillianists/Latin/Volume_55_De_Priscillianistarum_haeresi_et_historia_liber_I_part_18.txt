CAPUT XVIII.
Novissima Bracarensis Ecclesiae Acta ad aliquas superstites
Priscilliani erroris reliquias abolendas. 
1. Priscillianistarum sobolem jam tot et tam variis
modis cum a Romanis pontificibus, aliisque sanctissimis
episcopis, tum a synodis saeculique principibus
exagitatam, quingentesimo Christi anno nondum exstinctam,
nec penitus fuisse abolitam, vetusta Christianae
rei monumenta sat perspicue patefaciunt. Nam
hujus impietatis et impudentiae venena, quae huc illucque
in Hispaniarum et Gallaeciae regnis multorum virorum
et mulierum corda, fidem et religionem corruperant,

 brevi temporis spatio nec purgare, nec iis mederi,
sacri catholicique pastores potuere. Quare etsi
aliquamdiu mala illa sacrilegiorum et blasphemiarum
semina, episcoporum studio annitente, latere visa
sint, ea tamen, sexto Ecclesiae saeculo currente, in
Gallaeciae regno potissimum, rursum in lucem eruperunt,
Id maximo sane sui animi moerore (ut credibile
est) novit Profuturus Bracarensis Ecclesiae metropolis
episcopus, qui, primum exsecutioni demandatis
apostolicae sedis et provincialium synodorum
statutis, iterum anno 538 eamdem apostolicam sedem
suis epistolis consuluit, novis quidem occurrentibus
causis, quas mox aperiemus.
2. Qui igitur tum in Gallaeciae regno Priscilliana
labe inquinati erant superstites, ficto religiosae pietatis
et Christianae abstinentiae colore, a carnium
escis abhorrebant. Quod cum ab ipsis non devotionis,
sed exsecrationis animo fieri Profuturus episcopus
optime novisset, causam ad apostolicam sedem retulit,
exquirens an iisdem anathematis poenis essent
 plectendi, quibus ob idem scelus olim SS. Patrum
statutis in Manichaeos fuit animadversum. Apostolicam
tunc vero Romanam S. Petri sedem Vigilius
276 papa regebat, qui Profuturi consultationibus
confestim occurrens, primo eorum damnavit superstitionem,
qui aliquid ciborum contagione carnium
credebant esse pollutum, quia (subjicit) de his omnibus
quae ad humanum victum misericordia Dei contulit,
nihil catholicis esse judicatur immundum . Quare
ad pleniorem Bracarensis hujus episcopi institutionem,
et ad apostolicae sedis decretorum robur augendum,
eos Scripturarum fontes in medium adducit,
quibus ejusmodi praecavendos errores esse docemur.
Cujusmodi autem illud est, quod vel Paulus scripsit
ad Titum : Omnia munda mundis, etc.; vel illud
aliud epistolae I ad Timotheum, videlicet : In novissimis
temporibus discedent quidam a fide, etc.; vel
illud denique quod apud S. evangelistam Matthaeum
legendum occurrit : Non quod intrat in os coinquinat
 hominem, sed quae procedunt de ore, haec sunt
quae coinquinant hominem. His ergo aliisque similibus
Scripturarum testimoniis Patres qui Vigilium praecesserunt
innixi, speciatim eos damnandos esse censuere
qui se a carnium esu abstinentes, ea quoque
credebant esse vitanda, quae carnibus fuisse videbantur
admixta. Cum vero ista scriberet Vigilius, divino
consilio factum est ut ea verborum formula uteretur,
quae invidis hominibus et recentioribus sectariis
omnia arma praeriperet. Quapropter abstinentiam ad
nostri corporis effrenes passiones coercendas minime
reprobavit, quam Deo maxime gratam esse universus
sanctorum PP. coetus affirmat. Cujus causa, cum in
pervigiliis, tum Quadragesimae tempore ciborum delectum
et discretionem rationabilius Ecclesiam praecepisse
perspicuum est: sed eos a catholicorum societate
eliminandos esse docet, quia a Domini creaturis
nefarie et superstitiose abhorrebant. Quapropter
(ait) nec abstinentiam Deo placitam reprobamus, nec
eos qui exsecrantur Domini creaturam recipimus in nostra
 societate .
3. At Priscillianistarum sacrilegus in Trinitatis
mysterium animus novam quamdam aliam erroris
speciem excogitaverat, tametsi Toletani Bracarenses
et Lucenses PP. praecedentibus in conciliis fidei professionem
conscripsissent et promulgassent, ad unam
in tribus divinis personis substantiam, naturam, virtutem
atque potestatem praedicandam et confitendam.
Quare ergo ut Priscillianistae aliorumque haereticorum
propagines hoc dogma convellerent, glorificationis
hymnum quem catholica Ecclesia in Psalmorum
 fine antiquitus canendum instituerat, ipsi, una
aut altera conjunctionis syllaba subducta, corrumpebant,
dicendo: Gloria Patri, et Filio, Spiritui sancto.
Novam hanc esse erroris speciem S. pontifex ibidem
affirmat; simulque eorumdem haereticorum illum
agendi scopum esse scribit, videlicet eos docere voluisse
Filii et Spiritus sancti unam tantummodo esse
personam. Sed ad eum convincendum errorem, sufficit
(ait Vigilius) quod Dominus Jesus Christus, designans
in invocatione Trinitatis credentium debere
baptisma celebrari, dixit: Ite, docete omnes gentes,
baptizantes eos in nomine Patris, et Filii, et Spiritus
sancti . Quae argumento sunt aequalibus distinctionibus
tres illas personas nominari jussisse .
4. Praeter has duas autem quaestiones, quae Priscillianistarum
errores respiciebant, et alias quae ad Arianorum
baptisma, vel ad Ecclesiarum instaurationes
et consecrationes, vel ad diem eo anno definitam
pro Paschali festo et Pentecoste celebrando pertinebant,
Profuturus Romano pontifici discutiendas proposuit.
 Sed celebris profecto est consultatio vel
quaestio illa, 277 cui quinto loco Romanus pontifex
occurrens, vetustum ecclesiasticae disciplinae ordinem
divinarum precum in missis recitandarum servandum
praescribit. In quo quidem capite cum multa et varia
descripta offendamus, quae circa canonicas preces et
sanctorum Dei festivitates recentiorum novatorum
criticorumque hominum arguant falsitates, lubens ea
omnia expenderem, nisi quae mihi objiciuntur dicenda
nimium hujus Priscillianae haereseos historiae filum
abrumperent. Unum interim tamen minime censui
praetermittendum: remotiorum videlicet orbis partium
episcopos ita ab apostolicae sedis mandatis et
institutionibus consuevisse pendere, ut ad hanc non
tantum fidei et episcoporum negotia definienda deferrent,
sed ea etiam quae ad festa, ad sanctorum
Dei solemnitates natalitiosque dies celebrandos, pertinebant,
pari animi submissione statui atque perscribi
postularent. Quae sane cum ipse mecum reputarem,
 facile in eam adductus sum persuasionem,
canonicarum precum regulam primitus ab apostolica
sede, in Occidente saltem, derivatam esse, a qua
resilire nulla Ecclesia, nullusve ecclesiastici ordinis
minister confidebat. Ut maxime confirmari potest ex
perantiquo illo fragmento epistolae S. Leonis ad Turribium,
quod in superioribus indicavimus, quodque
publici juris facere jam deliberavimus. Harum tandem
canonicarum precum ordinem, ex apostolica
traditione acceptum, una cum hac epistola Vigilius
papa ad Profuturum episcopum direxit, ut inde intelligeret
quid in festivitatibus esset sequendum:
Quapropter (ait) et ipsius canonicae precis textum direximus
subter adjectum, quem (Deo propitio) ex apostolica
traditione suscepimus. Et ut charitas tua cognoscat
quibus locis aliqua festivitatibus apta connectes, Paschalis
diei preces similiter adjecimus.
5. Verum ad hanc omnium Ecclesiarum et episcoporum,
in quibusvis causis, erga apostolicam sedem
reverentiam et subjectionem patefaciendam, in his
 immorari arbitror supervacaneum. Ipse quippe Vigilius
absque ulla verborum ambiguitate ac veritatis
fraude, quasi suorum praedecessorum vestigia et suae
sedis privilegia paucis persequens, Romanam Ecclesiam
fundamentum et formam omnium Ecclesiarum
esse, ex omnium credentium consensione praedicat.
Quoniam (ait) licet omnium apostolorum par esset
electio, beato tamen Petro concessum est ut omnibus
praeemineret. Et paucis interjectis, de praecipuis
Romanae Ecclesiae praerogativis disserens, eam omnium
Ecclesiarum ea ratione primatum habere asseverat,
 ut ad eam, tam summa episcoporum negotia,
judicia atque querelae, quam et majores Ecclesiarum
quaestiones, quasi ad caput, semper referenda
sint. Quae igitur ad primatus praerogativam, quae ad
appellationes ab episcoporum judiciis ad apostolicam
sedem factas, quae denique in causis majoribus eidem
apostolicae sedi sunt reservata pertinere jura sanxerunt,
cum laudato loco, tum in reliquo suae epistolae
contextu Vigilius papa recensuit. Sed cum haec omnia
catholicis eruditissimisque viris notissima sint,
in praesens silentio premere statuo, causas potius
dicturus ob quas confictionis aliquid ea in epistola
redarguere possent.
6. Viribus imprimis destitutum censeri oportet
quod ex epistolae inscriptione objicerent. Eam videlicet
in veteribus etiam editis exemplaribus Eucherii,
seu Eleutherii, nomen praeferre. Id sane haudquaquam
inficiatus est cardinalis de Aguirre, qui Profuturo
Bracarensi, Gallaeciae episcopo metropolita, inscribendam
hanc epistolam docuit. Sed ex hac objectione
 quid? Nulla enim ratione amanuensium
lapsus et oscitantia exploratissimae veritati obesse
potuit . Quare minus prudens et prorsus futilis
eorum eruditio censeri debet, qui ex corrupto alicujus
monumenti titulo et inscriptione suppositionis et
falsitatis argumenta desumere conantur. Nimis quippe
frequens et solemnis fuit ejusmodi amanuensium
lapsus, 278 in exscribendis praesertim personarum
et locorum propriis nominibus, ut in cujusque aetatis
et idiomatum manuscriptis exemplaribus videre est.
Illud vero in praesens ad nostram rem spectat, nimirum
pro Eucherio, seu Eleutherio, Profuturi nomen
esse legendum, ut habent plerique optimae notae
manuscripti codices, ut Bracarensium episcoporum
catalogi, et Romanorum consulum tabulae, ut denique
concilii Bracarensis Acta paulo post celebrati,
sine ulla prorsus ambiguitate, patefaciunt.
Et quidem plures mss. codd.: vetustissimus videlicet
Lugdunensis, duo Colbertini antiquiores, optimis
 notis insigniti, ex quorum uno clarissimus Stephanus
Baluzius hanc epistolam descripsit, Profuturi
nomen habent. Sed hunc Bracarensem episcopum
fuisse, ejus concilii prima Acta testantur. Quare vix
dubitare licet eum apostolicam sedem, cum supra
Priscillianistas, tum supra caeteras illas quaestiones
Vigilii papae tempore consuluisse, atque Vigilium
pontificem ad eumdem epistolas de quibus agimus
direxisse. De die autem (ait eminentissimus Aguirre)
et anno quo data est, inutile reor esse si disputem,
cum ex codice Colbertino constet scriptam esse eo
anno quo Joannes consul fuit post Belisarium, id est
anno 538.
7. Quod si vero secundo loco adhuc objiciatur,
saltem postremum illius epistolae caput suppositionem
et falsitatem redolere, in quo de primatu Romanae
Ecclesiae disseritur, jam propositum urgerem. Nec
enim moveri possem quod illud in variis Galliarum
codicibus desideretur vel quod in pseudoisidoriana
collectione dumtaxat reperiri adversarii asseverent.
 Nam imprimis isthaec epistola ad Gallaeciae metropolitam
scripta est. Et propterea longe major fides
habenda reliquis omnibus codicibus manuscriptis
antiquissimis Hispaniae, visis et collatis ab illustrissimo
Loaysa, tum impressis, in quibus caput illud de
primatu Romanae Ecclesiae habetur, quam uni Colbertino,
de quo non levis suspicio esse possit in Gallia
scriptum fuisse iis temporibus quibus causae episcoporum
appellantium sedem apostolicam disceptabantur,
praesertim inclinante saeculo nono, sub Nicolao I
papa, et postea in causa Gerberti Rhemensis, desinente
fere decimo. Fieri enim facile potuit, ut qui,
adversus Hincmarum Laudunensem et Rhotadum
Suessionensem episcopos sedem apostolicam appellantes,
eripere ipsi conabantur episcoporum judicia,
 truncarent epistolam Vigilii abscisso eo capite quo
ipsi jugulabantur. Hactenus cardinalis Aguirre loco
superius laudato. Cujusmodi subsidiis usi sunt novissimi
Conciliorum editores in notis ad laudatam
Vigilii epistolam, tom. V, pag. 1290.
At nec nos tam multos esse oporteret in duobus
illis eripiendis objectis, si ad Vaticanorum exemplarium
manuscriptorum auctoritatem provocare institueremus.
Exstant quidem in apostolica hac bibliotheca
plura hujus epistolae exemplaria, quae genuinum
Profuturi nomen et caput illud de Romanae Ecclesiae
primatu exhibent, quae invicte probant laudatam epistolam
nullum prorsus vulnus passam fuisse.
8. Verum si tot tantaque praesidia huic exagitatae
veritati non opitularentur, adhuc forte de hujus epistolae
falsitate et suppositione quis suspicari posset?
Apage figmentum! Longe majora sibi veritatis certa
argumenta vindicat ex suffragio Bracarensium Actorum
illorumque Patrum consensione quibus potissimum
cardinali Aguirre, Baluzio, Conciliorumque
 collectoribus adhaerere, et ea non tantum cursim
evolvere, vel levius indicare, opus erat. Patres itaque
illi, ut in praecedentibus vidimus, anno Christi Domini
563, cum jam Joannes papa tertius apostolicae
sedis clavum teneret, et Ariamirus, seu Theodomirus,
ex Suecorum stirpe rex, civiles Galliciae et Lusitaniae
res administraret, in unum convenere. Diu enim antequam
convenirent, in votis habuerunt sacerdotalem
inter se ipsos fieri debere conventum, ut penitus
Priscillianae haereseos contagium 279 purgarent.
Propterea aiunt: Nunc igitur, quoniam optatum nobis
hujus congregationis diem gloriosissimus atque piissimus
filius noster, aspirante sibi Domino, regali praecepto
concessit, et simul positi considemus (alias consideremus)
prius si placet, de statutis fidei catholicae perquiramus.
Prima autem die mensis Maii hunc conventum
inchoatum fuisse, sequens nota patefacit. Concilium
Bracarense, anno 3 Ariamiri regis celebratum, die kalendarum
Maiarum . A quibus vero catholicae fidei
 statutis concilium illud exordia sumpsisset, jam luculentissime
in praecedentibus diximus, Quesnellum
exagitantes, qui confidentius fidei professionem a
Tarraconensibus, Carthaginensibus, Lusitanis et
Baeticis Patribus, papae Leonis praecepto descriptam,
eripere conabatur, ut incerto prorsus scriptore eam
assereret. Ne igitur actum iterum agamus, alteram
illius concilii partem expendendam assumimus, in
qua quippe cum de Profuturo Bracarensis Ecclesiae
antistite, tum de Romanorum pontificum primatu et
juribus, cumulate laudati Patres verba fecere.
9. Ad totius ergo clericalis ordinis institutionem
Lucretius eos praecedentes Ecclesiae canones recitari
jussit, quos generales et provinciales synodi in Ecclesiasticae
disciplinae munimen et sacrorum rituum
et ministrorum Ecclesiae decus conscripserant. Cui
suggestioni caeteri omnes episcopi illico cum suffragarentur,
necessarium et valde utile arbitrati sunt
primo ad eas provocare institutiones quae ab apostolica
S. Petri cathedra ad interrogationem quondam
 venerandae memoriae praedecessoris sui Profuturi directae
fuere. Profuturum episcopum ergo ante Lucretium
in Bracarensi consedisse throno, et ab apostolica
S. Petri cathedra regulas pro Priscillianistarum
superstitibus reliquiis abolendis recepisse, hujus
concilii Patres confessi sunt. Sed horum votis lubens
Lucretius adhaerere cupiens, confestim respondit:
Recte vestra fraternitas pro auctoritate sedis reminiscita
est. Atque omnibus audientibus: Relecta est auctoritas
sedis apostolicae ad quondam Profuturum directa
episcopum, quae propter prolixitatem his gestis minime
inserta est. Haec autem ad Vigilii apostolicam constitutionem
referri, nemini dubium esse potest. Nam
subjecta ibi et definita viginti duo capitula huic
aeque innixa sunt, quemadmodum praecedentes canones
 et anathematismi ex S. Leonis ad Turribium
epistola, quam laudarunt, mutuati sunt. In his igitur
novis capitulis conscribendis eum potissimum sibi
scopum statuerunt; abolere videlicet ritus, caeremonias,
omnemque profanam disciplinam, et regulas
a Priscillianistarum pravitate derivatas. Non enim
impii sacrilegique illi homines catholica dumtaxat
dogmata corruperant labefactaverantque, sed divinorum
officiorum et horarum canonicarum ordinem
perverterant, solemnioribus quoque diebus, et in
pervigiliis, peculiares lectiones in missis celebrandis
recitabant. Ab illa enim recesserant apostolica traditione
quae formulam populum inter sacra mysteria
facienda salutandi praescribit. Non eumdem in sacrificio
perficiendo et baptismate administrando ordinem
et formam servabant. Alios psalmos et alias
scripturas poetice compositas, praeter eas quae in
novo et veteri Testamento habentur, publice in Ecclesia
psallebant; neque tandem omnes etiam clericalis
ordinis ministri carnium cibo utebantur. Quare
 capitulo 14 statuerunt: Pro amputanda suspicione
Priscillianae haeresis, vel olera cocta cum carnibus tantum
praegustare cogantur; quod si contempserint (addunt)
secundum quod de his talibus sancti Patres antiquitus
statuerunt, necesse est eos pro suspicione haereseos
hujus officio excommunicatos omnibus modis removeri.
Nimis perspicua profecto sunt haec, et id
genus alia, quae subjicere possem ad apostolicae sedis
primatum et praerogativas patefaciendas, vel ad
eam animi subjectionem et obedientiam probandam
quam remotioris orbis partis episcopi erga Romanos
pontifices verbis et factis impleverunt.
280 10. De qua quidem obedientia et sacro conjunctionis
foedere cum Romana Ecclesia, quovis tempore
Hispani ipsi gloriati sunt, ut, post cardinales
Baronium et Aguirre, clarissimus et optimarum
scientiarum cultor eximius D. Idelphonsus Clemente
de Arostegui, jam in alma hac urbe pro Castellae
regno inter duodecim viros jurisconsultos Romani
 fori causarum judices novissime testatus est . Is
namque ad augendam ornandamque Hispaniensis
Ecclesiae historiam, exhortationem ad Hispanos Romae
XII kal. Septembris 1747 eo consilio conscripsit,
ut eos in patriae honorem et utilitatem ad studia
litterarum excitaret. Inter caetera autem quae in mentem
suae gentis hominum revocat, illud est. Cum
a prima Ecclesiae Romanae et Hispaniae aetate maxima
fuerit utriusque conjunctio atque societas, hinc
certissima mihi res erat in hac urbe memoriam et
monumenta praecipua servari quae ad historiam nostram
spectant. Et paulo infra subjicit. Hic igitur
facile reperiri posse judicabam singularum Ecclesiarum
origines et dignitatem; hic earum conjunctionem,
divisiones, et translationem; hic conciliorum
Acta, episcoporum appellationes, atque SS. Pontificum
decreta. Ad cujus verba cum ego attendissem,
in eam spem adducebar, nec ipsi, nec aliis quibuscumque,
qui in Christianae rei studiis versantur,
praesentem hunc meum qualemcumque laborem ingratum
 futurum, cum in istis Exercitationibus conscribendis
jam alia et alia tractaverim quae strictissimum
illud cum Romana Ecclesia foedus, conjunctionem
societatemque certissime patefaciunt, alia
vero quae ad antiquum illarum Ecclesiarum statum,
dignitates et praerogativas cognoscendas non infirma
et dubia argumenta suppeditare possunt, prout rerum
ordo et ipsa scribendi ratio postulabat, explicaverim.
Cum igitur tandem quae ad Priscillianistarum
causam, errores, concilia contra eosdem coacta pertinere
videbantur, quaeque in hac maximi momenti
re apostolicae sedis jura auctoritatemque ab invidorum
calumniis vindicare poterant, ad exitum perduxerim,
 duas dumtaxat in sequenti et ultimo capite
levissimas difficultates eripere conabor, quae ex hujus
concilii textu et narrationibus depromptae sunt,
quaeque maximam disceptandi libidinem in Paschasii
Quesnelli aliorumque animos excitarunt, ut mox videmus.