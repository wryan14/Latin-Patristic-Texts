CAPUT XIX ET ULTIMUM.
Duos Leonis tempore exstitisse Turribios perperam Paschasius
Quesnellus arbitratus est. Ad quem potissimum
Christi annum Bracarense concilium de quo
egimus sit revocandum. 
1. Actorum Bracarensium seriem Paschasius
Quesnellus percurrens, in eam lapsus est opinionem,
praeter Turribium illum Asturicensem, de quo
in superioribus verba fecimus, alium hujus nominis
hominem exstitisse, qui apostolicae sedis notarii munere
fungebatur, qui ad Galliciae synodum Leonis
litteras detulerat. Huic controversiae Lucretii verba
occasionem praebuere, qui in laudata Bracarensi
 synodo proloquens dixit: Credo autem vestrae beatitudinis
fraternitatem nosse quia eo tempore quo in his
regionibus nefandissimae Priscillianae sectae venena serpebant,
beatissimus papa urbis Romae Leo, qui quadragesimus
fere apostoli 281 Petri successor exstitit,
per Turribium notarium sedis suae ad synodum Galliciae
contra impiam Priscillianae haeresis sectam scripta sua
direxit. Si de Turribio Asturicensi isthaec verba explicanda
forent, mendacium continerent. Is quippe
cum esset episcopus, nec sedis apostolicae notarius
dicendus est, nec illi munus istud injungendum, ut
bajuli instar ad Galliciae synodum litteras deferret.
Baronius hanc quaestionem excitari posse intelligens,
unicum dumtaxat fuisse Turribium asseverat, cui
primum refragatus est Ambrosius Morales rerum Hispanicarum
scriptor non contemnendus, duos omnino
distinguendos esse Turribios contendens, quorum
alter Asturicensi potiebatur episcopatu, ad quem S.
Leo Magnus epistolas direxit; alter vero per quem
 S. pontifex ad Hispaniae scripsit episcopos, qui Roma
in Hispanias missus est ut laudatas deferret epistolas.
Hanc ergo opinionem adoptavit Quesnellus, qui
nimis sibi indulgens, in eminentissimum Annalium
scriptorem invehitur, et duo istius argumenta tamquam
levia et exilia, vel falsitatis portentum continentia,
subvertere conatus est . Et quidem nobis
in praesens tantum otii esse non potest, ut singillatim
referamus quae hujus controversiae causa Quesnellus
subjiciendo comminiscitur. Cujusmodi illa
sunt: Non semper solemne fuisse in litteris eorum
nomina describere per quos hae deferebantur. Leonem
ad Turribium rescripsisse per eumdem diaconum
Pervincium, a quo consultationes acceperat:
Ad Galliciae vero synodum mittere debuisse non
alienum clericum, sed nuntium aliquem e suo latere
avulsum, quod munus optime alteri Turribio, non
episcopo, sed Romanae sedis notario dumtaxat poterat
convenire. Haec, inquam, et id genus alia, nimis
operose congerit, et magnifice exaggerat Quesnellus,
 ut duos Turribios distinguat. Qui praeterea cum se
Leonino textu a Baronio urgeri intelligeret, in hunc
tela retorquere nisus est, doctissimum istum Romanae
Ecclesiae cardinalem, et Ecclesiasticorum Annalium
parentem oblitum esse contendens. Quidnam
sit discriminis inter episcopum rebus Ecclesiae sacerdotali
sollicitudine incumbentem, et diaconum,
vel notarium, episcopi mandata ex praecepto exsequentem,
et huc illucque litteras bajuli instar deferentem.
2. Lepida profecto ratiocinatio isthaec iis forte videbitur,
qui Quesnello adulari cupientes, nonnisi
externam rerum superficiem attingere quaerunt. Sed
 quid ea insulsius, aut magis nugatorium? Sacerdotalem
ergo sollicitudinem dedecere (ait Quesnellus) si
episcopus ad suae provinciae synodum acceptas ab
apostolica sede litteras deferat? Annon suae Ecclesiae
rebus incumberet ejusmodi pontificia mandata ex
praecepto exsequendo? Sed doctus noster criticus et
annotator dicat, amabo, num Leonis litterae ad Afrorum,
Indorum aliorumque Orientalium populorum
negotia pertinerent, vel ad ecclesiasticas ejusdem
Galliciae regni res, immo et ad ipsam Turribii dioecesim
jam turpius undequaque a Priscilliana haeresi
labefactatam? Nimis in propatulo res est; nam Turribius,
suae dioecesis et Galliciae malis mederi cupiens,
Leonem consuluit, interpellavit, ab ipso ea decreta
et regulas expetens quae Priscillianam luem purgarent,
et ad exitium perducerent. Quid ergo mirum si
sanctus pontifex, omnibus hujus episcopi postulatis
occurrens, ei demandat clericorum ea labe pollutorum
causas ad provinciae synodum deferre, si eidem
injungit encyclicas epistolas de Galliciae synodo cogenda?
 Haec profecto agendi ratio caeteris expeditior
erat, cum pro Priscillianistis coercendis, tum pro iis
abusibus exstirpandis, qui vel in sacrorum ministrorum
irrepserant ordinationes, vel qui sacros ritus et
Ecclesiasticam disciplinam adulteraverant. Nam Pervincius
ille Asturicensis diaconus, qui Romam venerat
cum Turribianis epistolis, patriam deinde remigraturus,
non tantum ad consalta jam factas 282
responsiones, sed injunctas etiam litteras ad caeteros
illius provinciae episcopos facile deferre poterat,
quin opus esset ut summus pontifex, cui Turribii
studium in fidem et religionem maxime innotuerat,
alium quemquam ex Romanis clericis cogeret tam
longum et laboribus plenum iter arripere. Hanc autem
agendi rationem Leonem servasse, sequentia
ejus verba palam faciunt. Dedimus itaque litteras ad
fratres et coepiscopos nostros Tarraconenses, Carthaginenses,
Lusitanos, atque Gallicios, eisque concilium synodi
generalis indiximus. Ad haec quae sequuntur,
 quaeso, animadvertant Quesnelli assentatores: Ad
tuae dilectionis sollicitudinem pertinebit, ut nostrae ordinationis
auctoritas ad praedictarum provinciarum episcopos
deferatur.
3. Nunc igitur Ambrosium Morales et Quesnellum
sic rogo: Qui fieri potuerit ut ad Turribii Asturicensis
sollicitudinem pertineret ut Leoninae ordinationes,
seu statuta, ad omnes illarum provinciarum sacerdotes
tutius pervenirent, nisi eas Pervincio diacono
patriam remigranti cum hac epistola Turribii fidei
committendas tradidisset? Aliam enim significationem
Leonis verba subire posse cum non videam, facile in
eam sententiam adducor, ideo eumdem Turribium
Asturicensem a Bracarensibus Patribus apostolicae
sedis notarium appellatum fuisse, quia ejus fidei,
pontificiae auctoritatis scriptae ordinationes erant
commissae, illique maxime incumbebat ad S. Leonem
rescribere an facile esset omnibus illarum quatuor
provinciarum sacerdotibus in unum generale
concilium coire, vel an saltem Galliciae episcopi citius,
 Ceponio et Idatio agentibus, in provinciali conventu
congregaturi forent, ad remedium tantis vulneribus
afferendum. Quod vero addit Quesnellus: Notarii
vox numquam in ecclesiasticis monumentis in
eo significatu usurpatur quem ei affingit auctor ille
Baronius nimirum, qui quod agitur in provinciis ad
Romanam sedem referre ac notum facere satagit;
hic nos jam ad Latinos optimos scriptores provocare
possemus, qui eam notarii vocem usurparunt ad eos
significandos qui in publicis tabulis Ecclesiae res describere
consueverunt; cur ergo istud munus ab
apostolica sede Turribio demandari non potuit? Quae
episcopalium jurium violatio in eo exercendo, cum
 de Christianae reipublicae bono ageretur, et illius
provinciae potissimum, in qua concilium haberi Romanus
pontifex praeceperat?
4. Adhuc praeterea me latet cur Tres Leonis epistolas
omnino distinctas cognoscere cogamur, partim
(ait Quesnellus) ex ipso Leone, partim ex Lucretii
Bracarensis interlocutione, non item cogemur eodem
tempore missas existimare. Nugae quidem. Nam si
diversas illas Leonis epistolas non eodem tempore
missas confingamus, nec Galliciae concilium ad annum
447 revocandum esset, ut Idatii Chronicum habet,
cui omnes ecclesiastici scriptores suffragantur .
Etenim prior Leonis epistola kalendis Augusti hujus
anni conscripta est, quam S. pontifex, ut saepius
diximus, Pervincio diacono patriam remigranti tradidit.
Hunc ergo alas habuisse confingere oporteret,
ut non temere arbitraremur brevi temporis intervallo
Pervincium Galliciam attigisse, et rursum alios
nuntios cum epistolis Romam, et alios ex urbe Roma
ad Galliciam remeasse. Istud sane confictionis
 portentum cum aliis et aliis futilibus divinationibus
nimis operose Quesnellus astruere conatus est, ad
eam de duobus Turribiis opinionem suis lectoribus
sensim insinuandam.
5. Jam vero tandem haec, et id genus alia, praetereamus,
gradum novissime facturi ad genuinam Bracarensis
synodi epocham inquirendam. Qua quidem
in re satis esse videbitur, si, brevius aliorum sententias
referentes, lectorum potius judicium exspectemus,
quin rem ipsam definire 283 contendamus.
Severinus Binius itaque ex eminentissimo cardinali
Baronio istud Bracarense concilium anno Christi
563 coactum fuisse arbitratus est, ei etiam suffragante
eminentissimo cardinali Aguirre, conciliorum
Hispaniae collectore. Sed Garsias Loaysa refragatus
est, illudque biennio ante, anno videlicet 561, convocatum
affirmat, sibi persuadens Patres illos apud
Bracaram non sub Ariamiro principe, sed Theodomiro
convenisse. Hunc autem fuisse Suecorum regem,
 de cujus mirabili ab errore et impietate Ariana
conversione potissimum egit S. Gregorius Turonensis
, jam omnes scriptores affirmarunt. Sed ambo
ea nomina eidem regi fuisse attributa, nec ullum
errorem in codices irrepsisse, jam cardinalis Baronius
ex certissimis monumentis probavit, eidem assentientibus
Binio et doctissimo Petavio, Rationarii
Temporum parte tertia .
Antonius Pagius autem , cum Baronii tum Garsiae
opinionibus in medium adductis, refert Bollandistas
ad diem 20 Martii in Vita sancti Martini Dumiensis,
affirmare concilium Bracarense I recte a
Garsia anno Christi 561 consignatum. Verum, subjicit
Pagius, haec opinio contrarium habet Gregorium
Turonensem S. Martino Dumiensi coaevum. Varias
hinc inde rationes ex Gregorii Turonensis scriptis
mutuatas affert, quae potius illius concilii epocham
ex anno 549, aut in sequenti, esse repetendam
ostenderent. Nihilominus (ait), quia Gregorius in
referendis iis quae extra Gallias gesta sunt non raro
 fallitur, existimo a Garsia scriptore Hispanico non
recedendum. Tandem animadvertit Innocentii papae
III epistolam fundamenta suppeditare dicendi
concilium de quo agimus adhuc citius fuisse coactum,
anno videlicet 560 .
6. Sed in tantarum opinionum conflictu Baronio et
cardinali Aguirre fidem adimere minime ausim.
Conjecturae quippe omnes, quae ab adversis partibus
adducuntur, nullas evidentiae, sed solius probabilitatis
praeseferunt notas, in quibus expendendis longius
supervacaneum ducimus laborare, ne nimis divinationibus,
quas in aliis reprehendimus, aliquando
indulgere videamur. Unum interim, quod referre ad
 nos pertinet, illud potissimum censuimus, post coactam
illam Bracarensem synodum, nullam in posterum
in sequentibus conciliorum Actis Romanorumque
pontificum decretis Priscillianistarum haereseos
occurrere mentionem. An vero tum sacrorum praesulum
pietate, et catholicorum principum potentia,
qui Hispanis et Galliciis coeperant dominari, nefariae
illae propagines ad exitium perductae fuerint; an vero
sub simulato alio nomine, Manichaeorum videlicet,
Gnosticorum, Montanistarumque latebras ibi sibi
quaesierint, affirmare haud ausim. Nec enim optimae
 critices regulas violare aequum est, a quibus sane
eos recedere arbitramur, qui, nimium suis studiis
indulgentes, sine ullo monumentorum subsidio, solis
variis futilibusque conjecturis insistentes, aut veritatem
ipsam falsis quibusdam coloribus caligine simillimis
obruunt, aut falsas rerum species fictis describunt
lineamentis, ut incautos lectorum animos et judicia
decipiant atque pervertant. Ab hac enim
agendi ratione nos semper abhorruisse, cum haec,
tum aliae nostrae dissertationes cumulate patefacient.<span class="text-blue-600 font-bold"