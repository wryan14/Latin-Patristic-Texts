CAPUT II.
Quo tempore et unde potissimum Priscilliana haeresis
coeperit grassari, variae scriptorum opiniones annotantur.  
1. Priscillianam gravissimam pestem anno Christi
379, in Hispania potissimum, grassari coepisse auctor
est Prosper in Chronico, Ausonio et Olybrio consulibus,
ita scribens: Gratianus, post mortem Patrui,
Theodosium Theodosii filium in consortium assumpsit,
imperiumque ei tradidit Orientis. Ea tempestate Priscillianus
episcopus de Gallis ex Manichaeorum et
Gnosticorum dogmate haeresim nominis sui condidit.
Ausonii porro, Hermogenis et Olybrii consulatum in
laudatum 379 annum esse rejiciendum, jam Romanorum
consulum tabulae palam ostendunt .
Scio tamen criticae artis peritissimos viros potius
existimasse eam haeresim serius per Hispaniam propagatam
fuisse. Quam persuasionem Guillelmus Cave,
Severinus Binius, aliique secuti sunt, contendentes
biennio post eam haeresim ortam, et Priscillianum ex
Hispania duxisse originem . Utrumque autem a
Severo Sulpicio affirmatum asseverant. Sed ex hujus
scriptis neutrum quidem compertum fiet. Nam laudatus
 Severus, suae aetatis mala, quibus non usitato modo
pollutae Ecclesiae et omnia perturbata fuerant, describere
aggressus, eorum principes auctores denuntiat,
212 sed nec tempus presse definit, nec Priscillianum
in Hispaniis ortum asseruit. Immo si Sulpicii
verborum vim sedulo attendamus, diu eam sectam,
antequam Priscillianus accederet, latuisse credendum
est, cum videlicet Marcus Aegyptius, Memphis ortus,
subsidio cujusdam nobilis ac praedivitis feminae Agapes
appellatae, et Elpidii rhetoris, Gnosticorum sectam
primum in Hispanias induxit, quibus deinde
post et Priscillianus ipse accessit, ex quo haeresis illa
nomen sortita est. Tum primum (ait) infamis illa Gnosticorum
 haeresis intra Hispanias deprehensa superstitio
exitiabilis, arcanis occultata secretis. Origo hujus mali
oriens ab Aegyptiis, sed quibus ibi initiis coaluerit,
haud facile est disserere. Primus eam intra Hispanias
Marcus intulit Aegypto profectus, Memphis ortus.
Hujus auditores fuere Agape quaedam non ignobilis
mulier, et rhetor Elpidius. Ab his Priscillianus est institutus,
familia nobilis, praedives opibus, etc. . Duo
ergo tempora ibidem distinguit Severus Sulpicius:
unum videlicet quo Gnosticorum secta grassabatur;
alterum, quo Priscillianus, Gnosticis accedens, et
horum impietate superata et aucta, Marci, Agapes et
Elpidii errores in novae nefandissimaeque sectae portentum
improbitate, audacia et furenti libidine vertit.
Hoc Ausonii et Olybrii consulatu, nec serius evenire
potuisse, ex aliis rebus etiam et ex ipsa Caesaraugustana
synodo definiri potest.
2. Nam cum, auctore Sulpicio, idem Priscillianus
suorum sectariorum numerum in dies augeri cognosceret,
in unum omnes convocare coepit, quos in
 montium latebras et deverticula abducere solitus, nefarias
ibi agebat collectas, quas, ut aliorum oculis et
notitiae subtraheret, sectariis suis communionem cum
Ecclesia catholica, sacris elementis in manu acceptis
et secum asportatis, simulandam indulsit. Ubi
itaque Hispaniarum episcopi religionem, justitiam,
honestatem pessum ire, nec luxuriae, sacrilegiis, nec
magicis incantationibus modum fieri noverunt, eas
leges et canones quos gravissimis hisce malis cohibendis
maxime necessarios putarunt, sollicite condidere.
Non igitur verisimile est quod Caveus et caeteri
asseruerunt, anno Domini videlicet 381 eam haeresim
in lucem ortam. Qui vero id fieri potuit, cum eo anno,
jam longe lateque per eas provincias propagata,
altas radices in improborum animis defixerat; quando
maxima virorum atque mulierum frequentia, quibusdam
anni diebus, cum in montibus, tum in villis
Priscillianistae, suas collectas agebant; quando denique
omnia obscena et profana quae in latibulis
 exercebantur sacris catholicae Ecclesiae pastoribus
innotuerant? Innotuisse autem haec omnia, octo illi
Caesaraugustani concilii canones produnt, de quibus
paulo post dicemus.
3. Neque vero arbitremur ea haeresi statim innotescente
sacros Ecclesiae praesules in concilium coivisse.
Nam comperta primum ab Hyginio, Cordubensi
episcopo, magni Osii successore, virulenta Priscilliani
tabe, quae nonnullos etiam episcopos, quos
inter Instantium et Salvianum, depravaverat atque
corruperat, negotium ad Idatium, Emeritae civitatis
sacerdotem, relatum voluit. Is vero, Hyginius videlicet,
in sectarios excandens, sine modo (ait Severus
Sulpicius) et ultra quam oportuit, Instantium sociosque
ejus lacessens, facem quamdam nascenti incendio subdidit,
ut exasperaverit malos potius quam compresserit.
Re igitur ad Idatium delata, atque gravius exagitatis
Instantio et sociis, necdum statim ad concilium
deventum est. Sed post multa inter utramque
 partem inita certamina, cum catholicorum spes, qua
sibi persuadebant posse haereticos ad poenitentiam
adducere, penitus frustraretur, tandem catholici episcopi
duodecim apud Caesaraugustam convenerunt.
4. Priori itaque hoc Cavei, Severini Binii atque aliorum
lapsu 213 notato, postremum praecavere et
eripere oporteret, illum videlicet de Priscilliani patria
et origine. Ne vero hujus vel illius gentis nationem
modo in invidiam adducere velle videar, eam quaestionem
Vix delibabo. Subjiciam, dumtaxat, perperam
omnino Severo Sulpicio istud assertum ascribi:
nimirum Priscillianum in Hispania ortum, nec enim
quidquam tale offendet, qui ejusdem Severi secundum
Historiae librum totum integrumque percurrerit. Immo
 si aliorum veterum testimonia lustrare voluerimus,
adhuc difficile rem hanc definire poterimus. Nam et
ipse Hieronymus, qui aliorum consuevit origines
referre, non semel et iterum, sed pluries Priscilliani
mores, gesta et exitium recensens, altum ubique
tamen de ejus patria et origine servavit silentium.
Priscillianum autem per omnes virorum et mulierum
coetus in Hispania errores sparsisse fatetur, Gallam
mulierem, non natione, sed nomine, sibi pravorum
criminum sociam ascivisse docet; ex qua autem gente
aut loco ipse suam duxerit originem, prorsus reticuit
aut dissimulavit. Sed nec Cavei aliorumque recentiorum
opinioni unum ex tot veteribus Patribus qui
de ea haeresi scripserunt suffragari exploratissimum
est. Augustinus quidem variis pluribusque in locis
Priscillianistarum describit errores, quos, ait. Priscillianus
in Hispania instituit . Orosius, fere Priscilliano
coaevus, in commonitorio, seu consultatione, ad
Augustinum eam haeresim dumtaxat per Hispaniam
diffusam conquestus est. Idatius in Chronico, cum
 Priscilliani, tum Priscillianistarum habet mentionem;
nullibi vero hunc Hispania ortum indicavit. Epiphanius
similiter, haeresi 49, de Priscillano agens, paucis
flagitia atque facinora ejus definit, sed de ortu
atque patria nihil asseruit. Auctor tandem libri de
Haeresibus, qui Rufino Palaestino tom. XXVII Bibliothecae
Patrum inscribitur, haec tantummodo habet:
Septuagesimam haeresim Priscillianorum apud Hispanos
Priscillianus legitur inchoasse.
5. Quae quidem omnia cum ipse mecum reputarem,
non ut Hispanorum gentis jura defenderem, vel ut
eos ab hac nota purgarem, sed magis ut veritati insisterem,
et eam suspicionem praecavere curassem,
qua nonnulli Priscillianum in Galliis ortum possent
arbitrari. Hujusmodi autem suspicionis gravissima
solidissimaque fundamenta, non tantum ex laudato
Prosperi Aquitani Chronico, sed ex multis aliis conjecturis
augebantur. Nam et Chronicum illud quod
dumtaxat Prosperi Aquitanici nomen praefert, vel
 illud quod Tironis nomine auctum, et a Canisio in
lucem editum, expresse habent: Priscillianus episcopus
de Galatia; Priscillianus episcopus de Galliis. Sed
praeterea expresse indicant Aquitaniae provinciam ea
haeresi fuisse labefactatam; inter caeteras mulieres,
etiam Euchrotiam Delphidii, seu Helpidii rhetoris
uxorem, criminum et mortis sociam Priscillianum
habuisse. Sed is Delphidius, seu Helpidius vir erat
Gallus, et in eadem Aquitaniae provincia rhetoricam
docens, ut ex Galliae Christianae vetustissimis monumentis
patefactum est, quorum profecto collectores,
cum de Burdigalensi agerent archiepiscopatu, ita de
S. Delphino, ad Christi annum 380, scripsere :
S. Delphinus Ecclesiae Gallicanae singulare ornamentum . . . . ,
concilio Caesaraugustae in Hispania Tarraconensi
celebrato, anno 380 aut anno sequenti, cum aliis
Aquitaniae praesulibus interfuit, ubi damnati sunt Priscillianus
et Delphidius, rhetor Aquitanus, aliive nefariorum
dogmatum sectatores. Praeterea tandem, qui
fieri potest ut Prosperi tam apertum tamque perspicuum
 testimonium rejiciamus? Illud profecto nec rejecerunt,
nec de errore notarunt Tillemontius atque
Dionysius Petavius; qui quamvis de Priscilliani patria
et origine disserere dissimulent, tamen nobiscum illius
haereseos 214 exordium ad 379 Christi annum revocarunt,
solo Prosperi testimonio adducti. Non igitur
Prosper ipse, ne in suum et totius Aquitaniae gentis dedecus
et probrum verteretur, Priscillianum Gallum
appellasset, si id certo cum sibi tum caeteris satis
superque non fuisset perspectum.
Si ita profecto, contra vulgatissimam traditionem
omniumque persuasionem ratiocinaremur, nodum in
scirpo quaerere videremur. Etenim ibi Priscillianum
duxisse originem, ubi primum ejus errores propagati
 sunt, sine ulla prorsus animi haesitatione est affirmandum.
Quod si deinde laudati Chronici verba repugnare
videantur, quae Galatiae vocem exhibent,
non inde tamen Priscillianum Gallum fuisse arbitrari
oportet, cum potissimum Chronicon illud, multis
erroribus scatere eruditi quam saepissime judicaverint,
et aliunde quandoque illud vocabulum a veteribus
fuerit usurpatum ad designandum Galatiae populos
intra Hispaniarum confinia positos, ut sexcentis
exemplis demonstrare possemus. Id potissimum ipsi
praestabimus in adornanda sancti Leonis Magni epistola
ad Turribium Asturicensem, de qua lucelentius
in hujus historiae narratione suo loco agere reservamus.