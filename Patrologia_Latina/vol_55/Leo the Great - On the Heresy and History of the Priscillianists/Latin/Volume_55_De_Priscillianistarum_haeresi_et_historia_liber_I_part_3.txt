CAPUT III.
Instantius atque Salvianus Hispaniarum episcopi Priscilliano
morem gerentes, eum Abulae episcopum consecrarunt.
Eodem fere tempore in Caesaraugustana
synodo primum damnatus, tum Gratiani edicto ab
Hispania expulsus, Romam ad Damasum proficiscitur.  
1. Sed jam rejectis quae a criticis viris parum accurate
dicta fuere, quaeque lectoris animum in pravam
suspicionem possent adducere, ad Idatium caeterosque
undecim Galliarum et Hispaniarum episcopos
revertendum est, qui, ut vidimus, cum per multa
certamina, nec audaciam, nec effrenatos mores, nec
sacrilegam Priscilliani superstitionem umquam cohibere
et corripere potuissent, sacra Ecclesiae auctoritate
et unanimi consensu Patres eas sententias tulerunt,
quae religioni, divino cultui, fidei mysteriis, pietati,
morum integritati atque humanae societati magis prospicerent,
ac nefariam illam pestem destruerent atque
delerent. Qui vero apud Caesaraugustam in unum
convenere sacri ordinis episcopi, fuerunt: Fitadius,
Delphinus, Eutychianus, seu Bastitanus, Ampelius,
Augentius, Lucius, Ithacius, Splendonius, Valerius,
Caesaraugustanus, Symposius, Catherius, Idatius; qui
 omnes veluti ex sacro senatusconsulto octo canones,
seu leges, condiderunt, easque Lucius episcopus in
conventu recitavit, ut ab universis episcopis contra
transgressores anathema conclamaretur. Harum autem
sententiarum seu legum exempla tomo secundo
Conciliorum scripta sunt, easdemque Severinus Binius
variis notis adornavit .
2. Interim vero dum haec in Caesaraugustana synodo
agebantur, nec Instantius et Salvianus, nec Priscillianus,
aut quispiam ex ejus sectariis coetui interfuit;
sed omnes coram illis Patribus se sistere detrectarunt,
ne se judicio committerent. Rem narrat Severus
Sulpicius, addens in absentes sententiam latam
fuisse, et in eos qui damnatos in communionem ausi
essent recipere. Igitur post multa, ait, inter eos et
digna memoratu certamina, apud Caesaraugustam synodus
congregatur, cui etiam Aquitani episcopi interfuere.
Verum haeretici committere se judicio 215 non ausi,
in absentes tum lata sententia, damnatique Instantius et
Salvianus episcopi, Helpidius et Priscillianus laici.
 Additum etiam, ut si quis damnatos in communionem
recepisset, sciret in se eamdem sententiam promendam.
Haec autem, ubi a sectariis comperta sunt, majoris
odii in Ecclesiam et in omnes catholicos causa fuere.
Nam ad augendas magis seditiones, magisque nefarios
errores propagandos, duo illi episcopi, Caesaraugustani
concilii judicio condemnati, Instantius,
videlicet, et Salvianus, Priscillianum laicum, sed
principem malorum omnium ab eadem synodo notatum,
ad confirmandas vires suas (ait idem Severus) episcopum
in Labiensi oppido constituunt, rati nimirum, si
hominem acrem et callidum sacerdotali auctoritate
armassent, tutiores fore sese. Tanti porro facinoris impietatem,
qua sacerdotii honos et auctoritas summo
 dedecore polluebatur, notavit immo et exhorruit,
inter caeteros unus Hieronymus ad Ctesiphontem,
illius haereseos originem magnaque incrementa describens:
In Hispania Agape Elpidium, mulier virum,
caecum caeca duxit in foveam, successoremque sui habuit
Priscillianum Zoroastris magi studiosissimum, et ex
mago episcopum, cui juncta Galla non gente, sed nomine,
germanam huc illucque currentem alterius et vicinae
haereseos fecit haeredem .
3. Illud autem Caesaraugustanum concilium anno
Domini 381 sub Damasi papae pontificatu coactum
fuisse, illius canones a Garsia Loaysa editi quam perspicue
produnt. Sed integra ejusdem concilii Acta aut
intercidisse, aut nondum lucem aspexisse, ex iis quae
habet Severus Sulpicius nobis compertum est. Narrat
siquidem, ut vidimus, in eodem sacro coetu anathema
iis dictum fuisse qui jam damnatos temere in
communionem suscipere ausi essent. Qua sententia
potissimum in Idiginum episcopum Cordubensem
animadvertere voluerunt. Nam quamvis is, primo
 cupidus illius sectae abolendae, Priscilliano et asseclis
bellum indixisset atque ad id Idatium ipsum per epistolas
sollicitasset, tamen, mutata dein mente, catholicorum
consilia non probavit, sed, turpiter depravatus,
a concilio se abstinuit, haereticosque nefarios
in communionem recepit. Atque id Ithacio Sossubiensi
episcopo negotium datum, ut decretum episcoporum in
omnium notitiam deferret, maximeque Iginum extra
communionem faceret, qui cum primus omnium insectari
palam haereticos coepisset, postea turpiter depravatus
in communionem eos recepisset. Ex cujus facti
serie et narratione probe intelligimus laudatos octo
canones qui supersunt utique sinceros et genuinos
esse, cum eos inter episcopos, qui iisdem subscripsere,
Igini, seu Idigini Cordubensis nomen nequaquam
offendamus. Impetunt illi praeterea atque taxant
palmares quosdam illius sectae errores, horum ritus,
magisterium, conventus, jejunia palam prohibent et
insectantur, quamvis multa alia facinora et turpitudines
 nedum forte tum satis explorata silentio praetermittant
.
4. Verum enim vero illarum Ecclesiarum status in
dies miserabilior efficiebatur. Nam duo illi catholici
episcopi, praesertim Idatius et Ithacius, post synodalia
decreta, atque post turpem illam Priscilliani
ordinationem, acrius instantes, saeculi judices adeunt,
ut horum decretis atque exsecutionibus haeretici urbibus
pellerentur. Igitur, auctore eodem Sulpicio, post multa
et foeda, Idatio supplicante, elicitur a Gratiano tum imperatore
216 rescriptum, quo universi haeretici excedere
non ecclesiis tantum, aut urbibus, sed extra omnes
terras propelli jubebantur. Asperam nimis foedamque
eam fuisse Idatii et Ithacii agendi rationem, cum
Severus Sulpicius, tum caeteri animo mitiores catholici
episcopi judicarunt. Nam, nullo alio Hispaniarum
et Galliarum episcopo consulto, neque Damaso ipso
Romano pontifice certiore facto, sectariorum causa
ad saeculi tribunal delata est. Nec enim de laicis personis,
 sed de episcopis Instantio, Salviano, Priscillianoque
agebatur, haeretica quidem labe inquinatis.
Nec quaestio habebatur de iis criminibus quorum cognitio
ad imperatorem spectaret, sed de iis dumtaxat
quae ecclesiasticum debebant subire judicium. Accedit
denique Idatium Ithaciumque privata solum auctoritate,
non concilii sanctione, Gratianum interpellasse,
ejusque judicium expetivisse, et idcirco in
Ecclesiae dedecus et in sacri ordinis maximam ignominiam
verti merito existimatum est.
5. Interim autem Priscillianus et caeteri, qui episcopi
 videbantur, cum se exsilio affectos intelligunt,
rebus suis diffisi, nec ausi judicio certare, sponte cessere;
laicorum vero multitudinem metus dispersit.
Sed dum afflictis hisce rebus premerentur, nequaquam
opem et praesidia posse invenire desperarunt.
Propterea tres illi episcopi, caeterorum sectariorum
antesignani, Romam proficisci decreverunt, ut qui
publicae auctoritatis decreto criminum poenas luebant,
dolis deinde Damaso Romano pontifice circumvento,
tamquam innocentes et innoxii, quadam ecclesiastica
reconciliatione doloso obtenta, a catholicis haberentur.
Dum itaque Romam proficiscuntur, ex Hispania
per Aquitaniae provinciam iter suscipiunt, ubi ab imperitis
magnifice suscepti, sparsere perfidiae semina,
maximeque Elusanam plebem, sane tum bonam et religioni
studentem, pravis praedicationibus pervertere.
Elusa porro civitas ad Gelisam fluviolum vetustissima,
olim archepiscoporum seu metropolitanorum Novempopuloniae,
sub qua cum plurimis aliis ipsa civitas
Ausciorum continebatur. Ab Elusa vero pagus Elusanus
 nus dictus est, qui Armaniacensis comitatus nunc est
pars. In oppidulum autem versa dicitur, ob frequentes
clades quibus attrita est a Gothis, Saracenis, Normannis.
Haec ex Dionysio Sammarthano, tom. I Galliae
Christianae annotavimus, qui praeterea novum catalogum
episcoporum Elusatum nuper contextum se
vidisse testatus est . In Burdigalensem deinde
dioecesim Priscillianus et caeteri se contulere. Sed a
Delphino episcopo repulsi, cum in Euchrotiae, nefariae
et impudicae feminae, agro aliquantisper commorati,
nonnullos suis erroribus infecere. Inde vero iter coeptum
ingressi, turpi sane pudibundoque comitatu cum uxoribus
atque alienis etiam feminis, in quis erat Euchrotia
ac filia ejus Procla, de qua fuit in sermone hominum,
Priscilliani stupro gravidam, partum sibi graminibus
abegisse. Sive ergo Procla ex Priscilliano fetum
conceperit, interitumque, seu abortum curaverit, vel
non, sive Priscillianus ipse matrem filiamque nefando
compresserit incestu, ex sola quorumdam hominum
 opinione, auctor noster Severus definire minime
ausus est.
6. Romam vero post nova, innumera tamque horrenda
facinora, Priscillianum cum suis sociis venisse,
non tantum ex vulgi fama, sed ex certissimis monumentis
fit manifestum. Quae quidem consilii ratio
nova etiam ecclesiasticae disciplinae exempla suppeditat,
ut inde intelligamus in conciliis damnatos, ad
Romanorum pontificum judicia provocare et recurrere
consuevisse, ut hi videlicet, apostolica divi Petri
auctoritate, aliorum episcoporum acta, etiam in synodis
definita, aut rescinderent aut confirmarent.
Quod sane exemplum, utpote ex fidei inimicis desumptum,
etsi flocci pendendum arbitremur, nec ei adhaereamus,
217 ut supremum apostolicae sedi in fidei
rebus stabiliendis jus asseramus, illud tamen minime
rejiciendum esse contendimus. Nec enim Hispaniarum
episcopi ad Romanum pertinebant concilium,
quos solos a pontificibus judicari potuisse confingit
Quesnellus. Neque Priscillianus et socii Romanorum
 clericorum albo fuerant ascripti, nec Romanae sedi
assentari volebant, ut de similibus causis vaferrimo
Launoius contendit; sed eo uti intendebant jure,
quod sacrae litterae indicant, quod universalis PP.
traditio praedicat, quod denique generalis ubique Ecclesiarum
praxis usu obtinuerat. Ea itaque Priscilliano
et sociis, cum post synodalia decreta, tum post Gratiani
imperatoris sententiam fuit agendi ratio, ut nequaquam
ad generale concilium provocarent, ut in
praesentia ejusmodi dictis et votis haereticorum recentiores,
 ad Romanae sedis auctoritatem angustioribus
finibus restringendam, conficiuntur. Sed Priscillianum
apud Damasum Romanum pontificem sibi et
sociorum causae munimen et praesidia comparare nisum
fuisse exploratissimum est. Nam, auctore Sulpicio,
hi, ubi Romam pervenere, Damaso se purgare cupientes,
ne in conspectum quidem ejus admissi sunt.
Neque obstat S. pontificem, illo spiritu ductum qui
in Petri successoribus semper perseveraturus est,
laudatorum hominum injustos conatus irritos reddidisse,
nullo aditu prorsus purgationi eorumdem permisso.
Nam ille ipsorum in Urbem adventus, ut
causam dicerent, maximum solidissimumque est argumentum
episcoporum caeterorumque causas, synodalibus
decretis jam ad exitum perductas, Romanorum
pontificum auctoritate iterum recognosci et judicari
potuisse. Haec autem leviter delibare placuit, ne recentiorum
dogmatistarum disserendi ratio nos latere
videretur . Jam vero prioribus conatibus frustratis,
ad novos Priscillianus et Instantius animum vertere,
 ut mox ex sequentibus innotescet.