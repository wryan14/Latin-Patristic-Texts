CAPUT IV.
Gratianus imperator, a Macedonio circumventus, Instantium
et Priscillianum suis sedibus restitui jubet.
De Brittone Trevirorum episcopo, illiusque sedis
honore et praerogativis. Blondelli et Tillemontii falsae
conjecturae rejiciuntur. 
1. Necdum tamen, post gravem repulsam quam a
Damaso papa Instantius et Priscillianus episcopi
passi fuerant, ad plenum exitium res suas perductas
esse credidere. Sed, consueta haereticorum obstinata
vafritie dominati, adhuc suis malis et exsilio quibus
gravabantur mederi cupientes, novum excogitarunt
consilium: illud videlicet, ut Mediolanum regrederentur,
vana forte quadam spe adducti a magno illius
Ecclesiae antistite Ambrosio se in catholicorum
communionem recipiendos. Qua tamen persuasione
 duo soli episcopi, Instantius videlicet et Priscillianus,
ducebantur; nec enim tum erat amplius superstes
alius episcopus eorumdem criminum et haereseos socius
Salvianus, qui in Urbe jam obierat. Sed res longe
aliter ac opinabantur evenerunt. Nam comperta ab
Ambrosio Romani pontificis agendi ratione, aeque eis
adversari coepit, facinus gravissimum reputans eos
audire vel in communionem suscipere, quos apostolica
S. Petri sedes exhorruerat. Tum (ait 218
idem Sulpicius) Priscillianus et Instantius vertere consilia,
ut quia duobus episcopis, quorum ea tempestate
summa auctoritas erat non illuserant, largiendo et ambiendo
ab imperatore cupita extorquerent.
2. Eo tempore autem adhuc imperialium rerum
summa ipse Gratianus potiebatur, apud quem malis
artibus magis quam auctoritate Macedonius officiorum
magister cum praevaleret, eum facile in eam
persuasionem adduxit, ut, revocato atque abolito
priore in Priscillianum et socios exsilii decreto, ediceret
ut sedibus a quibus prius jusserat exturbari
 restituerentur. Grave profecto et immane facinus
istuc ab omnibus reputatum est. Siquidem Gratianus,
alioqui vir religiosus et princeps maxime pius,
ab improbo officiorum magistro circumventus, in illum
temerarium ausum prolapsus est, ut non tantum
praecedentia decreta sanctissime a se edita in irritum
mitteret ac deleret, verum etiam Caesaraugustanae
synodo, Magno Ambrosio et Romano ipsi pontifici,
et sibi (quod gravius est) adversari voluerit.
Laetabundi ergo Instantius et Priscillianus ob imperatoris
Gratiani in eos lenitatem, Hispanias repetere
diu non distulere. Quo tandem, ineunte anno
383, profecti, suas occupant episcopales sedes, quibus
 Idatius resistendi animum habens, nihil in religionis
munimen tentare potuit. Deerat illi quippe facultas,
quia haeretici, corrupto Volventio proconsule, vires
suas confirmaverant. Immo, cum tali tantaque saeculi
potentia se fultos viderent, audacter nimis in episcopum
catholicum Ithacium insurgunt, huncque quasi Ecclesiarum
perturbatorem, reum apud proconsulem postulant,
qui, scelestissimorum annuens votis, omni divino
et humano jure sacrilege violato, jubet per
atrocem exsecutionem Ithacium deduci. Sed is intrepidus
profugit ad Gallias, ibi praefectum Gregorium
adiit. Ubi autem Gregorius praetorii Galliarum praefectus
rerum gestarum seriem apprime novit, actutum
rapi ad se turbatum auctores jubet, et de omnibus
interim certiore facto imperatore, hunc adhortatur
ut haereticis viam ambiendi praecluderet. Sed id
frustra fuit (subjicit idem Severus), quia per libidinem
et potentiam paucorum cuncta ibi venalia erant. Igitur
haeretici suis artibus, grandi pecunia Macedonio data,
obtinent ut, imperiali auctoritate praefecto erepta, cognitio
 Hispaniarum vicario (Marianeno) traderetur,
nam jam proconsulem habere desierant . Atque,
missis praeterea a Macedonio ad Treviros militiae officialibus,
qui per vim ex ea urbe Ithacium extraherent,
eumque ad dirum subeundum haereticorum furorem
in Hispanias reducerent, restitit tamen Trevirorum
episcopus, qui, fraude comperta, mira animi
prudentia atque sacerdotali constantia cum Macedonii
imperialium officiorum magistri, tum hujus militiae
officialium improbos elusit conatus atque evertit.
3. Inter caeteros igitur catholicae fidei vindices
Brittonem Trevirorum episcopum non infimum tenere
locum satis arbitror ex mox dictis esse perspectum.
De eo enim verba faciens Severus Sulpicius
Pritanum appellat. Sed verendum est ne binominis
fuerit, aut ne in ejusdem Severi exemplaria, ob
quamdam nominum affinitatem, error irrepserit.
Nam in illius Ecclesiae tabulis hocce nomen prorsus
desideratur; sed aliud parum absimile legimus,
 Britto nimirum, seu Brittonius, qui anno Domini
374 Valentino concilio subscripsit: Ego Britto episcopus
opto vos, fratres, in Domino bene valere. Praeter
autem illius urbis Annales, id Bollandus, ad
diem 5 Maii indicat, Brittonem inter illius Ecclesiae
confessores recensens. Suffragatur Sirmondus in notis
ad Valentinum concilium; atque id denique
omnes fere scriptores docent, quos inter Blondellus
et Tillemontius .
4. Sed jam minime dissimulanda sunt quae hi duo postremi
auctores 219 de episcopo Brittone scripsere,
ut forte eidem inter Occidentales episcopos post Damasum
papam honoris et jurisdictionis praerogativam
vindicarent. Aiunt itaque Trevirorum urbem ob nonnullorum
imperatorum sedem ibidem collocatam in
tantam honoris et potentiae amplitudinem pervenisse,
ut etiam illius episcopi, aliis, sive in synodis, sive in
publicis actis, praecellerent. Ea autem de causa subjiciunt
Trevirorum urbem primas non tantum in Gallias
obtinuisse, sed in Hispanias et Angliam; ibidem
 aut imperatorum praefectus, aut etiam ipsi imperatores,
cum in Galliis versabantur, commorari consuevere;
quibus rationibus Orientales Patres adducti,
in epistola ad Romanum concilium anno Domini 382
scripta, auctore Theodoreto , Brittonem Trevirensem
immediate post Damasum et Ambrosium collocant,
illumque ante Aquileiensem, Thessalonicensem
et Syrmiensem episcopos statuunt, ut nimirum ea
agendi ratione, cum illius virtutem, tum auctoritatis
amplitudinem indicarent. Lepidum profecto et fabulosum
commentum! Sed mirum quod propter hanc
imperatorum sedem Brittoni supra Damasum atque
Ambrosium primatus praerogativam non asseruerint.
 At quam frigida sit ejusmodi ratiocinatio, nemo non
videt. Si quidem episcopalium sedium honor et praerogativae
non ex civili quadam temporalium rerum
administratione, non ex saeculi potentia, imperatorum
praefectis, vel sedibus, aut denique ex ipsis
provinciarum consulibus, quae omnia pro temporum
varietate innumeris subjacuere mutationibus, ut sacra
et profana indicant monumenta, gradus habebant;
sed omnino ex earum origine, antiquitate et
fundatoribus repetendae sunt.
5. Quod vero ex conciliorum privilegiis Romanorumque
pontificum largitionibus et dispensationibus
metropolitae jus aliquibus Ecclesiis attributum reperiatur,
illud tamen Trevirorum sedi supra caeteras
Galliarum, Hispaniarum et Angliae Brittonis aevo datum
fuisse, minime demonstrari potest. Immo, si
ecclesiasticis monumentis fidem velimus adhibere,
dubio procul credendum erit Trevirorum episcopum
tum primatus honorem haud obtinuisse supra archiepiscopum
Viennensem, utrumque Narbonensem,
 Lugdunensem et quosdam caeteros alios Galliarum
episcopos, qui ad Valentinam synodum convenere.
Britto ille namque, de quo cum Blondello et Tillemontio
modo negotium est, decimum quintum habet
locum in illius synodi Actis subscribendis. Dicant
igitur, amabo, duo illi scriptores, qui novum quasi
in Occidente patriarcham supra trium regnorum provincias,
quarto labente saeculo, delineare et confingere
allaborant, cui potius fidem adhibere debeamus,
Brittoni ipsi videlicet, qui ob suam sedem tantis ornatus
praerogativis describitur, an vero conjecturis
quibus forte ad Romanae sedis jura elevanda aliqui
insistere possent? Nemo sanae mentis umquam sibi
confinget tanti honoris et auctoritatis episcopum,
decimo quinto sedisse loco, dum concilium illud in
Gallia Transalpina, Allobrogum urbe, Viennensi archiepiscopatui
subjecta, celebrabatur. Jam vero et
Britto ipse post Justum Viennensem episcopum iis
actis subscripsit.
 6. Sed ad Orientalium epistolam a Theodoreto
laudatam quod attinet, quid aiunt post Damasi et
Ambrosii nomina illud statim Brittonis offendi? Sed
rogo: Estne is Trevirorum episcopus? Nullibi id
Theodoretus affirmat. Immo Henricus Valesius eum
Capuanum episcopum fuisse suspicatus est . Sed
rem definire impossibile reputamus, cum Romanae
illius synodi Acta a Damaso coactae jam integra in Conciliorum
collectione non asserventur, et episcoporum
subscriptiones jamdiu interciderint. At dabo hunc Brittonem
eumdem Trevirorum episcopum fuisse. Ergo
tam solidum ex ea Orientalium episcoporum epistola
deducitur ne argumentum, 220 ut hujus sola male
confecta aut descripta epigraphe tanti momenti quaestionem
definiat? Retulitne eam Theodoretus quemadmodum
in suo autographo descriptam reperiit? Aut
Orientales illi Patres de Occidentalium sedium ordine
vel optime edocti, vel eum, nihil immutantes, fideliter
persecuti sunt? Quis alterutrum affirmabit?
Nam imprimis Orientales illi, qui Constantinopolim
 in concilio convenerant, Romanae Damasi synodo,
quae tum agebatur, detrectarunt interesse, se excusantes,
post tot innumeras gravissimasque aerumnas
Arianorum furore exhaustas, tam longum et laboriosum
iter arripere non posse, ut Romam venirent.
Ea de causa tres episcopos legatos ad Damasum et
Romanam synodum mittunt, Cyriacum, videlicet,
Eusebium et Priscillianum, qui secum laudatam a
Theodoreto epistolam detulere. Illis ergo Orientis
Patribus, cum ordo, quem Occidentales episcopi in
Romano concilio tenuere, tum horum numerus prorsus
erant ignoti. Et idcirco nonnullorum nomina dumtaxat
descripsere, caetera autem generali hac formula
concludentes: Et caeteris sanctis episcopis in
 celebri urbe Roma convocatis. Nihil denique dicam de
suspecta Theodoreti fide in veterum monumentis recensendis,
cum jam Baronius atque alii merito eum
de consimilibus fraudibus insimulent. Sed eam fraudem
longe abesse a Valentini concilii Actis jam Sirmondi
studium indicat. Eadem quippe vir doctus, ex
codd. mss. Remen., Lugdun., Anicien., Fossat. et
tribus aliis collegii Paris., societ. Jesu, collect. Isidorianae,
ut castigatius lucem aspicerent curavit. Eos
autem codd. ante 900 annos conscriptos arbitratus
est. Quare eorumdem archetyporum exemplarium
summa consensio omnem prorsus fraudis suspicionem
eripit, ut nobiscum eruditi judicabunt.
Age vero nunc ad Priscillianum et Ithacium revertamur.
Macedonii itaque hujusque officialium conatibus
per Prittanium, seu Brittonem episcopum elusis,
simulque occluso aditu, ne ex urbe Trevirorum
Ithacium in Hispanias reducerent, gravis rumor
oboriri coepit Clementem Maximum intra Britannias
sumpsisse imperium, ac brevi in Gallias erupturum. Ita
 tum Ithacius statuit, licet rebus dubiis, novi imperatoris
adventum exspectare, interim sibi nihil agitandum.
Nec aliter quidem, quam fama pertulit, res contigere.
Nam anno Domini tercentesimo octogesimo tertio
jam inchoato, idem Maximus imperialium copiarum
in Britannia dux, tyrannidem arripiens, a suis militibus
imperator acclamatus est, et transmittens exercitum
in Gallia ab infensis Gratiani legionibus imperium
sibi corroborat . Haec ex Victore et Zosimo 
scribit Baronius, tom. IV, ad Christi annum 383.