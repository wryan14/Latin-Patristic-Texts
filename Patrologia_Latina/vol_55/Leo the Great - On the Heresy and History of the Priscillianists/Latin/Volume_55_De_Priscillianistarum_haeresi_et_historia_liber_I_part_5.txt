CAPUT V.
De Maximo Tyranno, et ejusdem in Priscillianistas
judicio agendive ratione. 
1. Gratiano imperatore superstite, et Macedonio
imperii negotia agente, episcopis catholicis et Ithacio
potissimum nulla spes superesse potuit, ut Priscillianistarum
everteretur impietas et audacia. At statim
 quam Galliarum legiones Gratiano infensae, cum
in Britannia, tum in aliis regionibus Maximum imperialium
copiarum ducem, imperatorem renuntiarunt,
jam eorumdem Priscillianistarum causa deterior
facta usque ad exitium perducta est. Quale vero
fuerit Maximi ingenium, summatim veluti Gilda, cognomento
sapiens, descripsit, dicens: Maximus, callida
primum arte potius quam virtute finitimos quosque
221 pagos vel provincias contra Romanum statum retia
perjurii mendaciique sui facinoroso regno advectans, et
unam alarum ad Hispaniam, alteram ad Italiam extendens,
et thronum iniquissimi imperii apud Treviros
statuens, tanta insania in dominos debacchatus est, ut
duos imperatores legitimos, unum Roma, alterum religiosissima
vita pelleret. Profecto igitur Treviros Maximo,
ibique imperiali sua sede stabilita, Ithacius de
omnibus, quae a Priscillianistis, a catholicis Patribus,
a Gratiano hactenus gesta fuerant, novum imperatorem
edocere non distulit. Tum enim Gratianus non
amplius erat superstes; nam is, a suis desertus,
 forte ob nimiam lenitatem in Priscillianistas adhibitam,
per Andragatii ducis dolum, apud Lugdunum,
octavo kal. Septembris, anno 383, occisus est .
Interim Maximus, ne Ecclesiae rebus videretur infensus,
easque in dies magis turbari sineret, haereticorum
judicium ecclesiasticis pastoribus in unum Burdigalae
coituris commisit. Ea de causa, ait noster
Severus Sulpicius: Datis ad praefectum Galliarum
atque ad vicarium Hispaniarum litteris, omnes omnino,
quos labes illa involverat, deduci ad synodum Burdigalensem
jubet. At ubi ad synodum convenere, primus
coram judicibus Instantius se sistens, causam
dicere jussus, cum nec ab objectis criminibus se posset
purgare, PP. in eum animadvertunt, et episcopatu
 indignum esse pronuntiant. Quae Priscillianus
advertens, et deteriorem causam habere sibi conscius,
statim ad Maximum imperatorem appellationem interposuit,
ut sacri conventus judicium eluderet. Hisce
fere verbis idem Severus historiam describit, qui praeterea
molli brachio concilii Patres objurgat, subjiciens:
Priscillianus vero ne ab episcopis audiretur, ad principem
provocavit. Permissumque id nostrorum inconstantia,
quia aut sententiam in refragantem ferre debuerant,
aut si hi ipsi suspecti habebantur, aliis episcopis audientiam
reservari, non causam imperatori de tam manifestis
criminibus permittere . Ita omnes quos causa
involverat ad regem deducti. Ne modo vero extra
scenam agere videamur, de violatis Ecclesiae juribus
hic disserere prorsus dissimulamus. Severi Sulpicii
testimonium nos annotasse dumtaxat sufficiat, ex
quo nonnisi stolidi aut caecutientes inficiari poterunt
Ecclesiam a suis incunabulis usque veluti sacrilegas
eas appellationes exhorruisse, quas tamquam ab
abusu licitas esse, nimis audacter et temere, elapso
 saeculo, unus Maiemburgus propugnavit .
2. Maximus igitur, qui omnia imperii jura per fas
et nefas tyrannice verterat, posthabita atque despecta
tum Aureliani, tum Magni Constantini agendi
ratione, etiam ab hoc judicandi munere non abhorruit,
sed illud actutum sibi vindicavit. Hoc vero
tamquam gravissimum facinus sanctissimi episcopi,
quos inter Martinus Turonensis, reputantes, enixe
imperatorem exorabant ne capite in haereticos animadverteret;
sed, de sacerdotum sententia contentus,
eos e suis episcopalibus sedibus juberet extrudi.
Primo quidem in hanc sententiam Maximus propendere
videbatur, immo et in eam, Martini Turonensis
praesertim hortatu, jam descendisse, Severus Sulpicius
asseverat. Sed cum Ithacius tunc strenue nimis
accusatoris partes obiret, et gravi odio in reos furens
apud imperatorem pro horum morte instaret, cum
negotium in ancipiti adhuc versaretur, episcoporum
catholicorum coetus in duas factiones scissus est,
 altera alteri communicare detrectabat. Prior enim
prudenter et sancte infelicium sanguine abstinendum
contendebat. Sed altera saevior et immitior, 222 ut
crimina morte diluerent expetebat. Rebus igitur ita
pendentibus, saeculi tribunal eam cognoscere causam
distulit, quoad usque Treviris S. Martinus commoratus
est; hunc enim benigne et perhumaniter Maximus
excipiebat, tantaque reverentia et honore prosequebatur
ut e Trevirorum urbe discessurus ab ipso
sponsionem elicuerit nihil cruentum in reos constituendum.
Rerum tamen exitus sponsionem protinus
elusit. Nam imperator per Magnum et Rufum Hispaniarum
episcopos depravatus, et a mitioribus consiliis
deflexus, causam praefecto Evodio permisit, viro acri
et severo, qui Priscillianum gemino judicio auditum
convictumque maleficiis, nec diffitentem obscenis se studuisse
doctrinis, nocturnos etiam turpium feminarum
egisse conventus, nudumque orare solitum, nocentem
pronuntiavit, redegitque in custodiam donec ad principem
referret. Episcoporum autem, qui Maximum depravaverant,
 cum nulla apud veteres mentio occurrat,
haud eorum sedium nomina referre possumus. De
quodam Rufo episcopo dumtaxat in S. Martini Vita
legimus, hunc juvenis cujusdam astu Eliam et Christum
se appellantis et confingentis ita fuisse elusum,
ut tamquam Dominum adoraret. Propter quod eum
postea ab episcopatu dejectum vidimus.
3. Quod vero ad male inchoatum ab Evodio in
Priscillianistas judicium attinet, minime verendum
est cruentum exitum contra imperatoris fidem Martino
datam non obtinuisse. Siquidem prioris capitis
inquisitione jam facta, reorum confessione pariter
audita, atque in carceribus ipsis facinorosis detentis,
 nihil aliud supererat quam ad jurium apices accusatores
coram reis accire, ut, roborata absolutaque
quaestione, imperator tandem sententiam ferret. Tum
Ithacius (ait Severus Sulpicius) videns quam invidiosum
sibi apud episcopos foret, si accusator etiam
postremis rerum capitalium judiciis exstitisset (etenim
iterari judicium necesse erat) subtrahit se cognitioni
frustra, callido jam scelere perfecto. Nonnisi
ergo ob excitatam in se episcoporum catholicorum
invidiam Ithacius a perpetrato facinore abhorrere
coepit; sed frustra se a criminum contestatione subductum
voluit. Nam Maximus cuidam Patritio fisci
patrono Ithacii, vices et accusatoris partes, ut
obiret, jussit, quo insistente, Priscillianus una cum
Felicissimo et Armenio, qui nuper ad haereticorum
partes defecerant, capite damnaretur. Latronianus
quoque et Euchrotia, Asarinus et Aurelius diaconus
gladio perempti sunt. Mitius tamen cum Instantio
actum est. Hunc enim in Sylinam insulam ultra Britanniam
exsilio deportarunt, ubi comitem habuit
 Tiberianum, omnibus bonis antea possessis judicis
decreto privatum. Caeteri denique, videlicet Tertullus,
Potamius, et Joannes tamquam viliores personae,
et digni misericordia, quia ante quaestionem se ac
socios prodidissent, temporario exsilio intra Gallias
relegati.
4. Eamdem autem caedem anno Domini 385 contigisse
narrat Prosper in Chronico ad consulatum
Arcadii atque Bautonis, quo tempore Siricius, Damaso
jam vita functo, praecedenti anno Ecclesiae catholicae
clavum obtinuerat. Sed idem Prosper praeterea
addit, sequenti anno, consulibus Honorio et
Evodio, Burdigalae quamdam Priscilliani discipulam
nomine Urbicam ob impietatis pertinaciam per seditionem
vulgi lapidibus exstinctam fuisse. Sed in alio
Chronico, quod sub Tironis nomine circumfertur,
eam vulgi in Urbicam seditionem Arcadio et Bautonio
coss. excitatam fuisse narratur. Jam vero iis
omnibus necatis, aut exsilio affectis, religionis et
 Ecclesiae negotia in praeceps ferri visa sunt. Nam
imprimis non solum repressa non est haeresis, quae Priscilliano
auctore proruperat, sed confirmata, latius propagata
est. Siquidem illius sectatores, qui eum prius
ut sanctum honoraverant, postea ut martyrem colere
coeperunt. Peremptorum corpora ad Hispanias relata,
magnisque obsequiis celebrata eorum funera; quin jurare
per Priscillianum summa religio putabatur. 223
Nec vero religio solum in Hispania tam sacrilego sceleratoque
cultu labefactabatur, sed in Galliis, magno
schismate exorto, etiam ipsi catholici episcopi in
duas factiones discesserunt. Alii enim in Ithacio non
tantum reprehenderunt, quod is, praeter Ecclesiae
morem et lenitatem, laesae fidei reos Ecclesiam exagitantes
in capitis causa insectatus fuerat, sed etiam
quia a Theognosto episcopo palam damnatus, ab
ejus communione se abstinebant. Alii vero, regis
metu, Ithacio faventes, ab illius communione minime
abhorrebant.