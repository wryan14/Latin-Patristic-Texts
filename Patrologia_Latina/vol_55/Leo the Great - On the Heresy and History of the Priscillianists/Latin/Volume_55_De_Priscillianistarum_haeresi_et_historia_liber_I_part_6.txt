CAPUT VI.
Maximus tyrannus ad Romanum pontificem catholicae
fidei confessionem scripto exaratam dedit. Novas
clades imperator contra Priscillianistas per Hispanias
excitavit.  
1. Imperatores saeculique principes, tamquam sacrarum
legum et religionis catholicae vindices, Ecclesiae
rebus afflictis opem et praesidia praestare
oportere, ne tyrannus et insaniens haereticorum furor
divina mysteria ad exitium perducat, jam ab eruditis
omnibus sincere praedicatur. Quapropter non mirum,
si Romani pontifices cum primum aliquem imperatorem
esse renuntiatum intellexerunt, omni studio
ab iis catholicae fidei confessionem expostularunt,
 sine qua cum iisdem communionem habere detrectassent.
Inter vetustissima porro hujus agendi oeconomiae
exempla, hoc nobis S. Siricius papa suppeditavit,
qui anno 185, post Damasi mortem, ad pontificatum
assumptus, a Maximo hanc catholicae fidei
confessionem expostulans, is lubenti animo sua epistola
facere non detrectavit, quod aequis et christianis
principibus semper in more fuit. Quare primo de
susceptis pontificiis epistolis habet mentionem, tum
sacerdotalis muneris amplitudinem, tum splendidissimae
Romanae urbis dignitatem exornans subjicit:
Fidei vero catholicae, de qua clementiam nostram consulere
voluisti, quo majus circa me et speciale judicium
divinitatis experior, hoc me confiteor habere curam
majorem, qui videlicet ad imperium ab ipso statim
salutari fonte conscenderim, et cui semper in omnibus
conatibus atque successibus Deus fautor affuerit, cujusque
hodie et, ut spero, perpetuo protector et custos esse
dignetur, Pater charissime . Spondet praeterea se
operam daturum ut ecclesiasticas causas ejusdem
 Ecclesiae sacerdotes pertractent, cum potissimum
tunc ageretur de Agricio, quem indebite ad presbyterii
gradum conscendisse S. pontifex commemoraverat,
et propterea idem Maximus legitimorum imperatorum
exemplum affectans, ait: Quid religioni
nostrae catholicae possum praestare reverentius, quam
ut de hoc ipso, cujusmodi esse videatur, catholici judicent
sacerdotes? Cui quippe quaestioni ut Galliarum
et caeteri episcoporum qui intra quinque provincias
commorabantur opportune interesse possent, conventum
in qua elegerint urbe constituendum decernit,
ut, iisdem residentibus et cognoscentibus, quid habeat
consuetudo, quid legis sit judicetur. Praeclarum postremo
sincerae suae fidei testimonium daturus, narrat
Pontifici quemadmodum ipse, ex Britannia Treviros
adveniens, multorum sceleratorum ita inquinatam et
labe pollutam religionem repererit atque deprehenderit,
ut, nisi (ait) nostra provisio atque medicina, quae
ex Dei summi timore veniebat, his opem celeriter attulisset,
 ingens profecto divulsio atque perditio fuisset
exorta, 224 et vix sananda postea vitia concrevissent.
Quid autem superstitionis et impietatis Priscillianistae,
quos ibidem Maximus Manichaeos appellat, admiserint,
non argumentis (subjicit) neque suspicionibus
incertis, sed ipsorum confessione inter judicia prolatis,
malo quod ex gestis ipsis tua sanctitas quam ex nostro
ore cognoscat; quia hujusmodi non modo factu turpia,
sed etiam foeda dictu, proloqui sine rubore non possumus
. Cum hac epistola ergo totius quaestionis inquisitionisque
Acta Maximum Tyrannum ad Siricium
misisse, omnino constat.
2. Quid autem ad haec rescripserit, aut ex iis Actis
S. pontifex judicaverit, hactenus ex nullo Christianae
rei monumento erui potest. Illud unum dumtaxat
tamquam certissimum contra recentiores quosdam
dogmatistas intelligimus: videlicet, Romanos pontifices
indirectam saltem in catholicos reges potestatem
exercuisse. Non enim Siricius papa de Maximi
imperatoris fide percunctatus fuisset, non scripto
 ejus professionem expetivisset, nisi a supremo sacerdotii
munere judicandi auctoritatem obtinuisset,
an Maximus jure, vel injuria, aut tyrannice imperium
regeret. Sed ea de re alii disserant. Nos interim
animadvertimus hoc eodem anno Ithacianae factionis
episcopos Treviris in concilium coivisse, ubi, aliis
sanioris consilii episcopis etiam advenientibus, illi
apud Maximum agebant, ut, lata prius in Ithacium a
Theognosto episcopo, anathematis et depositionis
sententia in irritum missa, hunc tamquam insontem
absolverent, nec cuiquam liceret communionem eidem
denegare. Synodum adire auctoritas Martinum
compulit, qui, a magisterii officialibus circumventus,
primo spopondit se cum Christi pace Treviros venisse.
Tum imperiale palatium ingressus, et ipsius
 Maximi minis territus, tum denique Felicis episcopi
Trevirensis ordinationi se sistere cum deberet atque
voluisset, per horam dumtaxat cum haereticis Ithacio
faventibus communicare compulsus est. Sed ut eam
communionem scripto firmaret, nullo terrore, aut
minis potuit induci. Postero die se inde proripiens
(ait Severus in Dialogis) cum revertens in via moestus
ingemisceret se vel ad horam noxiae communioni fuisse
permixtum . . . . . ille subsedit causam doloris et facti
accusante ac defendente invicem cogitatione pervolvens,
astitit ei repente angelus: Merito, inquit, Martine,
compungeris, sed aliter exire nequisti, Repara virtutem,
resume constantiam, ne jam non periculum gloriae, sed
salutis incurreris. Itaque ab illo tempore satis cavit
cum illa Ithacianae partis communione misceri. Caeterum
noxiae illius communionis causa, tardius quam
solebat divinam opem et praesidia pro patrandis miraculis
obtinuisse, ipse jam expertus est, cum quibusdam
daemone correptis cuperet mederi. Sexdecim
postea vixit annos, nullam synodum adiit, ab omnibus
 episcoporum conventibus se removit. Ita illud caput
claudit Severus Sulpicius laudato dialogo .
3. Nos vero antequam de hujus emortuali anno
verba faciamus, minime silentio eam cladem premere
possumus, quam Maximus imperator ex concilii
Trevirensis sententia in haereticos per Hispanias
grassantes excitavit, cum tribunos summa potestate
armatos illuc mittere decrevit, qui et haeretica labe
inquinatos inquirerent, et deprehensis vitam et bona
adimerent. Sed illud decretum ecclesiasticae lenitati
prorsus repugnans, atque ira odioque maximo cum
abundaret. Martini animum internis cruciatibus torquebat.
Etenim absque ulla haesitatione, per maximam
tribunorum avaritiam atque libidinem, non
scelestos dumtaxat sacrilegosque exagitandos, puniendos
atque necandos esse intelligebat, sed ipsos
catholicos et sanctorum etiam turbam depopulandam,
cum parvum omnino discrimen sit inter hominum
genera. Etenim (ait Severus Sulpicius) tum solis
 oculis judicabatur, cum quis pallore potius aut veste
haereticus aestimaretur. 225 Haec ergo Martino concilium
advenienti maxime displicebant. Idcirco nil
mirum, si post Trevirensem synodum se ab ejusmodi
coetibus in posterum abfuturum religiose statuerit,
iisdemque quoad usque vixerit interesse recusaverit
.
4. De hujus vero sancti viri emortuali anno summa
(ait Dionysius Petavius) veterum scriptorum dissensio
est. Gregorius Turonensis, cap. 46, Caesario et
Attico coss. obiisse narrat media nocte quae Dominica
habebatur. Hic annus porro (subjicit idem Petavius)
est 397. Verum eo anno littera Dominicalis
fuit D, proinde Novembris 11 erat 4 feria, non Dominica.
Sigibertus, quem Annales Ecclesiastici sequuntur,
annum 402 addicit. At eo anno littera fuit E, Novembris
11 feria 3; aut ergo anno 400 obiit, quo littera
Dominicalis erat A C, Novembris 11 feria prima, aut
anno 401, quo fuit secunda feria. Si prius amplectimur,
mortuus erit illa nocte quae Dominicam antecessit;
 si posterius placet, ea nocte quae Dominicam excepit.
Annum 401 suadet Severus Sulpicius, qui dialogo
laudato scribit, ut vidimus, Martinum sexdecim annis
vixisse post consulatum Evodii, qui incidit in annum
386, a quo sextus decimus annus est Christi 401. Gregorius
vero Turonensis, lib. II cap. 43, annum 400
designat dum Clodovaeum ab obitu Martini anno 112
mortuum esse scribit, qui excessit anno Christi 511.
Rem ita describit eruditissimus Dionysius Petavius,
Rationarii Temporum parte II cap. 13, cujus conjecturis
nihil nostro studio accessit. Sed tum jam
Maximum Tyrannum malo fine apud Aquileiam periisse
certissimum est. Is enim, a Theodosio et Valentiniano
superatus, spoliatus (ut ait Prosper in
Chronico) indumentis regiis sistitur, et capite damnatur.
 Cujus filius Victor eodem anno post paucos
dies ab Arbogaste in Galliis interfectus est. Andragatius
autem (subjicit Petavius)  se in mare praecipitavit.
Horum necem Idatius et laudatus Prosper
ad Theodosi II et Gynegii referunt consulatum, qui
juxta Ecclesiae tabulas est Christi annus tercentesimus
octogesimus octavus.