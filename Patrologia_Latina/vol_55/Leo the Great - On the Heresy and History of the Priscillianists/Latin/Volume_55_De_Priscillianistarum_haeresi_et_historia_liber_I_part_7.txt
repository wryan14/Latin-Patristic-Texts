CAPUT VII.
De Toletanis synodis Priscillianistarum causa coactis. 
1. Jam vero rerum ordinem prosecuti, silentio
haudquaquam premere possumus, quarto labente Ecclesiae
saeculo, ita Priscillianam percrebuisse pestem,
ut non tantum vulgi homines, sed viri olim pietate
et dignitate clarissimi ab eadem labefactarentur. Ad
cujus haereseos mala cum catholici episcopi animadvertere
cogerentur, ita eorum animus conficiebatur,
ut non semel in unum convenire debuerint. Primo
enim, cum eam in haeresim hujusque sectatores libellarem,
 ut aiunt, direxerunt sententiam. Sed ubi,
aut quando convenerint, difficile est judicare. Verum
ante Toletanam synodum, quae nunc exstat, Hispanos
episcopos aliud concilium habuisse, ipsi Toletani
novemdecim PP. in suae synodi praefatione hisce
verbis perspicue indicant: Omnes decem et novem
isti sunt, qui et in aliis gestis adversus Priscilliani sectatores
et haeresim quam astruxerat libellarem direxere
sententiam. Veteri hac Latinorum loquendi formula
Toletani PP. ad innuendam damnationis sententiam
non verbis tantum prolatam, sed scripto et palam
editam, forte usi sunt. Ad hanc porro in judiciis ferendis
Hispaniarum episcoporum agendi rationem
minime adverterunt Tillemontius, Sirmondus, Pagius,
Severinus 226 Binius, Aguirre, et caeteri
omnes qui de quarti saeculi Hispanicis ecclesiasticisque
judiciis agentes, nec unum prorsus verbum
habent de concilio illo quod ipsi Toletani PP. paulo
prius habuisse affirmant. Immo id potissimum ex
 omnium sententia praestare quidem debuisset novissimus
scriptor Cajetanus Cenni, qui sibi agere proposuit:
De Judiciis Ecclesiae Hispaniarum per saeculum
quartum . Vel Franciscus Gervesius Urgellensis
presbyter, qui anno elapso hic Romae de Priscillianistarum
historia bipartitam dissertationem prelo
commisit. Sed ambo clarissimi doctissimique viri
alium et alium scribendi scopum cum sibi assumpsissent,
tantum otii illis haud esse potuit, ut singula
annotarent. Nam D. Cajetanus Cenni, Romanorum
pontificum supremae in totius orbis Ecclesias auctoritatis
et asserendae et propugnandae studio cum
ageretur, contra Dupinium aliosque huic similes
theologos calamum stringens, ita potissimum huic
scopo erat intentus, ut ad concilii Toletani primi
Acta aut non attenderit, aut omnino lustrare praetermiserit.
Scriptor vero posterior summatim dumtaxat
Priscillianistarum originem, incrementum et exitium,
ordinata quadam methodo indicare in votis
habuit, caeteris omissis quae ad rem suam non pertinere
 arbitrabatur .
2. Patruinus igitur cum caeteris decem et octo
Hispanis episcopis, habita ratione ad impia Priscilliani
et hujus sectatorum dogmata, haec eadem, ut
aequum erat, scripta in tabulis sententia proscripsere;
tum deinde, paucis elapsis, ut credibile est, annis,
iterum in Toletanam urbem convenire voluerunt,
ut ea quae ad ecclesiasticam disciplinam, quae ad
scandala, quae ad schisma tollendum, quae denique
ad summam concordiam firmandam necessaria videbantur,
definirent. Quare considentibus presbyteris,
astantibus diaconibus, et caeteris qui intererant concilio
 congregatis, Patruinus episcopus dixit: Quoniam singuli
coepimus in Ecclesiis nostris facere diversa, et inde
tanta scandala sunt, quae usque ad schisma perveniunt,
si placet, communi concilio decernamus quid ab omnibus
episcopis in ordinandis clericis sit sequendum. Sed
mihi hujus Toletanae synodi Acta et canones legenti,
eosque ad Siricii papae epistolam Himmerio Tarraconensi
caeterisque Hispaniarum episcopis datam
exigenti, compertum est haec omnia ita inter se concinere,
ut illi PP. nihil aliud sequendum decreverint,
nisi ea quae summus pontifex jam 385 apostolica
auctoritate ipsis observandum mandaverat, vel ea
quae in Nicaena synodo de ordinationibus jam pridem
fuerant constituta. Quae res cum innuat Hispaniarum
episcopos in Ecclesiae judiciis ferendis Romanam
semper consuluisse sedem, nec ab ejus umquam regulis
resilire ausos fuisse, merito nos in admirationem
trahit, quod praecedentes laudati scriptores
talem tantumque horum monumentorum consensum
similitudinemque non animadverterint, aut annotare
 neglexerint. Nec enim ut hos, alioqui eximios et de
litteraria optime meritos, scriptores contumeliose
laedamus, sed ut argumentorum quae ipsi contra novatores
adducunt vim et pondus augeremus, haec
referre debuimus.
3. Interim vero ad hujus Toletani primi concilii
tempus, variasque in eo excitatas quaestiones, et genuina
Acta, quod attinet, inter Ecclesiae scriptores
minime convenit. Baronius imprimis istud concilium
non nisi quarto sancti Innocentii pontificatus anno,
qui quadringentesimus et quintus Christi est, coactum
fuisse asseverat, ea nimirum persuasione ductus,
quod ad hujus synodi PP. ipse Innocentius
eam epistolam scripserit, quae sequentem epigraphem
praesefert: Innocentius ad episcopos synodi Toletanae.
Et quamvis Baronii conjecturis ipsa Toletani concilii
Acta repugnent , 227 quorum inscriptio haec habet:
Concilium Toletanum novemdecim episcoporum
tempore Anastasii, Honorii et Arcadii, Stilicone consule
 habitum aera 438, anno Domini 400, Patrono episcopo
praesidente sub die septimo idus Septembris; tamen
errorem in hanc irrepsisse, nec ad primum, sed ad
secundum Stiliconis consulatum, qui in laudatum
annum 405 incidit, Acta illa esse referenda contendit.
Ita ergo Innocentianae illi epistolae Baronius insistit,
ut, laudato hoc Toletanae synodi titulo et
inscriptione neglecta, non Patruini praesidis nomen,
non Hispanicam aeram, non Anastasii pontificatum,
non quadringentesimi anni Christianam epocham
esse probandam duxerit. Sed jam doctum virum
allucinari non tantum omnia edita et manuscripta
exemplaria patefaciunt, sed et ipsa sancti Innocentii
papae epistola. Quid? In ea quippe S. pontifex de
illa synodo loquitur in qua Gregorius Emeritensis in
Patruini locum fuerat suffectus, cujus Gregorii querimonias
audiri jubet. At Toletanae synodo, de qua
nos agimus, Patruinus adhuc vivens interfuit, immo
et praefuit, ut ex tota illa Actorum serie ipse lector
intelliget. Contra vero illius epistolae capite de Patruino
 ita scripsit Innocentius: Gregorii etiam Emeritensis
episcopi, qui in locum Patruini venerabilis
recordationis est ordinatus, querela, si qua est, audiatur,
et si contra meritum suum passus est injuriam, in
invidos honoris alterius vindicetur, ne posthac in
quemquam bonorum spiritus factionis insurgat .
Quae sane verba clare multos Hispaniae scriptores de
errore convincunt, quorum alii Patronum, seu Patruinum
Toletanae synodi praesidem, Toletanum antistitem,
alii Bracarensem fuisse existimarunt; ex
iis enim verbis apparet quod illis in mentem non
venerat, videlicet Emeritensem episcopum fuisse,
 cui jam defuncto Gregorius quinquennio post successerat.
4. Longe ergo nobis aliam disserendi rationem esse
oportuit, qui Innocentianam illam epistolam non ad
primam Toletanam synodum, sed ad alteram esse
referendam judicamus. Id jam pridem Sirmondus,
Pagius, Petavius, Severinus Binius, Tillemontius aliique
scriptores, quamvis non iisdem rationibus et
conjecturis adducti, monuerunt; quorum alii Toletanam
primam synodum vel in Christi annum 399, vel
in sequentem rejiciendam esse rationabilius docuerunt,
de qua nos luculentius disserere praetermittimus,
cum jam difficilius aliud quidpiam et obscurius
nobis expediendum supersit: earum rerum videlicet
inquisitio quae hujus primae Toletanae cogendae synodi
Patrono, seu Patruino occasionem dedere. Multas
porro gravissimasque causas fuisse illius aevi monumenta
quae supersunt nobis persuadent; quas recensere
cum Ecclesiae scriptores hactenus neglexerint,
 nos percurrere cogimur, ne in oscitantiae aut nimiae
conniventiae notam incidamus. Illius itaque in Toletana
urbe concilii habendi causam principem schisma
quoddam gravissimum ex Priscilliana ortum haeresi
fuisse, notum et perspectum omnibus esse volumus.
Fuerit vero illud idem quod Ithaciana factio excitaverat,
an potius aliud, non satis perspicue evinci potest:
unum dumtaxat notissimum aeque ac certissimum,
ita ecclesiasticas Hispaniarum provinciarum
res quoad dogma, quoad mores, quoad disciplinam
ex illa Priscilliana lue turbatas et labefactas fuisse,
ut episcopi etiam ac caeteri clericalis ordinis ministri,
a SS. Patrum regulis abscedentes, quod magis eorum
studiis favebat sequerentur. Tanta quippe eos inter
erat animorum discordia et dissimilis agendi ratio,
ut sine ullo prorsus delectu poenitentes susciperent,
conjugali vinculo alligatos, vel concubinas habentes
filiosque procreantes, ad majores sacros ordines promoverent;
Bigamos et saeculari militiae addictos, servosque
dominis obligatos, ad ecclesiastica ministeria
 assumerent. Alii cum sacrilegis et anathemate percussis
libere communicabant; alii a propriis 228
recedentes Ecclesiis, unde egressi fuerant, sub depositionis
poena redire non cogebantur. Alii denique,
vel religiosarum puellarum familiaritate, vel sacra
synaxi abutebantur, episcoporum presbyterorumque
defunctorum superstites uxores sibi conjugio adjungebant,
atque in tot tantaque alia non minoris momenti
facinora prolabebantur, ut non tantum canonum
sanctiones ex malorum abusu, sed et ipsa divina
apostolicaque praecepta pessum abirent. Sed et de
iisdem rebus paulo ante aliud a Lusitanis habitum
fuisse concilium sequentia prioris illius capituli seu
canonis evidentissime nobis indicant. Placuit (aiunt
Toletani PP.) ut diacones, si vel integri, vel casti non
sint, et continentis vitae, etiamsi uxores habeant, in ministerio
constituantur; ita tamen, ut si qui etiam ante
interdictum quod per Lusitanos episcopos constitutum
est incontinenter cum uxoribus suis vixerint, presbyterii
honore non cumulentur. At hujus Lusitani concilii
 decreta seu interdicta praetereamus. Illius quippe
Acta ab eruditis desiderantur, nec cardinalis Aguirre
Hispanicarum rerum diligentissimus collector disertius
quidquam de iisdem describere potuit.
5. Alteram igitur Toletani illius concilii causam
expediamus. De ea quidem celebriores scriptores
verba fecerunt, quos inter Tillemontius et Paschasius
Quesnellus locum habent; qui potissimum in
praesens nobis agere instituentibus de Symphosio
episcopo, de Dictinio, aliisque clericalis ordinis hominibus,
qui ex Priscilliana redeuntes haeresi, Ambrosio
et Romano pontifice agentibus, a Toletanae
primae synodi patribus in communionem suscepti
 sunt, negotium facessunt. Et primo quidem totius
controversiae nodum cum in multis situm esse deprehendamus,
ut facilius dubia a certis et falsa ab authenticis
secernamus, varia opus est praemittamus.
Primum videlicet Symphosium cum aliis undecim
episcopis anno Domini 381 Caesaraugustano subscripsisse
concilio, Priscillianoque et hujus dogmatibus
anathema dixisse, ut ex hujus concilii Actis intelligitur.
Quamvis revera, si unicum dumtaxat Caesaraugustae
fuisse coactum concilium dicamus, a caeterorum
PP. illorum communione se subduxisse credendum
erit, ut suo loco dicturi erimus. Non igitur tum
ea lue nefanda certo poterat labefactari Symphosius.
Neque de hac haeresi, palam saltem, is fuerat postulatus
Christi anno 385, cum videlicet Priscillianus
hujusque socii, Maximi tyranni decreto, vel capitis,
vel exsilii poena mulctati fuere. Severus quippe Sulpicius,
qui lib. II Hist. rem totam describit, haereseos
utique auctoris et sociorum nomina in catalogum
redegit, nulla prorsus Symphosii facta mentione.
 Quod argumenti genus, tamquam ex scriptoris silentio
depromptum, quamvis aliis in rebus imbecillum,
parvique pendendum ducamus, illud tamen in praesentia
maximum robur obtinet, ne Severum Sulpicium
de socordiae vel oscitantiae vitio postulandum esse
arbitremur. An is celeberrimi hujus episcopi nomen
reticuisset, qui aliorum hujus sacri ordinis nomina
recensuit, qui Igini, seu Idigini, Cordubensis lapsum
post Toletanam synodum annotavit, quique ad plenam
earum rerum notitiam alios etiam infimae plebis
viros et mulieres expresse nominavit?
Ex quo tertium illud sequitur, videlicet nonnisi
post Priscilliani caedem, et Ithaciano jam schismate
ingravescente, et Hispaniarum rebus mutatis, ob
Maximi tyranni necem, Symphosium in apertam
haeresim erupisse. Non igitur ante Christi annum 389
ipse Symphosius tamquam Priscillianista haberi potuit;
nec enim debitas corporis poenas evasisset, quas
huc illucque per Hispaniae provincias imperialium
 tribunorum tyrannis, libido et avaritia contra Priscillianam
sobolem, capitali etiam adhibita poena, districte
exercebat. Ne itaque Symphosium imperialium
tribunorum inquisitionem per miraculum evasisse
arbitremur, dubio procul 229 fateri oportet hunc
ejusque filium Dictinium, Maximo tyranno adhuc in
vivis superstite, catholicam fidem exterius saltem
simulasse. Sed Maximum vita functum apud Aquileiam
cum intellexissent, jam praeconceptum necis
subeundae timorem Symphosius et Dictinius excusserunt,
et Priscilliana illa dogmata, quae occulto forte
hactenus prosequebantur, palam verbis et scriptis,
ut latius propagarent, docere coeperunt.
6. De Dictinii porro Operibus inter caeteros agit
etiam Augustinus libro contra Mendacium ad Consentium,
in quo ubique Priscillianistis excitatis illum
Dictinii librum describit, cujus nomen est Libra; eo
quod pertractatis duodecim quaestionibus, velut unciis
explicatur, tantis (intelligitur Dictinius) extulerit laudibus,
ut talem Libram, qua horrendae blasphemiae
 continentur, multis librarum auri millibus pretiosiorem
esse testetur . Eo ergo in libro Dictinius dogmatizabat:
ad occultandam religionem religiosos debere
mentiri. Quod argumenti genus, cum ex sacris Scripturis
et harum exemplis deduci auctor contenderet,
ipse Augustinus, ut divinarum Scripturarum sanctitati
auctoritatique consuleret, omnes excelsae suae
sapientiae nervos ad librum illum catholicae pietati
maxime injuriosum refellendum atque destruendum
adhibuit. Sed et alios Dictinium in Priscillianae haereseos
tutelam et praesidium edidisse tractatus, inter
caeteros Leo noster asseverat, ut nos ipsi suo loco
dicemus.
 7. Interim vero, ne a proposito instituto longius
abscedamus, Symphosii ac Dictinii apertum lapsum
non ante quintum vel sextum Siricii pontificatus annum
revocandum esse certissime arbitramur; quorum
quidem impietate a caeteris Hispaniae et Lusitaniae
episcopis cognita, et ex Dictinii Operibus, quae
omnium manibus terebantur, magis comprobata, catholici
ab eorum communione se abstinere coeperunt,
et in aliquo, ut arbitror, episcoporum conventu anathemate
proscripti fuere. Sed de re tam obscura,
cujus veteres scriptores altum servavere silentium,
ne in divinationem labamur, verba facere omnino
praetermittimus. Sed ad Idatii Chronicon sermonem
convertentes, quandonam Symphosius et Dictinius
ad catholicorum communionem redierint, paucis explicabimus
.
8. Idatius itaque, Hispaniarum rerum scriptor
accuratissimus, sub Anastasii pontificatu quoddam
Toletanum concilium habitum fuisse, atque in eo
tum Symphosium, tum Dictinium, aliosque Gallaeciae
 provinciae episcopos Priscillianam haeresim ejurasse,
propriaque manu fidei professione subscripta condemnasse
asseverat. Romanae Ecclesiae 37 habetur
episcopus Anastasius. In provincia Carthaginensi, in
civitate Toleto, synodus episcoporum contrahitur, in
cujus gestis continetur Symphosius, et Dictinius, et alii
cum his Gallaeciae provinciae episcopis Priscilliani sectatores
haeresim ejus blasphemissimam cum assertore eodem
professionis suae subscriptione condemnant. Addit
praeterea: Statuuntur quaedam etiam observanda de
Ecclesiae disciplina, communicante in eodem concilio
Ortigio episcopo, qui Gelenis fuerat ordinatus. Sed
agentibus Priscillianistis, pro fide catholica pulsus factionibus
exsulabat. Mirari profecto oportet nec veteres
nec recentiores scriptores ad tam celebre testimonium
animadvertisse, sed horum alios, quoad
concilii causas, quoad tempus, quoad gesta, in unam,
alios in alteram abiisse opinionem. Immo admirationem
auget quod hujus vel alterius opinionis assertores
 non iisdem insistant 230 principiis, cum eorum
quilibet, vel propriis studiis indulgeat, vel,
quasi divinationibus usus, longius quam par est in
re non mediocris momenti abscedat a veritate. Nec
enim cum Baronio aut Conciliorum collectoribus hic
contendere audeo, qui, in tanta sacrorum monumentorum
copia et Christianae rei suppellectile tempus et
operam insumentes, omnia collegerunt, disposuerunt,
ornarunt, non ita tamen, ut eadem semper
oculis suis lustrare potuerint, eademque ad optimae
critices regulas redigere. Sed nostra oratio potius
eos tangit et urget qui commentaria vel in Baronium,
vel in concilia ipsa ediderunt. Pagius enim, Severinus
Binius, cardinalis Aguirre, Sirmondus, Baluzius,
atque alii eruditi et antiquae rei studiosi scriptores
legitimum concilii Toletani tempus definierunt, caetera
vero ibidem acta silentio praeterierunt. Tillemontius
deinde ad concilii cogendi causas examinandas
descendit, multa de Symphosio et Dictinio
comminiscitur, cum ad divi Ambrosii epistolas 52,
 56, provocat, in quibus nec de Priscillianistis, nec
de duobus illis episcopis unicum profert verbum.
Cajetanus Cenni octo priorum saeculorum ecclesiasticam
historiam illustrandam suscepit, ac praesertim
de formis ecclesiastici judicii servatis in Ecclesia Hispana
verba facere sibi proposuit. Sed vir doctus vix
delibatis iis quae ad Toletani concilii tempus pertinent,
caetera silentio prorsus praeterit, amplissimo
relicto nobis aliisque campo, quem eidem Dictinii et
Symphosii causa aperuerat pontificiae apostolicae sedis
auctoritatis tum asserendae, tum propugnandae. Qua
in re a proposito sibi scopo minime cessisse certe ii
 judicabunt qui ejusdem Cenni praefationem percurrerunt.