CAPUT VIII.
Ad refellendas quorumdam et Paschasii Quesnelli potissimum
falsas opiniones, Symphosii et Dictinii
episcoporum causa exactius ex ecclesiasticis monumentis
ad examen revocatur. 
1. Quamvis hactenus multus fuerim in expendendis
Caesaraugustanorum Toletanorumque conciliorum
Actis, ad Priscillianistarum causam et condemnationem
pertinentibus, tamen nihil me praestitisse arbitror,
nisi exactius stylum admoveam in iis describendis
quae ad Symphosium et Dictinium episcopos,
quondam Priscilliana labe pollutos, spectare videntur.
De iisdem enim duobus episcopis aliqui etiam
ex recentioribus scriptoribus verba fecere, quos inter
principem obtinet locum Paschasius Quesnellus,
qui in adornandis sancti Leonis Magni Operibus, nimis
suis partibus indulgens, nullo veritatis studio
 adductus, solam ratiocinandi libidinem secutus, rerum
ecclesiasticarum seriem, susquedeque, vertere
nisus, veterum monumenta aut oscitanter lustravit,
aut in pravum sensum detorsit; et denique veteri
Ecclesiae disciplina abolita, novam regiminis et oeconomiae
rationem moliri allaboravit. Is namque in
notis et observationibus ad S. Leonis Magni epistolam
15  disertius Priscillianistarum causam et
concilia in eosdem Priscillianistas congregata, tempus
quo Symphosius et Dictinius vel in haeresim lapsi
sunt, vel in Ecclesiae communionem suscepti fuere,
diligentius inquirit. In praeceps sane multa ruerent,
quae nos tamquam certa probavimus, si Quesnellianae
conjecturae robur haberent. Sed tentabundus imprimis
is scriptor incedens, utriusque lapsum, Symphosii
nimirum et Dictinii, ante Caesaraugustanum 231
statuit concilium. De qua haeresi infamatus uterque
fuit in Caesaraugustana synodo anni 381 adversus
Priscillianum, cujus judicium declinasse dicitur
 Symphosius, in sententia Toletanae I synodo se subducens.
Nutare arbitror hocce primum Quesnelli assertum.
Nam definitiva illa sententia, quae post concilii
Toletani primi acta legitur, ex qua is certe suam
hausit opinionem, minime hisce dictis cohaeret. Siquidem
animum suspensum in veritatis inquisitione
habuisse Symphosium ibidem asseritur, sola tamen
una die concilio Caesaraugustano stitisse se, qui postmodum
declinando sententiam praesens audire contempserat
. Qua ratione autem haec cum Priscillianistarum
historia cohaerere possint, me omnino latet.
Symphosium episcopum Caesaraugustano concilio
anni 381 subscripsisse certissimum est. Ad aliud
igitur Caesaraugustae habitum concilium laudata verba
referri debent, de quo plerique suspicati sunt,
sed hujus Acta non exstant. Praeterea quae ibidem
subduntur praecedentibus repugnare videntur, nam
aiunt: Arduum nobis esset audire jam dictos, litteris
tamen sanctae memoriae Ambrosii, quas post illud concilium
ad nos miserat, ut, si condemnassent quae perperam
 egerant, et implessent conditiones quas praescriptas
litterae continebant, reverenter ad pacem (adde,
quae sanctae memoriae Siricius papa suasisset) . . . . , magnam
nos constat praestitisse patientiam . Totam in
suam sententiam hanc transtulit Quesnellus narrationem,
minime tamen perpendens an cum caeteris
aliis Priscillianistarum historiae certissimis monumentis
cohaereret, necne. Si ad memoriam revocemus
ea quae in superioribus ex Severo Sulpicio exscripsimus,
dissimilem quamdam in Ambrosio agendi
rationem in eadem causa deprehendimus. Is quidem
Priscillianum, Instantium aliosque hujus sectae viros,
 qui Caesaraugustanae illi synodo anno 381 se sistere
detractarunt; quamvis Mediolanum profectos; non
audivit; non recepit; nec pro iisdem recipiendis ullas
ad catholicos Hispaniarum episcopos litteras dedit.
Qui ergo fieri potuit ut idem Ambrosius post illud
idem Caesaraugustanum concilium audierit, receperit,
poenitentiaeque agendae conditiones Symphosio episcopo
et hujus filio Dictinio atque aliis praescripserit,
qui iisdem moribus et vitiis labefactabantur?
2. Sed aliud quidpiam praeterea laudata in narratione
est; quod cum Caesaraugustani concilii tempore
minime conciliari potest. Ibidem enim sancti Siricii
papae pro haereticis poenitentibus recipiendis statuta
laudantur, Nec Ambrosius ipse alias conditiones jure
praescribere poterat, nisi eas quas apostolica summi
pontificis auctoritas decreverat. Recognovit enim
ille sanctissimus Mediolanensis antistes, et caeteri
illius provinciae episcopi jam in concilio congregati,
neminem ab Ecclesia exclusum legitime eam iterum
ingredi posse, cui supremus Janitor, S. Petri successor,
 januam non aperuerit. Propterea Ambrosius ad
Siricium cum caeteris in concilio congregatis rescribens,
epistolam sic orditur: Recognovimus litteris
sanctitatis tuae boni pastoris excubias, qui diligenter
commissam tibi januam serves, et pia sollicitudine
Christi ovile custodias, etc. Hisce ergo principiis Ambrosius
insistens, Hispaniarum episcopis suggerere
debuit, ut Symphosium et Dictinium poenitentes ad
reconciliationem reciperent, sub illis conditionibus,
dumtaxat, quas jam apostolica sedes decreverat.
Verum cum Siriciana ejusmodi statuta lucem non
aspexerint nisi quadriennio saltem post Caesaraugustanum
illud concilium, anno videlicet 385, III idus
Februarias, Arcadio et Bautone consulatum agentibus,
idcirco mihi numquam persuadere possum Symphonii
et Dictinii causam anno 381 in Caesaraugustana
synodo fuisse recognitam, ambosque ab illo episcoporum
judicio se subduxisse. Nam admissa illa diffamatione
quam confingit Quesnellus, 232 tum
 probata illa subductione a Caesaraugustanorum Patrum
judicio anni 381, jam Symphosium et Dictinium,
utpote contumaces, necessario ad Burdigalensem synodum
accire debebant, cui interesse si detrectasset,
parem cum Instantio et Priscilliano poenam solvissent.
Quid plura? Maximi tyranni gladium minime
evasissent, nec denique ab imperialium tribunorum
furore se incolumes praestitissent, ut paulo prius observavimus.
Burdigalensis porro synodus illa eodem
anno 385 iisdemque consulibus coacta fuit, in qua
nihil de Symphosii et Dictinii diffamatione et contumacia
dictum fuisse, Severi Sulpicii silentio probatum
est.
3. Nos ergo, ut hujusmodi figmentum praecaveamus;
affirmare oportebit, vel scribarum imperitia in
eam sententiam ista verba irrepsisse: Post Caesaraugustanum
concilium, in quo sententia in certos quosque
dicta fuerat, sola tamen una die praesente Symphosio,
qui postmodum declinando sententiam praesens
audire contempserat; vel ad aliud quam ad illud, quod
 anno 381 coactum fuerat debere referri; hocque
nonnisi post Priscilliani, Instantii, aliorumque necem
haberi potuisse, nostra quidem sententia est. Cardinalis
Aguirre, variis adductus conjecturis, tom. II
Concil. Hispaniae, praeter illud primum Caesaraugustanum
concilium, aliud anno 383 ibidem celebratum
asseverat, cui nos subscribere haud possumus, qui
serius illud coactum fuisse contendimus. Verum
quam vis multis obvolutum tenebris istuc negotium
sit et videatur, tamen caetera, quae in laudato illius
definitivae sententiae exemplari subduntur, magnum
lumen ad veritatem propius attingendam suppeditant.
Legitur namque Symphosium, sancto Ambrosio praesente
et audiente, eas conditiones acceptasse et posuisse,
videlicet a recitatione eorum qui dicebantur martyres
jam recessisse et perpetuo recessurum; Dictinium vero
 ecclesiastica obtenta pace, presbyterii locum tenere,
nec accipere honoris augmentum, ut jam papa Siricius
priori sua epistola de lapsis poenitentibus decreverat.
Plane ergo omnes illorum conjecturae ruunt qui Symphosium
et filium ejus Dictinium ante Priscillianistarum
caedem lapsos esse contendunt. Cujus caedis
gesta referens Severus Sulpicius causam fuisse ait,
ut non solum non repressa fuerit haeresis quae illo auctore,
proruperat, sed confirmata, latius propagata
est. Namque sectatores ejus, qui eum prius ut sanctum
honoraverant, postea ut martyrem colere coeperunt.
Peremptorum corpora ad Hispanias relata, magnisque
obsequiis celebrata eorum funera. Caeso itaque Priscilliano
et sociis, catholica religio impie magis et superstitiose
foedari coepit, cum videlicet tamquam veri
martyres haberentur et colerentur ii quos ob graviora
scelera saeculi gladius interfecerat.
4. Ex cujus facti novitate ita ecclesiasticae res perturbatae
fuere, ut plurimi sanctioris vitae episcopi
ab illo judicii et vindictae genere maxime abhorrentes,
 quasi Priscilliani causam tueri videbantur, cum
caedium auctoribus, Ithacio videlicet et caeteris, communione
denegata, anathemate dicto episcopalibusque
sedibus spoliatis, tam grave cruentumque facinus
exhorrebant. Ab illo enim catholicorum schismate
Priscillianistae occasionem arripuere magis atque
magis suam sectam propagandi, cum caesorum cadaveribus
sacros martyrum honores vindicarent, impiamque
eam consuetudinem inter se ipsos et in Ecclesias
inducentes, ut horum nomina inter aliorum martyrum
memorias divinis in persolvendis officiis recitarent .
In ejusmodi quippe amentiam cecidit Symphosius, a
multis deceptus et circumventus, quemadmodum illius
definitivae sententiae exemplaria patefaciunt. Ex Priscilliani
autem dogmatibus duo dumtaxat profitebatur
Symphosius: alterum innascibilem esse Deum, alterum
vero duo rerum aspectabilium principia reperiri.
Nullis tamen libris apocryphis, aut novis scientiis, quas
Priscillianus composuerat Symphosius umquam usus
 est, quamvis Dictinius epistolis aliquantis pene lapsus,
quas omnes suas professione 233 condemnans, correctionem
petens, in Toletano illo concilio veniam postulavit.
Haec itaque omnia tantam apud nos vim habent,
ut nulla prorsus ratione in Quesnelli sententiam adducamur,
ut videlicet arbitremur Symphosium anno
381 in Caesaraugustana illa synodo diffamatum, et
veluti Priscillianistam se ab illorum Patrum judicio
subduxisse. Vix enim ecclesiasticae reconciliationis
donum sibi promereri potuisset, si novemdecim annorum
spatio (quale inter illud et istud Toletanum concilium
intercessit) pertinax in sua contumacia perstitisset.
5. Jam vero ad alia gradum faciamus, quae ob veterum
monumentorum jacturam aeque obscura et
multis difficultatibus implexa sunt: Ambrosium itaque,
veluti pacis et reconciliationis sequestrem, a
Symphosio et caeteris qui lapsi erant interpellatum
fuisse, jam inter omnes cum veteres tum recentiores
scriptores convenit. Non ita tamen exploratum est
 quo anno istos Mediolanum profectos Ambrosius receperit,
traditis illis communicatoriis litteris, ut sub
quibusdam praescriptis et acceptatis conditionibus
catholici ipsi Hispaniarum episcopi, qui se a lapsorum
communione separaverant, ad pacem et ecclesiasticam
reconciliationem eos admitterent. Quid autem
in se continerent divi illae Ambrosii epistolae ad
Hispaniarum episcopos datae, cum jam temporis injuria
interciderint, non undequaque perspectum esse
potest. Ex Actis dumtaxat hujus Toletani concilii
anno 400 coacti evincitur, illas in praecedenti alia
Toletana synodo, ad quam Sympliosius, Dictinius et
caeteri lapsorum acciti venire detrectarunt, fuisse
recitatas; tum etiam Ambrosium sequestris officio sub
iis conditionibus functum esse, ut Symphosius ab
ordinationis munere se abstineret, et Dictinius hujus
filius perpetuo in presbyterii gradu ita permaneret,
 ut ipse et alii clerici aequalis vel inferioris ordinis
numquam ad superiores gradus Ecclesiae possent ascendere.
Sed duo sane tum contigerunt, quae paci et
ecclesiasticae reconciliationi prorsus repugnabant.
Detrectarunt imprimis quotquot Ambrosium adierant
coram Hispanorum episcoporum synodo condemnare
quae perperam egerant, ut idem Mediolanensis antistes,
apostolicae sedis statutis innixus, faciendum praescripserat,
tum a poenitentium statu atque proposito
contra fidem datam recesserunt. Nam vita functo
Asturicensi episcopo, Symphosius ad eam sedem
Dictinium filium evexit, et episcopum consecravit, et
Dictinius ipse, cum eodem Symphosio multos alios
in Galliciae provincia, quorum fides non satis probata
erat, in episcopos ordinarunt. Horum autem omnium
gestorum seriem continet illud definitivae sententiae
exemplar quod in Toletana anni 400 synodo editum
fuit.
6. Superest nunc ergo ut illius habitae Toletanae
 synodi tempus inquiramus in qua, lectis Ambrosii
litteris, poenitentes illi ad reconciliationis pacem admitti
debebant, a qua tamen Symphosius et caeteri
se subtraxerunt. Eam autem habitam fuisse ante Ambrosii
mortem probabilius est. Paulinus enim in hujus
Vita ait: Theodosio imperatori Christianissimo
triennium fere supervixit Ambrosius, qui et ipso die
sabbati sancti illum desiisse vivere scribit: prorsus
(Petavius subdit) Aprilis 4, Christi anno 397, Caesario
et Attico coss. Marcellinus autem hujus obitum anno
sequenti 398 ascribit, Honorio et Eutychiano coss.
Non diu igitur ante divi Ambrosii mortem potuit illa
synodus congregari, nam omnes illi novemdecim
episcopi, qui in contumaces absentes libellarem direxere
sententiam, adhuc 400 anno erant superstites,
quod difficile fuisset, si inter illam et hanc Toletanam
synodum multorum annorum spatium interfluxisset.
Nullum prorsus ad haec horumque similia respectum
habuit Paschasius Quesnellus, sed, pro more
et ingenio suo, divinationibus usus, plures Toletanas
 synodos distinxit, quarum primam inter Caesaraugustanam
anni 381 et Toletanam anni quadringentesimi
statuit, nulla interim prorsus habita ratione, vel ad
Burdigalensem, vel ad Trevirensem, vel ad aliam
forte 234 Caesaraugustanam, quae certissime omnes
Toletanos conventus praecesserunt. Verum isthaec
praetereamus, ne in minimis cum Quesnello contendentes,
nodum in scirpo quaerere voluisse videamur.
7. Hinc igitur nostra potius se vertat oratio, ubi
graviores Quesnelli lapsus offendimus. Cujus quidem
generis esse arbitramur palmares illos errores quibus
notae et observationes in epistolam 15 S. Leonis refertae
sunt. In priori quippe horum Operum editione,
quasi ex suggestu, Paschasius Quesnellus docuerat
Dictinium ex episcopali sua sede ob Priscillianam
haeresim ejectum fuisse, cui postmodum Turribius
successerat. Huic autem errori causam dedere verba
sequentia, quae ex Idatii Chronico recitare dixit:
 Dictinius Asturicensis episcopus, cui ob Priscilliani
haeresim, quam profitebatur, ejecto, cum aliis ejusdem
sectae episcopis, successit Turribius. Incaute etiam monachos
congregationis sancti Mauri lapsos esse deprehendimus
, qui in sancti Augustini Operum editione,
nimia forte Quesnello vel alteri mendaci scriptori,
fide adhibita, illud idem testimonium Idatiano
asseruerunt Chronico, repugnantibus aliunde Augustini
verbis, quibus Dictinium inter catholicos Ecclesiae
episcopos diem clausisse affirmat; et Ferrario ,
qui scripsit Dictinium catalogo sanctorum episcoporum
Asturicensis Ecclesiae ascriptum reperiri, ejusque
memoriam quotannis die 2 Junii ea in Ecclesia
recoli consuetum fuisse.
8. Interim autem Paschasium Quesnellum suis
 laudibus fraudari iniquum foret, qui, laudatum Idatii
Chronicum percurrens, memoriae defectionem seu
allucinationem in prima editione se passum esse fatetur,
ex cujus Chronici lectione sapientior factus,
quae jam dixerat in altera retractavit editione, sed
nimis subdole. Hominis ingenium, qui quoad usque
vixit a jam dictis contra catholicae fidei articulos prolatis
et scriptis numquam recedere voluit, quis profecto
mirari desinet? Sed haereticorum schismaticorumque
ejusmodi fuisse agendi rationem nemo ignorat.
Hi namque quam saepissime, si in historicis similibusque
rebus, parum nihilumve ad eorum systema conducentibus
quandoque per inscitiam, oscitantiam et
arrogantiam defecerunt, haud difficile postmodum
errata revocarunt, correxerunt, et quibusdam veritatis
umbraculis contexerunt, ut videlicet veracium
ingenuorumque animorum opinionem apud suos asseclas,
quos in fidei morumque regulis decipere voluerunt,
sibi vindicent. Sed eum errorem in postrema
sua editione nec integre omnino emendavit Quesnellus.
 Verba illa quidem in Idatiano Chronico desiderari,
nec suo fuisse studio conficta sincere et quasi
jurejurando fassus est. Caeterum fragmentum illud,
cum omnibus substructis, non abradendum a postrema
editione censuit, in spem nimirum adductus posse
aliquando eruditis oculis inter legendum occurrere,
et ad typographum deferri, huic historiae inserendum.
Cui quidem opinioni cum insisteret, non spurium
esse illud fragmentum sibi persuadet, sed ignoto potius
parenti adjudicandum, et tamquam somniator
multa falsa commentitiaque imaginatur, quae catholicae
Ecclesiae et Priscillianistarum historias dejiciunt,
Toletanorum conciliorum fidem auctoritatemque nimis
reddunt suspectam; et, quod gravius est, Idatii
Chronicum, quod et ipse summis laudibus ornat,
pravis suis interpretationibus mutilat, corrumpit et
in contrariam detorquet significationem. Sed ne de
mea sententia comminisci videar, singula quae Quesnellus
adducit, jam statim refellam.
 9. Et primo rogo unde is scriptor hauriat Dictinium
jam ante 400 annum e sua Asturicens
sede dejectum, huicque statim S. Turribium suffectum?
Unde, quaeso, deducit iterum Dictinium
ipsum, Toletanis PP. annuentibus, suam primam
occupasse sedem, quae disserendi ratio, contra
235 Ecclesiae canones, duos confingit episcopos
eamdem sedem administrantes? Horum porro nihil
habet Idatius in Chronico, nihil Toletani Patres, qui
de hac Dictinii restitutione, aut de Turribii ordinatione
nec unum verbum protulerunt. Immo Chronicum
illud et hujus concilii Acta mire inter se concinunt;
in ea videlicet indicanda indulgentia, qua
Dictinio et caeteris poenitentibus episcopis benigne
fuit concessum in suis sedibus perseverare, et dumtaxat
cautum fuit ut ab initiandis episcopis, presbyteris
atque diaconibus se abstinerent, quoadusque
Romani pontificis Anastasii et Simpliciani Mediolanensis
episcopi, Ambrosii successoris, communionis
litteras reciperent: Symphosius autem (aiunt Toletani
 praesules) senex religiosus, qui quod egerat, supra
scripsimus, in Ecclesia sua consistat, circumspectior
circa eos quos ei reddemus futurus; inde exspectabit
communionem unde prius spem futurae pacis acceperat.
Quod observandum etiam Dictinio et Antherio esse decrevimus
. Cum itaque Toletani Patres decrevissent
Symphosium, Dictinium et Antherium in suis
Ecclesiis debuisse consistere, an non confinxit Quesnellus
Dictinium ante illud concilium e sua sede
ejectum, eique Turribium suffectum? Consistant
aiunt PP., non suas sedes recipiant, ut noster annotator
somniatur, quae voces non idem importare vel
leviter attendenti fit manifestum. Non ergo est credendum,
Dictinio adhuc superstite in hujus locum
 Turribium fuisse ordinatum, sed Dictinium ipsum a
die suae consecrationis ad emortualem diem usque in
Asturicensi Ecclesia semper constitisse. Qua in re,
tamquam omnino imbecillae, illico cadunt duae illae
Quesnelli conjecturae et suspiciones, vel de duobus
episcopis eodem tempore eamdem Ecclesiam administrantibus,
quod sacris canonibus vetitum est,
vel de summa Turribii senectute, ad quam certe
pervenisset, si ejus ordinatio ante 400 annum esset
repetenda, cum jam adhuc esset in vivis, et ad laboriosissima
habenda itinera aptus, et habilis anno
Christi 447 sub Leonis Magni pontificatu reperiretur,
ut ex ejus colligitur epistola de qua in seqq. capitibus
verba faciemus. Sed de Turribii ordinatione
ex monumentis quae supersunt, nihil certi definire
possumus. Illud unum dumtaxat nobis ex Augustino
exploratum est, Dictinium ejus praedecessorem extremam
clausisse diem ante annum 420. Siquidem
cum S. Pater hoc anno librum contra Mendacium ad
Consentium scripsisset, Dictinium ex hac vita decessisse
 hisce verbis indicavit: Dictinii episcopi vel cogniti
vitam, vel incogniti famam laudare mendaciter,
est hoc tolerabilius adhuc, quia ille putatur fuisse catholicus,
atque ex illo errore correctus .
10. Nec aliqua ratione urgeri possumus genuino
illo Idatii testimonio, quo olympiad. 306 scripsit:
In Asturicensi urbe Galliciae quidam ante aliquot annos
latentes Manichaei gestis episcopalibus deteguntur,
quae ab Idatio et Turribio, qui eos audierunt, ad Antonium
Emeritensem episcopum directa sunt. Manichaeorum
nomine Priscillianistas ibidem designari, nescio
quo pacto affirmet Quesnellus, cum jam Idatius eo
in Chronico numquam Priscillianistas cum Manichaeis
confundere consueverit, quamvis ambae haereses
Gnosticorum propagines fuerint. Olympiade enim 24,
descripta Priscilliani et sociorum nece, subjicit:
Exin in Gallaeciam Priscillianistarum haeresis invasit.
Rursus, olympiade 294, agens de Ortigio, qui Celenis
fuerat ordinatus, addit : Sed agentibus Priscillianistis,
 pro fide catholica pulsus factionibus exsulabat.
Hac eadem loquendi formula idem Idatius usus est
de sancti Leonis Magni ad Turribium Asturicensem
epistola disserens: Romanae Ecclesiae 43 praesidet
episcopus Leo. Hujus scripta per episcopi Turribii
diaconum Pervincum contra Priscillianistas ad Hispalenses
episcopos deferuntur. Quae quidem omnia 236
cum ipse mecum reputarem, non facile Quesnelli
opinioni subscribere potui, quod videlicet priori laudato
ejusdem olympiadis loco sub Manichaeorum nomine
Idatius Priscillianistas designare voluerit, cum
nobis caeterisque illud Chronicum percurrentibus
utriusque sectae haereticos suis propriis nominibus
appellasse constet. Et quidem paulo post, de quodam
Manichaeo Pascentio urbis Romae, qui de Asturica
diffugerat, sermonem instituens, eum Manichaeum
expresse nominat, quem Antonius episcopus Emeritae
comprehendit, auditumque etiam de provincia Lusitania
facit expelli. Hunc autem Priscillianistam quis
affirmabit? Cum Romae numquam, et Leonis tempore
 potissimum, Priscilliana lues fuerit grassata. Verum
quamvis ultro daretur quod Idatius ibidem ejusmodi
haereticos Manichaeos vocarit, quid inde? Nullum dubium
est Turribium, defuncto Dictinio, in episcopatu
successisse. Hujus igitur studium cum Idatio Lemicae
urbis episcopo in detegendis Manichaeis adhibitum
nihil obstat quin Dictinius usque ad diem emortualem
in Asturicensi throno consederit; non evincit
eum e sua sede exturbatum fuisse; non denique eam
Ecclesiam a duobus episcopis administratam. Quando
enim Dictinius obierat, aut Zosimus, aut Bonifacius
Romanam sedem tenebant. Quando vero Turribius
et Idatius in occultos animadverterunt Manichaeos,
 jam sanctus Leo pontificatum gerebat, ut in
laudato Chronico idem Idatius affirmat.