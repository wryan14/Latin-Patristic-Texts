CAPUT IX.
De Toletana synodo, in qua Symphosius et Dictinius tamquam
poenitentes suscepti sunt, et de Gallaeciae schismate
horum causa exorto. Quesnellianae conjecturae
et ratiocinationes annotantur atque rejiciuntur. 
1. Relicto in hisce exordiis parumper Quesnello ad
nonnulla alia gradum facere statuimus. Ad Toletani
videlicet concilii Acta, ad aliarum rerum seriem in
hac eadem causa gestarum, ad gravissimum denique
illud schisma in Galliciae potissimum provincia excitatum,
postquam Symphosium, Dictinium aliosque
episcopos et presbyteros, quondam Priscilliana lue
infectos, a Toletanis Patribus receptos et absolutos
fuisse, quidam invidi, aut ecclesiasticae disciplinae
conservandae importuno studio addicti, resciverunt.
Et imprimis quod ad laudata Acta attinet, qui oculos,
 prout a conciliorum collectoribus edita sunt, in
ea conjiciunt, valde mutila et imperfecta modo asservari
judicabunt, quod nemo hactenus animadvertit.
Id sequens specimen, quod subjicimus, patefaciat.
In epigraphe quidem nullum vitium irrepsisse arbitramur,
nisi forte illud a collectoribus derivatum,
qui istud Toletanum primum appellant, cum jam
aliud ibidem ab iisdem novemdecim episcopis habitum
Patruinus in sua asserat praefatione, ut etiam in
superioribus annotavimus. Caeterum istud sub Anastasii
pontificatu, Honorio, Arcadio imperantibus,
cum videlicet Stilico primum consul renuntiabatur,
congregatum fuisse, perspicue Idatius in Chronico
indicavit olymp. 294. Eam epigraphem deinde titul
capitulorum excipiunt, qui brevem dumtaxat summam
continent eorum quae ad ecclesiasticam disciplinam
ibidem instaurandam sancita fuerunt. Sed ibi jam
vitium irrepsit, nam laudati tituli Romanis etiam
numeris notati, unum supra viginti capitula firmata
 fuisse indicant; sed postremum, quod erat: De regulis
fidei catholicae contra Priscillianos prorsus desideratur.
Hisce vero capitulorum titulis concilii praefatio
subjicitur, in qua primum illorum novemdecim
episcoporum in Toletana 237 convenientium Ecclesia
nomina describuntur, nulla tamen facta mentione
Ecclesiarum quibus praeerant. Sed iis fideliter descriptis,
Patruinus Emeritensis episcopus illius coetus
praeses, gravem et brevem orationem habuit, qua
in Hispaniarum provinciis ecclesiasticam disciplinam
pessum ivisse conquestus est, atque ita clericorum
scandala percrebuisse, ut gravissimum schisma excitassent.
Quibus quidem malis remedium adhibere
Patruinus cupiens, a communi concilio definiendum
expetiit quid ab omnibus episcopis in ordinandis clericis
esset sequendum. Tum primus omnium ipse praeses
in hanc erupit sententiam: Mihi autem placet
constituta primitus concilii Nicaeni perpetuo esse servanda,
nec ab iis esse recedendum . Cui quippe Patruini
sententiae caeteri episcopi assensi sunt ad
 unum, anathematis poena praeterea eos postulandos
esse judicantes, qui aliud quam statutum est facere
ausi essent.
2. Nihil autem praeter haec habet praefatio illa,
quam deinde viginti dumtaxat capitula, ut diximus,
seu canones excipiunt, afflictis illorum temporum
rebus maxime convenientia, cum ad malorum luem
id dies magis percrebrescentem purgandam, tum
ad aditum intercludendum, ne latius serperet, et
incolumes adhuc Ecclesias et catholicos labefactaret.
Sed cum vigesimum capitulum, quod est de chrismate
a solo episcopo conficiendo, subscriptiones
episcoporum immediate sequantur, ideo graviter
 dolendum est quod altera Toletanorum gestorum
pars exciderit, aut saltem e primigenia sua sede
fuerit avulsa, ut quae ad Priscillianam pertinent historiam,
modo integra, perfecta, et prout a Patribus
fuerunt disposita, minime habeamus
Ejusmodi porro gravis jactura partim dumtaxat
reparari potuit ex alterius concilii Actis, cujus Patres,
vita functis Symphosio, Dictinio ac caeteris qui
de Priscilliana haeresi postulabantur, apud Toletanam
urbem forte convenientes, ne praepostere quidquam
praecipitique animo de transacta haeresi et
schismate judicarent, sancte secum reputarunt, Priscillianistarum
res gestas altius repetere, cunctaque
cognoscere quae jam in ea causa contigerant. Hac
occasione ergo praecedentes Toletanae synodi definitiones
de plenariis gestis excerpi jusserunt, easdemque,
ut universo illi novo caetui innotescerent, publice recitari
demandarunt. Quo autem anno quave occasione
ejusmodi gestorum exemplaria e suis sedibus avulsa
in alio concilio posteriori recitata fuerint, cum Ecclesiae
 monumenta quae exstant non prodant, certo
definiri non potest. Illud certe extra omnem dubitationis
aleam est, excerpta ex genuinis Actis fuisse
avulsa, quando jam Symphosius, Dictinius episcopi,
et Comasius presbyter, ex hac luce migraverant.
Sufficienter hoc indicant sequentia verba posterioris
concilii: Post habitum jam concilium kal. Septembris,
tertio nonas Septembris, post diversas cognitiones
tunc habitas, sub die octava iduum Septembrium excerptae
sunt de plenariis gestis professiones domini Symphosii,
et domini Dictinii sanctae memoriae episcoporum,
et domini sanctae memoriae Comasii tunc presbyteri,
quas inter caeteros habuerunt in concilio Toletano
de damnatione Priscilliani vel sectae ejus. Quis ergo
sibi persuadet sanctae memoriae eos episcopos, illumque
presbyterum, in concilio dictos fuisse, si jam
adhuc superstites exstitissent? Nec enim vita aut
episcoporum mors ab aliis episcopis comprovincialibus,
metropolis aut nationalibus, potuit ignorari, et
 idcirco illos diem extremam clausisse quando ejusmodi
professionum exemplaria in concilio longe posteriori
fuere avulsa et publice recitata, credendum est.
3. Sed harum possessionum exemplaria confictionem
subolere Quesnellus suspicatus est, nec ab hac
suspicione Stephanum Baluzium vacuum arbitramur.
Unde vero confictionis conjecturae hauriri possint
aut debeant, nullus 238 sufficienter indicavit. Nam
Quesnellus, qui in notis ad epistolam 15 S. Leonis aliquos
illarum professionum suppositionis characteres
in medium produxit, a recto disserendiscopo aberravit,
et multa falsa et infirma commentus est. Cujusmodi
quidem est illud primum quo SANCTAE MEMORIAE
episcopos appellat Symphosium et Dictinium; quod si
alias tolerabile esset, in ea tamen professione qua haeresim
abdicant absurdum videtur . Adeone scrupolose
agis, Quesnelli, ut quondam haeretica labe
aspersi, si postmodum evadant poenitentes, singulos
ejurent errores, et cum Ecclesia reconciliati tandem
in pace obdormiant, nefas reputes eos sanctae memoriae
 viros appellari? Profecto tota Christianae rei
historia, sacra diptycha et vetustae Ecclesiarum tabulae
ruerent, pessum irent, et commentis scatere
censenda essent. Antiquitus enim, sicut et modo,
illa loquendi formula usurpata erat ad innuendam
ecclesiasticam pacem et communionem in qua obierant
qui jam ex hac luce demigrarunt; neque iis vocabulis
sanctae memoriae fraudabantur ob haeresim,
vel schisma, in quod lapsi essent, dummodo poenitentes
decederent, et, absoluti ante vitae exitum,
pristinae communioni restituerentur. Immo ejusmodi
homines post adeptum reconciliationis sacramentum,
 ita in honore habebantur, ut eorum nomina Deo ad
altare offerrentur, ut constat ex can. 29 concilii Illiberitani,
quo cautum est ne energumenorum nomina
sacris in mysteriis recitarentur; vel ex 19 concilii
Emeritensis, quo sacerdotibus jubetur: Pro singulis
diebus dominicis sacrificium Deo offerre, et eorum
nomina a quibus eas Ecclesias constat esse constructas,
vel qui aliquid his sanctis Ecclesiis videntur aut visi
sunt contulisse, si viventes in corpore sunt, ante altare
recitentur tempore missae; quod si ab hac decesserunt,
aut decesserint luce, nomina eorum cum defunctis fidelibus
recitentur suo ordine. Horum porro nominum
recitatio catholicae communionis argumentum fuisse
erudite probant Albaspinaeus et Ferdinandus Mendoza
in notis et observationibus ad Illiberitanum concilium
.
4. Sed addit Quesnellus, sanctae memoriae verba
illa, etsi tolerabilia censeantur, in ea professione
qua haeresint abdicant absurda videri. Sed hic gravissimum
nostri annotatoris Quesnelli oscitantiae lapsum
 lector, quaeso, animadvertat, et nobiscum serio illarum
professionum exemplar percurrat, quae in concilio
Toletano contra Priscilliani sectam editae fuere,
simulque perpendat quae ad postremum concilium
pertinent. Illius quippe exemplaris exordium totum
spectat ad postremi concilii PP., qui, adducti studio
inquirendae veritatis, dicunt consuluisse Toletanae
synodi Acta, et excerpi jussisse de plenariis gestis
professiones domini Symphosii, et domini Dictinii sanctae
memoriae episcoporum . Et duo ergo illa verba
prorsus extra professiones posita sunt, et a posterioris
concilii notariis et PP. adhibita dumtaxat fuere
ad innuendam eam ecclesiasticam pacem et communionem
in qua Symphosius et Dictinius obierant.
Praeterea non sibi suadeat Quesnellus hujus concilii
notarios integre eas professiones, prout erant, in
autographo huc transtulisse. Multa quidem ab iisdem
praetermissa sufficienter ea indicant verba: Post
aliquanta . . . . . eodem tempore acta . . . . Dictinius episcopus
 dixit: Audite me. Unde eruitur, ex plenariis Toletanae
synodi gestis ea dumtaxat selegisse quae in
criminum contestationem, horumque exsecrationem,
tum a Dictinio et Symphosio, tum a Comasio, dicta
fuere. Cum igitur professio ab iis vocibus ordiatur:
Audite me, optimi sacerdotes, non est cur Quesnellus
eam confictionis insimulet, cum 239 omnia praecedentia
verba (inter quae haec duo, sanctae memoriae)
notario tribui debeant, ut legentibus patebit.
5. Jam vero aliud confictionis argumentum, quod
secundo loco Quesnellus subjicit adhuc perpendamus.
Deinde (ait) errores Priscilliani et asseclarum ejus vix
attigit, de sola Filii innascibilitate loquens, et de duobus
principiis, et animae cum Patre consubstantialitate,
quas sententias ita condemnant, ut fucum facere videantur,
sibique suas professiones explicandi reservare
facultatem. Cui quippe conjecturae ut robur adderet
auctoritatemque, ad S. Leonem provocat, ex cujus
verbis professionis confictionem comprobare intendit.
Et tertio enim (ita immediate subjicit) S. Leonis
 capitulo patet illos aliquo sensu nascibilem Filium
dixisse. Ex quinto, non illos contendisse disertis verbis
unam Dei et hominis esse naturam, quod in se solummodo
reprehendit Dictinius in illa professione . His
ergo similibusque aliis eruditus criticus insistit, ut
lectorem in malam fidem adducat, ad credendum
videlicet totas illas professiones ad fraudem esse confictas.
Ita quidem ratiocinatur Quesnellus. Sed verane
isthaec omnia esse arbitrabimur? An potius nobis
erit verendum argutulum hunc nimis licenter fabulosa
quaedam comminisci potuisse, cum de aliorum
fraudibus et confictionibus nimis anxie inquirebat?
 Eum autem turpiter aberrasse, priora illa indicant
verba: Deinde errores Priscilliani et assectarum vix
attigit. Quid enim? Attingere forte et confiteri debebant
errores in quos numquam lapsi fuerant?
Exemplar quippe illud de quo agimus, non fidei professionem
in Toletano concilio ab episcopis et presbyteris
poenitentibus factam continet, sed dumtaxat
criminum confessionem ejurationemque. In ea autem
ex Priscilliani erroribus eos dumtaxat exprimere
debebant quibus adhaeserunt, tum deinde Priscilliano
auctori caeterisque ejus blasphemiis anathema dicere.
Cum igitur ex Priscilliani dogmatibus illa profiteri
ausi fuissent: Innascibilem esse Deum, unam Dei et
hominis esse substantiam, aut duo esse principia, ideo
expresse haec tantum confiteri opus erat; eadem exsecrari,
quin se illorum criminum reos facerent quae
numquam admiserunt.
6. Confessionem autem criminumque ejurationem
exemplar illud continere, minime fidei professionem,
produnt illa verba, in quae primus omnium Dictinius
 poenitentiam agens erupit: Audite me, optimi sacerdotes,
corrigite omnia, quia vobis correctio data est.
Scriptum est enim: Vobis datae sunt claves regni coelorum,
sed peto a vobis ut claves nobis regni, non portae
aperiantur inferni. Haec hominis humiliter poenitentiam
agentis, veniam absolutionemque enixe deprecantis,
verba esse quis inficiabitur? Post haec autem
singillatim sua aperit crimina. Haec, si dignamini,
omnia ante oculos pono. Hoc in me reprehendo, quod
dixerim, etc. pari ratione quoque omnia retractavit
quae scripserat, subdens: Sed et omnem praesumptionem
meam de scriptis meis arguo et condemno. Et interposito
juramento, omnia toto corde respuere Dictinius
profitetur, et quae contra fidem scripserat condemnavit.
Haec igitur in se spectata nullam olent
suppositionem, fraudem, aut confictionem; praesertim
cum illi poenitentes coram synodo se sistentes
fidei professionem ab iis Patribus acceptam ex chartula
scripta recitarunt, et anathemate dicto omnibus
 haereticorum libris et dogmatibus, et Priscilliani potissimum,
absoluti et ad communionem recepti fuere,
ut ab exemplari definitivae sententiae colligimus.
7. Falsissimum praeterea est fucum facere voluisse,
aut sibi suasque professiones explicandi reservasse
facultatem. Undenam id conjicit annotator? Contrarium
quidem innuunt haec et consimilia verba concilii
Patribus dicta: Omnem praesumptionem meam de
scriptis meis arguo, atque 240 condemno. Vel illa
alia: Testis est mihi Deus; aut isthaec: Quaecumque
conscripsi, omnia me toto corde respuere; excepto nomine
Dei, omnia anathematizo; omnia quae inveniuntur
contra fidem cum ipso auctore condemno. Non ergo tam
subdoli et versipelles fuerunt poenitentes illi, de quibus
ibi sermo est, ut fucum facere nisi sint, aut contra
fidem prolata explicandi facultatem sibi reservaverint,
ut hac nostra aetate Quesnellus ipse ejusque
asseclae ad apostolicae sedis judicium acciti, et condemnati,
contra omne jus quam saepissime nimis
audacter tentarunt. Splendide tandem noster annotator
 Quesnellus nugatus est, cum ad S. Leonis Magni
dicta provocans, ea quasi in testimonium confictae
illius professionis adduxit. Absolute quidem innascibilem
esse Deum, Leone auctore, Priscillianistae asseruerunt.
Quia verbum caro factum (ait S. doctor)
non vere isti honorent, sed honorare se simulent, jejunantes
eodem die, sicut et die Dominico, qui est dies
Resurrectionis Christi; quod utique ideo faciunt, quia
Christum Dominum in vera hominis natura natum esse
non credunt, sed per quamdam illusionem ostentata
videri volunt quae vera non fuerint. Disertis quoque
verbis Priscillianistas contendisse unam Dei et hominis
esse substantiam et naturam ipse S. Leo, cap.
5 docuit, dicens: Quinto capitulo refertur animam
hominis divinae esse substantiae, nec a natura creatoris
sui conditionis nostrae distare naturam . Quae duo
 cum ego sedulo animadvertissem, facile in eam persuasionem
adductus sum, aut Quesnellum nimis fidenter
suis studiis indulsisse, aut in S. Leonis
Operibus adornandis oscitanter semper ea percurrisse
ut quam saepissime nostris hisce dissertationibus
palam fecimus.