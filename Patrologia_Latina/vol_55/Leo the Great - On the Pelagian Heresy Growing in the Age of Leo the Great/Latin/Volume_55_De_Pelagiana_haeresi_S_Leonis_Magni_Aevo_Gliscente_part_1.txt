284 CAPUT PRIMUM.
De Juliano Eclani episcopo, ejusque agendi ratione,
ut Pelagianam haeresim latius in vulgus spargeret.  
1. Inter Coelestii discipulos principem locum tenuisse
Julianum Eclani episcopum, jam ex ecclesiasticis
monumentis et imperialium decretorum legibus
omnibus exploratum est. Is ergo, quamdiu S. Innocentius
papa primus vixit (a quo episcopatus ordinem
obtinuerat), variis simulationum artibus nefarium
illius haereseos virus obvolvere studuit; atque
sub pietatis et charitatis velo erga egenos totam
animi impietatem obtendere conabatur. Immo, si
Mario Mercatori fidem adhibemus, idem Julianus, ut
sancto pontifici Innocentio pergratam rem faceret,
exterius, absque ulla prorsus simulatione et verborum
involucro, Pelagium et Coelestium tamquam
catholicae fidei desertores palam damnare non detrectavit.
Praedicti sane Coelestius et Pelagius non tunc
primo a sanctae memoriae Zosimo videntur esse damnati,
 sed ab ejus decessore sanctae recordationis Innocentio,
a quo et Julianus fuerat ordinatus; quippe
post illorum damnationem, usque ad praedicti Innocentii
excessum e vita, in ejus communione permanens
et perseverans in sincera sententia, et communicans
damnatori praedicto, cum ipso quoque sine dubio Pelagium
Coelestiumque damnavit. Utinam ergo Innocentius
diu in vivis stetisset, aut Julianus ante illius decessum
mortem obiisset! Non enim tantas calamitates
Ecclesia perpessa fuisset, nec tot olim sanctissimi
Campaniae et Italiae episcopi, Juliano duce et antesignano,
catholicae fidei puritatem maculassent; non
denique tot tantaque scripta blasphemiis aspersa impietatibusque
referta ultro citroque transmissa fuissent,
quemadmodum Eclanensis episcopi impetu et
furore contigisse exploratissimum est. Quid vero fecerit,
quidve Julianus, mortuo Innocentio, moliri
tentaverit, certe et plenissime ecclesiasticis monumentis
edocemur. Siquidem tunc non valens amplius
 odium in apostolicam doctrinam cohibere, quasi irarum
impotens factus, palam in iis populum edocebat
quae jam a Coelestio didicerat; sanctissimos et alioquin
doctissimos catholicae Ecclesiae episcopos carpere
et vellicare non verebatur; Augustino 285
caeterisque Africae Patribus diras imprecabatur, atque
in dies deterior factus, contempta prius auctoritate,
doctrina et admonitionibus sancti Zosimi papae,
plurimos in malam fidem adduxit. Tum tandem rejecta
ejusdem summi pontificis dogmatica epistola
(quam tractatoriam appellant, quamque universi catholicae
societatis episcopi summa animi veneratione,
tamquam fidei regulam, susceperant), ipse impudentissime
eidem una cum aliis episcopis subscribere
recusavit.
 2. Tantarum tamen improbitatum poenas diu luere
non distulit. Etenim e sacerdotii primum gradu dejectus,
tum sua episcopali sede spoliatus, ac postremo
imperiali sanctione ab omnibus Italiae oris proscriptus,
apud Orientales se exsulem recepit, spe
omni denique frustratus posse aliquando, aut proprium,
aut alium quempiam episcopalem conscendere
thronum. Contra vero alii ex episcopis quos
improbitatis sibi socios asciverat, maxime poenarum
vim, magnitudinem et ignominiam reformidantes,
secum reputarunt nimis turpe fore apostolicae sedis
judiciis non obtemperare; idcirco, Juliano derelicto,
damnatisque Pelagio atque Coelestio, supplices apostolicae
sedi libellos exhibuerunt, a qua clementer
suscepti, propriis sedibus restituti sunt. Alii vero
qui pertinaci animo imperiales et ecclesiasticas poenas
subire non verebantur, perpetuo depositi atque
exauctorati, extra omnes Italiae fines compulsi fuerunt.
Rem totam hisce fere verbis Marius Mercator
laudato loco exposuit: Cui (Zosimi epistolae videlicet)
 Julianus et reliqui complices ejus subscribere detrectantes,
consentaneosque se nolentes iisdem Patribus
facere, non solum imperialibus legibus, sed et sacerdotalibus
statutis depositi atque exauctorati, ex omni
Italia deturbati sunt, ex quibus plurimi resipiscentes,
et a praedicto errore correcti, regressi sunt supplices
ad apostolicam sedem, et suscepti suas Ecclesias receperunt.
3. Haec porro sanctissimi pontificis Zosimi gesta
ex Mario Mercatore recensentibus, amplissimus nobis
aperiretur campus evertendi omnia mendacia atque
calumnias quibus referta est dissertatio 13 de Conciliis
Africanis, quam in apostolicae sedis odium Paschasius
Quesnellus conscripsit. In ea quippe omnia
susquedeque perturbans, et vertens licenter sanctum
pontificem Zosimum carpit, atque eum de nimia cum
Pelagianis conniventia culpans, vehementer exagitat:
Romanae Ecclesiae clericos quoque tamquam Pelagiana
tinctos fuligine describit; provincialium in
 Africa conciliorum auctoritatem ultra debitos et a
divinis legibus praescriptos limites extendit; ipsius
denique apostolicae sedis jurisdictionem dignitatemque,
quam Africani Patres tunc summa cum religione
prosequebantur, non tantum elevare, sed etiam dejicere
conatus est. Sed hisce imposturis quid? Suis
dumtaxat asseclis audacter imponere potuit, non nobis,
qui ex Prospero in Augustini Vita optime novimus
Africanos Patres, ab apostolicae sedis judicio
tunc vel maxime pendentes, numquam in plenaria
synodo convenire voluisse, nisi posteaquam Zosimi
papae decretum ad eos pervenit. Cui deinde decreto
bis centum atque duodecim Patres, ut in omnibus
suffragarentur, octo canones ediderunt, qui perperam
Milevitanae secundae synodo attribuuntur. Sed Milevitana
 ista, ait doctissimus Petavius , contra Pelagianos
nihil statuit, et ex illis octo canonibus, tertius,
quartus et quintus a Coelestino papa  sub
Carthaginensis concilii nomine citantur. Haec vero
silentio premere maluimus quam in medium proferre,
cum haud in animo in praesens habeamus singulis
laudatae dissertationis mendaciis et fraudibus
occurrere, eademque refellere: potissimum cum ad
ea rejicienda quisque uberrimam habeat rerum copiam,
jam pridem ab eminentissimo cardinali Norisio
paratam 286 in libris de Pelagianorum Historia.
Cujus nos etiam subsidiis insistentes, ea dumtaxat
delibanda duximus quae ad hujus exortae haeresis
tempus, quae ad illius auctores et antesignanos, quaeque
tandem ad nonnullorum Romanorum pontificum
gesta pertinere videntur; ut, videlicet, brevissima
quadam praemissa rerum historia, faciliorem pararemus
viam ad ea quae de sancto pontifice Leone
mox exponere aggredimur. Caetera autem, quae Africanorum
conciliorum causam attingunt, et apostolicam
 sedem ab omni labe vindicant, alibi expedienda
reservavimus.