CAPUT II.
Sancti Leonis Magni studium in Juliano et Pelagianis
evertendis Campaniam populantibus. 
1. Ad propositum itaque ut revertamur, nemo sibi
persuadeat, aut Julianum cum suis impietatis sociis
ita pacifice exsilium aliasque poenas subiisse, ut Coelestino
papae atque Xysto hujus successori fucum
facere non tentaverit, ut absolveretur. Nemo quoque
arbitretur Urbem, Campaniam, aliasque Italiae regiones,
post Juliani caeterorumque episcoporum exturbationem,
penitus a Pelagianorum lue liberas mansisse.
Julianus imprimis, comparato sibi Nestorii
Constantinopolitani episcopi praesidio, suam et sociorum
causam dolo atque fraudibus apud sanctum
Coelestinum agere tentavit, apud quem, ut sibi et
exturbatis sociis episcopales restituerentur sedes,
 quam saepissime institit. Interim quoque Pelagiani,
hinc atque illinc per Italiam sparsi succrescentes,
spe fovebantur, quandoque proprios sibi reddendos
esse pastores, ac propterea, non a querimoniis, non
a tumultu, non a maledictis desistebant. Quare, vix
mortuo Coelestino, et in ejus sedem Xysto suffecto,
hujus fidem et apostolicum vigorem Julianus tentare
ausus est, cum, ad eum datis supplicibus libellis,
catholicam fidem profiteri simulabat, ut pristinum
episcopatus honorem et munera pontifex ei restitueret.
Rem narrat Prosper Aquitanus in Chronico,
addens praeterea Julianum non ab alio fuisse elusum
quam a sancto Leone tunc Romanae Ecclesiae archidiacono,
qui omnium virium suarum contentione
apud sanctum pontificem egit ut a simulata haeretici
hominis poenitentia sibi atque toti Ecclesiae caveret.
Hac tempestate Julianus Eclanensis jactatissimus
Pelagiani erroris assertor, quem dudum amissi episcopatus
intemperans cupido exagitabat, multimoda
 arte fallendi correctionis speciem praeferens, molitus
est in communionem Ecclesiae irrepere. Sed his
insidiis Xystus papa, diaconi Leonis hortatu, vigilanter
occurrens, nullum aditum pestiferis conatibus
patere permisit, et ita omnes catholicos de rejectione
fallacis bestiae gaudere fecit, quasi tunc primum superbissimam
haeresim apostolicus gladius detruncasset.
Ita scripsit laudatus Prosper ad consulatum
Theodosii XVII et Festi, qui juxta Petavii tabulas
rejiciendus est in annum Christi 439, ut etiam eminentissimus
card. Norisius annotavit.
2. Tanta ergo fuit S. Leonis adhuc diaconi mira
prudentia ingeniique sagacitas, ut statim hujus Pelagianorum
signiferi dolos, malam fidem et simulationes
comprehenderet, qui, dumtaxat, intemperantiori
 amissi episcopatus cupiditate actus, in catholicorum
communionem cum omnibus honoribus et
muneribus admitti efflagitabat, ut denuo Ecclesiam
perturbaret et novis machinis impeteret. Posteaquam
vero animo omnibus periculis superiore idem Leo
hisce malis occurrisset, haereticos cum Nestorianos,
tum Pelagianos scriptis etiam exagitandos esse censuit.
Ac perinde, quasi praescius divinae sui ipsius ad
summum Ecclesiae pontificatum electionis, Cassiam
Massiliensis presbyteri verecundam taciturnitatem
crebris 287 adhortationibus excitavit, atque istius
propositum ac sententiam laudabili studio et imperiosissimo
affectu vicit, et quasi impulit ut septem
adversus Nestorium de Incarnatione libros scriberet
et evulgaret. In iisdem porro libris nullum prorsus
morem Pelagianis gessit, sed eos impetiit atque
proscidit. Quare etsi, a Cassiano absolutis dudum
Collationum spiritualium libellis, secum reputasset,
constituissetque se in silentii portu collocare, excusaturus
per taciturnitatis verecundiam loquacitatis
 audaciam, atque ut Semipelagianorum fautoris maculam,
falso omnino illi affictam, deleret, tamen ex
tam alto praemeditati silentii recessu, in publicum
formidandumque judicium, nostro adhortante Leone
atque imperante, venit, novum subiit laborem, cum
adhuc de praeteritis erubesceret. Ita profecto fassus
est idem Cassianus in epistola nuncupatoria ad Leonem,
in qua hunc etiam ita alloquitur: Tua enim jam
hic magis causa quam mea vertitur, tuum magis judicium
quam meum officium periclitatur. Me enim, sive
par sim tuo imperio, sive non sim, ipsa aliquatenus
obedientiae ratio atque humilitatis excusat . . . Et paulo
post haec subjicit: Tua ergo haec res, tuum negotium,
tui pudoris opus est.
3. Non multum vero post, non solum fama (qua
nihil in hujusmodi rebus est celerius) usquequaque
persuasit, sed nuntii etiam praecucurrerunt, Xystum
Romanum pontificem ex hac luce migrasse. Quod
cum Pelagiani audissent, statim sibi novas clades
 imminere intellexerunt, si archidiaconus Leo ad
pontificatum assumeretur. Et propterea maximo timore
gravissimisque periculis cruciabantur, et quasi
in se ipsos etiam veluti de superiori loco nova fulmina
jaculanda prospiciebant. Et quidem faustis hisce
ominibus Leo Ecclesiam regere aggressus est. Nam,
ad communem fidei catholicae utilitatem, statim haereticis
omnibus et Juliano potissimum, ac caeteris
Pelagianis qui in Campania commorabantur, maximum
bellum indixit. In Italia nobis per Campaniam
constitutis, dum venerabilis et apostolico honore
nominandus Leo Manichaeos subverteret, et
contereret Pelagianos, et maxime Julianum .
Qua in re tamen eos scriptores minime esse audiendos
arbitror, qui ex Photii scriptis perperam
eruerunt sanctum Leonem in Campaniam adversus
Juliani insidias Prosperum Aquitanum destinasse.
Nec enim Photius sua in Bibliotheca tale aliquid
asseruit. Codice 54, dumtaxat, scripsit de Pelagiana
 haeresi renascente : Post non diu rursum veluti
existere atque enasci e mala radice impudenter
cum coepisset, Romae etiam quidam pro haeresi libere
locuti sunt, quos Prosper homo sane divinus, libellis
adversus eos in vulgus editis, facile dissipavit exstinxitque,
Leone etiam nunc, quem diximus, Romanam
sedem gubernante. Non ergo Prosper, auctore
Photio, Pelagianos in Campania commorantes
evertit, nec ad eam subeundam provinciam a papa
Leone missus et destinatus fuit, ut Usserio, Caveo
aliisque placuit; sed tantummodo quosdam libellos
contra eos evulgavit, qui libere pro haeresi Pelagiana
loquebantur. Quibus porro verbis potius quosdam
homines indicatos esse arbitramur, qui nec Scripturarum
testimonia intelligentes, nec qua par est submissione
 apostolicae sedis judiciis obtemperantes,
inanem ambitiosamque scientiae speciem affectabant,
dum illius haereseos vindices videri cupiebant. Quorum
quidem consuetudo hodierno quorumdam mori
simillima est, cum saepissime garrulos, quosdam et
clamosos doctores, ne ardeliones appellem, offendamus,
qui publicas venalium librorum officinas, eo
dumtaxat animo frequentare solent, ut summa cum
libertate aliorum gesta et scripta notent et carpant,
eademque maledicis carminibus describant, cum
tamen, oh summa ingeniorum confidentia! ipsis nec
a natura, nec ab officiis, 288 neque a scientiarum
peritia et exercitationibus, ratione ulla datum sit de
hujusmodi facultatibus vel leviter judicare.
4. Ejusmodi itaque hominum loquacitatem atque
licentiam S. Prosper quatuor aut saltem tribus libellis
cohibuit. Porro autem et illud reputans, homines
videlicet, carminibus magis quam soluta oratione
delectari consuevisse, idcirco metrice conscripsit.
Praecipuum vero hosce inter libellos locum
 obtinet carmen illud de Ingratis, in quo contra Pelagianos,
non tantum Ecclesiae rerum gestarum seriem
describit, sed etiam omnes nefarios illius haereseos
errores in medium adducit et evertit. Annon igitur
ex hoc orationis genere populus et vulgus intelligere
poterat quali quantave reverentia illa apostolicae sedis
decreta suscipienda forent, quae jam ab omnibus Ecclesiarum
episcopis tamquam fidei tesserae habebantur?
Annon praeterea sola hujus libelli epigraphe,
omnibus qui libere pro hac haeresi loquebantur, aut
pudorem excitare potuit, aut illius legendi cupiditatem
injicere, utpote gravem indicans in opere ingratorum
animorum censuram contineri, quos quolibet
tempore cunctae nationes exhorrere et ab eorum
consuetudine segregare se consueverunt? Et sane si
ingratus is censeri debet qui pro acceptis beneficiis
nec gratias rependit nec habet, quanto magis qui beneficia
etiam se accepisse negat, et qui ingratis morem
gerens, horum vitium et causam defendere nititur?
 Merito igitur Pelagianos ingratorum sibi nomen
acquisivisse in dubium revocari vix potest quia
nemo (ait Martinus Steyaert) pejus ingrati animi
vitio laborat, quam ille qui voluntati ac misericordiae
divinae impie voluntatem praefert humanam, quasi
originaliter malus receptionem boni, non a summo
bono, sed a se ipso inchoet.
5. Hisce tamen rationibus eminentiss. Norisius
refragari videtur. Libro quippe II Pelagianae Historiae
ita de testimonio Photii scripsit: Caeterum nulli
sunt libri Prosperi contra Pelagianos, cum Photius
eos libellos vocet, intellexisse puto eos quos in Gallia
contra Semipelagianos evulgavit, quos tamen ante
Leonis pontificatum scriptos esse mihi compertum
est. Contra ingratos vero lepidum illud carmen Romae
eumdem scripsisse unus Usserius sine teste affirmat
pag. 380. Num ergo haec dissimulanda sunt?
Ne semper cum doctissimo viro negotium me habere
velle videar, ut critici, litterariae rei Veneti scriptores,
olim publicarunt, cum primum nostra Rufini
 editio lucem aspexit . An ita Norisii conjecturis
subscribere oportet, ut in nostra opinione labare
videamur? Absit ut nostra cogitatio in istuc incidat
consilium! Nec enim Photii testimonium ita est imbecillum,
ut apud nos et apud eruditorum coetum
aliquam saltem sibi non vindicet fidem. Neque praeterea
ita eidem esse adhaerendum arbitramur, ut
clarissimi doctissimique viri cardinalis Norisii conjecturas
atque rationes impetere aut rejicere audeamus.
Nimis enim turpe foret vel leviter etiam eruditissimi
hominis laedere existimationem, qui pro
Ecclesiae rebus, post tot exanilatos labores meliora
suorum studiorum catholico orbi specimina exhibuit,
cum in Pelagiana conscribenda Historia, tum in
antiquorum monumentis ornandis. Cum haec itaque
mecum reputarem, iterum conjectis oculis in Photii
 testimonium, utriusque scriptoris opiniones seu asserta
facile conciliari posse mihi in animum induxi,
atque ea potissimum de causa, quod Photius nullibi
asserat, Leone Romanam sedem tenente, Prosperum
ejusmodi contra Pelagianos exarasse libellos. Ait
dumtaxat: Prosper, homo sane divinus, libellis adversus
eos in vulgus editis, facile dissipavit exstinxitque.
Qui certe loquendi modus potius indicat Prosperum
Romae sibi nactum occasionem publicandi in
plebem etiam libellos, quos forte antea contra Pelagianos
conscripserat. Hanc autem significationem
Photii 289 verba praeseferre, nemo inficiabitur,
qui ad genuinum illorum verborum sensum animadvertat;
simulque recogitet nusquam propria scripta
omnibus indiscriminatim PP. communicare consuevisse.
Nec enim tanta tum erat manuscriptorum codicum
copia, ut etiam vulgi manibus tererentur.
Idcirco sat verisimile esset arbitrari Prosperum libros
quos forte ipse, auctore Norisio, in Galliis conscripserat
Romae demum in vulgus etiam edidisse,
 ut Pelagianorum vindices dissiparet et exstingueret.
6. Postremam hanc conjecturam Hieronymi ad
Florentium epistola auget, de qua nos ipsi in Eusebii
editione disseruimus. Ibi namque annotavimus, maximam
fuisse librorum communicationem Hieronymum
inter et Rufinum. Quare ille Florentium enixe
rogat ut ubi hospitio Rufinum communem amicum
exceperit, petat ab eo sibique mittendos curet beati
Rheticii Augustodunensis episcopi commentarios in
Canticum Canticorum. Praeterea nomine cujusdam
Pauli Senis de Rufini patria reddi sibi postulat Tertulliani
codicem: Interpretationem insuper Psalmorum
Davidicorum et prolixum valde de Synodis librum
S. Hilarii, sua Hieronymi ipsius manu apud
Treviros exscriptum. Ex qua epistola intelligimus
codices Operum a Patribus elucubratorum ita perraros
quinto Ecclesiae saeculo fuisse, ut vix eorum
exemplaria parandi esset facultas hominibus vel
maxime pecuniosis, aut iis qui improbum amanuensium
 laborem subire non reformidabant. Quamvis
igitur hoc ultro demus, quod Prosperi libelli, de quibus
Photius disseruit, in Galliis ab auctore fuerint
conscripti, quid inde tamen impedimenti erat quominus
ad communis causae utilitatem in vulgus pariter
postea ederentur? Et quidem non alium Photiana
verba sensum subire nobiscum judicabunt, qui eadem
secundum grammaticae apices voluerint interpretari.
Numquid enim aliud ibi laudatus Photius,
nisi unum hoc dumtaxat innuit, nimirum sanctum
Prosperum magnum veritati lumen et adjumentum
attulisse in iis libellis pervulgandis, quibus facile
omnes vulgi tumultus compescuit, atque catholicorum
cum pietatem, tum religionem fovit, confirmavit
et auxit? Et sane vulgus ipse, quamvis in ecclesiasticis
rebus sit parum versatus, nec facile docentis
auctoritati obtemperet, quam saepissime tamen, si
necessariis negotiis curisque sit vacuus, obloquentium
sermones audire nequaquam abnuit, ac ab iisdem
veluti quodam captus illicio, cum de justitiae
 rigore agitur, judicum rectitudinem vel integritatem
sibi facit suspectam, de reorum criminibus frequenter
praepostere judicat, et quadam miseratione erga damnatos
motus, cum ob poenas quas luunt, tum quod
ab iis abhorret, sanctissimos Ecclesiae praesules atro
dente petere non erubescit. Ut itaque malis hisce
omnibus sanctus Prosper occurreret, simulque vulgi
pietatem et religionem foveret, ut diximus, et excitaret,
sat verisimile est eum idcirco tristibus versibus
Pelagianorum mores et instituta exagitare voluisse,
ut scilicet vulgus ipse non se falli sineret, atque
ad veritatis inquisitionem investigationemque traheret
et accenderet. Et sane non alia de causa ejus
oculis rerum gestarum seriem et ordinem, Pelagianorum
impietatem et errores cumdem subjecisse credendum
est, nisi ut deinceps divinae gratiae laudes
 concineret, catholicae Ecclesiae fidem et pietatem celebraret,
et ipsorum demum haereticorum gesta, dogmata,
clades, exitium atque ignominiam in oris canticum
verteret. Ejusmodi autem felicem exitum celebri
carmine de Ingratis, tum tribus aliis libellis in
vulgus editis, Prosperum assecutum fuisse, Photii
laudata verba non obscure denuntiant, sive S. Prosper
multo ante Leonis Magni pontificatum, sive hujus
pontificatus tempore eos libellos conscripserit.