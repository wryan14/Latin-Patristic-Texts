290 CAPUT III.
De tempore quo S. Prosper suos libellos in Pelagianos
conscripsit. 
1. Jam vero nunc extra nostri instituti propositum
vagari videbimur, si horum libellorum epocham diligentius
inquirere statuamus. Sed ab hoc munere
nulla ratione abduci potui, cum ea in epocha inquirenda
omnes praecedentes scriptores lapsos esse perspexerim.
Nec enim carmen de Ingratis ad annum
 429, vel ad sequentem, revocandum est; neque duo
illa epigrammata in Augustini obtrectatorem in annum
417 vel 418 rejicienda sunt, ut praecedentes
scriptores asseruerunt. Id imprimis ex Prospero ipso
colligitur, qui ita de Ingratis carmen orditur, ut plene
abolitum omne Pelagianum virus describat. At
quorsum haec Prosperi spectaret oratio, si Ecclesiae
hoste nondum eliso, adhuc tumidus per Campaniam
aliasque Italiae regiones sese extulisset? Qua porro
ratione Prosper dixisset plenam ab Ecclesia contra
Pelagianos reportatam fuisse victoriam, si horum
signifer Julianus, vel Constantinopolim, vel per Italiam
et Gallias novas turbas excitare potuisset, ut
semel et iterum in catholicam societatem irrepere
tentaret? Nec enim similes loquendi formulae, aut
ad Africae synodos, aut ad sancti Innocentii papae
decreta dumtaxat debent referri; nam, ut optime ex
ecclesiasticis monumentis intelleximus, tunc Julianus
in apertam haeresim nondum erat prolapsus, sed sub
 religionis ac pietatis larva nefarios errores potius
obducere conabatur. Neque de papae Zosimi constitutione,
aut de concilii Ephesini sanctionibus possunt
eadem sancti Prosperi verba interpretari, cum jam
sub Xysto et Leone Romanis pontificibus Julianus
ipse, et reliqui Pelagiani praesules, hinc atque illinc
novas turbas et molimina excitantes, episcopales sedes,
honores et ministeria ut sibi restituerentur omnibus
studiis contendebant.
2. Prosperi igitur carmina non alio potius quam
Xysti aut sancti Leonis tempore convenire posse nobis
videtur. Et quamvis absolute asserere haud audeamus,
istud carmen Leonis aevo fuisse conscriptum,
tamen cum ita loquatur, ut Pelagianam sobolem penitus
exstinctam describat, et veluti de confecto
bello, de parta victoria, de pace secuta mentionem
faciat, minime ejusmodi conjectura omnino debet
refelli, ut ex ejusdem Prosperi carminibus ipse lector
poterit judicare.
 Congenitae in Christo gentis mihi castus ab alto
Insinuatus amor proprias excedere vires
Me jubet, atque pias accendere carmine mentes:
Ne post confectum celebris victoria bellum,
Securos animos incauta pace resolvat,
Ceu metus eliso jam nullus ab hoste supersit,
Nec caput attriti virosum palpitet anguis.Quod si tamen quisque contendat istud Photii dictum:
Romae etiam quidam pro haeresi (Pelagiana nimirum)
libere locuti sunt, quos Prosper, homo sane
divinus, libellis in vulgus editis, facile dissipavit exstinxitque,
de uno dumtaxat carmine de Ingratis minime
comprobari, ego quidem non multum repugnabo.
Immo, licet illud opus libellorum nomen re
ipsa subeat, tum cum ab auctore in quatuor aequales
partes fuerit divisum, quarum unicuique proprium
atque singulare argumentum respondet, ut jam cl.
 D. Antonius Salinas, regularis canonicus, in sancti
Prosperi ornandis Operibus probavit; tum deinde,
cum hocce orationis genus satiricos versus ad aliorum
malos mores et instituta carpenda et exagitanda
comparatos contineat, merito etiam ex hominum
loquendi usu sibi libellorum nomen vindicavit. Ne
autem negotii plenus Norisio repugnare videar, leves
has conjecturas praetereo, atque ad alios tres etiam
Prosperi libellos 291 contra Pelagianos editos mea
se convertit oratio. Conscripsit itaque, ut diximus,
Prosper duo alia epigrammata in sancti Augustini
obtrectatorem, quibus et celebre illud Nestorianae et
Pelagianae haereseos addidit epitaphium. Sed illa
orationum genera certe prorsus intempestiva fuissent,
si saltem Augustinus aut nondum extremam
diem clausisset, aut si alterutra ex illis haeresibus
adhuc penitus exstincta et abolita non fuisset, quae
revera duae illae haereses ad plenum exitium minime
fuerunt perductae, nisi posteaquam Augustinus diem
obierat. Cujus quidem argumenti pondus Prosperi
 editores praesentientes, epitaphium dumtaxat in Nestorianos
et Pelagianos serius exaratum asseruerunt;
illud videlicet ad annum 432 revocantes, cum
nimirum, e vivis sublato Augustino, duae illae haereses
in plenaria Ephesina synodo damnatae fuerunt.
At id saltem de aliis libellis asseri oportere gravissimae
conjecturae nos urgent. Quis namque reputabit
Augustino adhuc superstite alium quempiam pro ejus
nomine atque doctrina sibi vindicis partes assumere
voluisse? Annon sanctus doctor ipse, quoad vixit,
stylum semper contra suos adversarios paratum habuit,
eos vel molli brachio perstringendo, aut gravissimis
censuris eorumdem machinas destruendo? Sat
igitur verisimile est Augustinum illum, qui Adrumetinos
monachos perperam ejus scripta interpretantes
corripuit, objurgavit; qui Pelagium et Julianum perpetuo
impetiit et exagitavit; qui ab Hieronymi objectionibus
propriam doctrinam modeste purgavit; sat,
inquam, verisimile est hunc Augustinum novas illas
 Pelagianorum obtrectationes inultas minime reliquisse,
aut saltem debitas gratias Prospero ejus vindici
reddidisse. Reddidisset tamen, si in vivis exstitisset
adhuc cum laudatos libellos Prosper conscripsit.
3. Prosperi deinde duae ad Augustinum epistolae
magnum nostris conjecturis robur adjiciunt. Sed Caveum,
Usserium, Joannem Olivarium caeterosque
Prosperi editores in assignanda praedictorum libellorum
epocha gravius lapsos esse patefaciunt, si nos
tempus quo ejusmodi epistolae conscriptae fuerint
diligentius inquiramus, atque ad eorumdem argumenta
animi cogitationem convertamus. Quoad tempus
attinet, Caveus credidit anno 426 fuisse conscriptas.
Novissimus autem eorum editor sibi persuadet
exeunte anno 428, vel ineunte anno 429, scriptas
fuisse. Ita ad marginem annotavit pag. 89. Si deinde
epistolarum argumenta perpendamus, in iis palam
Prosper testatur Pelagianae haereseos reliquias in
Galliis et in plerisque aliis regionibus adauctas fuisse;
 maximas quoque querelas excitatas adversus ejusdem
Augustini opuscula, et praesertim contra doctrinam
libro de Correptione et Gratia explicatam. Quis autem
affirmare velit jam tum Prosperum carmen illud de
Ingratis cum caeteris libellis a Photio laudatis concinnasse
cum has epistolas scriberet? Nonne in iis recensuit
gravissimas difficilioresque quaestiones a
Pelagianis motas, quas clara luce ab illo sibi aperiri
cupiebat, et, quasi in multarum rerum intelligentia
nutans, lumen ex novis Augustini scriptis efflagitabat?
Galliam pene totam fuisse commotam, cum Prosper
haec scriberet, priori epistola declarat, et propterea
fieri studebat S. Patris sapientia et eruditione doctior,
et ut prodesset multis suo rogatu, eum interpellat,
scribens: Tribue nobis in hac causa, papa
beatissime, pater optime, quantum juvante Domino
potes, diligentiam pietatis tuae, ut quae in istis quaestionibus
obscuriora et ad percipiendum difficiliore
sunt quam lucidissimis expositionibus digneris aperire
  . Harum autem gravissimarum quaestionum
decem argumenta statim subjicit, et interim veritus
contra tot adversarios meritis atque honoribus claros
in apertum disputationis campum prosilire, et contra
eosdem dimicare, animi fervorem silentio cohibet,
quoadusque ab Augustino obtinebit responsum.
Quibus omnibus enodatis (ita ultimum ejus epistolae
caput orditur), et multis insuper quae altiore intuitu
292 ad hanc causam pertinentia magis potes videre
decussis, credimus et speramus non solum tenuitatem
nostram disputationum tuarum praesidio roborandam,
sed etiam ipsos quos meritis atque honoribus claros
caligo istius opinionis obscurat defaecatissimum lumen
gratiae recepturos. Non itaque tum Augustini obtrectatores
suis carminibus Prosper impetere poterat, non
plenam canere de Pelagianis reportatam victoriam, si
et ipse, inter alia et alia dubia jam haerens suspensus,
ab Augustino inquirebat an Christiana fides ea dissensione
violaretur, quantum periculi in adversariorum
opinione patefaceret. Deinde quomodo per istam
 praeoperantem et cooperantem gratiam liberum non impediatur
arbitrium, explicaret. Tum utrum praescientia
Dei ita secundum propositum maneat, ut ea ipsa quae
sunt proposita, sint accipienda praescita, et id genus
alia, quae octavo ejusdem epistolae capite a quopiam
possunt lustrari. Sodes igitur dicant, qui duo Prosperi
epigrammata contra Augustini obtrectatorem ad annum
417 aut 418, carmen vero de Ingratis ad 430
annum revocant, an is, qui in sacris litteris homo
divinus appellatur, Pelagianos ad bellum scripto tum
advocare potuerit, cum anno 429 nondum satis de
totius controversiae cardine, fundamentis atque rationibus
erat instructus? An imparatus et inermis cum
haereticis certamen sanctus Prosper habere voluit, et,
quasi nimium sibi fidens, tum pro Ecclesiae sanctionibus,
tum pro Augustini doctrina decertavit, quando,
necdum super laudatas quaestiones institutus, animo
varias inter adversariorum opiniones interpretationesque
fluctuabat? Ficta et commentitia fabula tanto
 indigna viro! Praesertim cum ab Augustino, duobus
in libris, videlicet de Praedestinatione et de Dono
Perseverantiae, paulo ante diem ejus emortualem
conscriptis, objectas sibi a Prospero et Hilario Massiliensium
et Pelagianorum quaestiones enodatas
fuisse intelligamus. Quando vero Augustinus obierit,
narrat Possidius in Augustini Vita scribens: Anno
430, quinto kalendas Septembris S. doctorem humanae
vitae debitum persolvisse, quo tempore Vandali Hipponem
tertium jam mensem obsidebant.
4. Ad quae omnia cum ipse sedulo animadverterem,
contra fere omnium praecedentium scriptorum
opinionem mihi persuasi sanctum Prosperum in Pelagianos
vel horum reliquias decertare aggressum,
eosdemque scripto dumtaxat impetere coepisse cum
jam Augustinus obierat. Quis ignorat tum ita in Galliis
praesertim percrebrescentibus divinae gratiae hostibus,
Augustinique obtrectatoribus, Prosperum et
Hilarium Romam ad Coelestinum pontificem profectos,
 ut firmo certoque testimonio, quanti apud apostolicam
sedem semper fuerit, de ejusdem sancti
Augustini doctrina declararet? Horum autem votis
Coelestinum annuisse, celebris epistola anno 430 ad episcopos
Galliae declarat, in qua non tantum scribit :
Augustinum sanctae recordationis virum pro vita sua
atque meritis in nostra communione semper habuimus,
nec umquam hunc sinistrae suspicionis saltem rumor
aspersit, quem tantae scientiae olim fuisse meminimus,
ut inter magistros optimos etiam ante a meis decessoribus
haberetur. Huic autem epistolae praeteritorum
sedis apostolicae auctoritates de gratia Dei et libero
voluntatis arbitrio subjectas legimus; ut inde obloquentes
quae sequi et probare profiterentur, atque
ea omnia quae sacratissima beati apostoli sedes Petri
 contra inimicos gratiae Dei per ministerium praesulum
suorum sanxit et docuit, intelligerent . Quisnam
vero horum capitulorum collector fuerit, in praesentia
non inquirimus. Auctor tamen ita recentioribus
dogmatistis refragatur, ut luce hac in re clarius
ostendat Pelagianam haeresim proscriptam et judicatam
fuisse ab apostolica sede, et Africanos canones
tantum roboris obtinuisse, quantum iisdem Romani
293 antistites tribuerunt, cum eosdem probarunt.
Quae sane verba cum Quesnellum aliosque
ejus asseclas gravius urgeant et male habeant, statim
subjicimus sequentia verba: Necessarium igitur
fuit diligenter inquirere quid rectores Romanae Ecclesiae
de haeresi quae eorum temporibus exorta fuerat judicaverint,
et contra nocentissimos liberi arbitrii defensores
quid de gratia Dei sentiendum esse censuerint; ita ut
etiam Africanorum conciliorum quasdam sententias jungeremus,
quas ubique suas fecerunt apostolici antistites,
cum probarunt. Ejusmodi porro necessitatem apostolicae
sedis judicii inquirendi et exspectandi, cum de
 haeresibus agitur, pleno ore nono Ecclesiae saeculo
Hincmarus Remensis Ecclesiae episcopus contra Gotescalcum
confessus est. Qui sane ad laudata verba
non provocasset, nec integra suam in epistolam
transtulisset, si illam sententiam ratam non habuisset.
Praefatus autem Hincmarus cum Petro diacono,
Floro magistro, Cresconio, Dionysio Exiguo, Ivone,
eadem capitula Coelestino tribuit, cum veluti pars
et appendix illius epistolae habeantur.
5. Haec itaque aliaque multa cum animo oberrarent,
contra omnium praecedentium scriptorum opinionem
constanter existimavi laudatorum libellorum
nullum a Prospero exaratum fuisse antequam Augustinus
ex hominum vita demigraret. Certe hoc uno
satis admonere visa est ejusdem Prosperi vigilantia,
qui, ut Augustino jam vita functo praesidium pararet,
Romam venit, ut super illius doctrina Coelestinum
papam consuleret. At si Prosper jam edidisset aut
evulgasset laudatos libellos, non Augustini, sed propriam
 apud pontificem causam egisset. Nihil enim
habet Prosper, praesertim in carmine illo de Ingratis,
quod ex Augustino non fuerit depromptum,
quodve a Massiliensibus vel Pelagianis non fuerit
in discrimen adductum, quod denique in illis decem
apostolicae sedis capitulis non appareat definitum.
Neque enim probabile est S. Prosperum quadripartito
illo carmine de Ingratis, aut adversariorum
objectiones transferre voluisse, aut ante apostolicae
sedis judicium Augustini doctrinam ab omni suspicionis
labe purgare ausum fuisse. Quid de decem
illis apostolicae sedis capitulis erit asserendum? Potuit
forte S. Prosper eadem sibi in animo praefingere,
eademque scripto exponere, antequam diligenter inquireret
quid rectores Romanae Ecclesiae de Pelagiano
haeresi, quae eorum temporibus exorta erat, judicaverint?
Figmentum apage! Quare, si in hoc scribendi
genere argumentum a simili valeret, utique ad librum
adversus Collatorem a Prospero editum recurrerem,
 quem legentes ipsi cognoscunt Augustino vita functo
fuisse conscriptum. Sed hunc cum carmine de Ingratis
fere in unum et idem tempus esse rejiciendum,
jam adducta atque mox adducenda argumenta quam
perspicue patefaciunt. Eminentissimus itaque cardinalis
Peronius , qui veterum catholicorum poetarum
usum habebat, multa pro eorum conscribens
defensione, asseruit eadem illos saepe alibi soluta
oratione tradidisse, quae alibi strictae commiserant,
quod ipsum sancti Paulini Nolani episcopi, de quo
ipse sermonem habebat, manifestum elficit. Eam
autem rationem maxime Prosperiano poemati de Ingratis
convenire, ipsi arbitramur, cum in eo nihil ille
scripserit, quod vel in apostolicae sedis auctoritatibus
et in aliis suis Operibus soluta oratione exaratis
 non tradiderit. Supremae autem apostolicae sedis
auctoritati validissimum certissimumque argumentum
illa carmina suppetunt, quibus canit:
&nbsp;&nbsp;&nbsp;Pestem subeuntem prima recidit
. . . . Sedes Romana Petri, quae pastoralis honoris
Facta caput mundo, quidquid non possidet armis,
Relligione tenet.
Libro autem adversus Collatorem fusius rerum gestarum
seriem describens, Romanorum pontificum
in Pelagianos lata judicia, servato temporum 294
ordine, enumerat, atque ex Innocentio papa exordia
repetens, eadem usque ad Coelestinum perducit, ita
ad nostrum subjiciens intentum: Per hunc virum
(Coelestinum videlicet) intra Gallias istis ipsis qui sanctae
memoriae Augustini scripta reprehendunt maleloquentiae
est adempta libertas, quando consultantium
actione suscepta, et librorum qui errantibus displicebant
pietate laudata, quid oporteret de eorum auctoritate
sentire, sancto manifestavit eloquio, evidenter pronuntians
 quantum sibi praesumptionis istius novitas
displiceret qua auderent quidam adversus magistros
insolenter, insurgere, et indisciplinata calumnia praedicationi
veritatis obstrepere. At Augustini nefarios obtrectatores
tertia parte illius carminis de Ingratis suggillat,
eorumdem Pelagianorum Semipelagianorumque
objectiones refellens, quibus vociferantes querebantur
omne opus arbitrii sublatum, nec vitiis poenam
deberi, aut praemia laudi. Haec autem vociferasse
Augustini obtrectatores post ejus obitum, luculentissime
cum patefactum sit, ut in his diutius immoremur
minime opus est, praesertim suffragante nobis
Photio in Bibliotheca, cod. 53, Vincentio Lirinensi,
adversus haereses cap. ultimo.