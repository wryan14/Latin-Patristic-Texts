CAPUT IV.
Praecedentium scriptorum argumenta eripiuntur. 
1. Etsi vero ista omnia praecedenti capite, servato
 temporum ordine, annotaverim, nihil adhuc me praestitisse
videbitur, nisi Josephi Anthelmii, Usserii,
Cavei, Martini Steyaert, P. Salinae, aliorumque scriptorum
fundamenta eripiam. Unum itaque dumtaxat
sancti Prosperi testimonium ex cap. 3 carminis de
Ingratis depromptum adducunt, quo hocce opus superstite
Augustino conscriptum esse sibi blandiuntur.
Canit itaque sanctus Prosper:
An alium in finem posset procedere sanctum
Concilium, cui dux Aurelius, ingeniumque
Augustinus erat? quem Christi gratia cornu
Uberiore rigans, nostro lumen dedit aevo
Accensum vero de lumine; nam cibus illi,
Et vita, et requies Deus est, omnisque voluptas;
Unus amor Christi est, unus Christi est honor illi,
Et dum nulla sibi tribuit bona, fit Deus illi
Omnia, et in sancto regnat sapientia templo.Ita Prosper (ait Pater Salinas) , in quibus magistrum
optimum tamquam superstitem continenti
celebrat elogio; quomodo sane de aliis episcopis aut
 viris in hac causa praecipuis et fato jam functis ibidem
non loquitur?
2. Sed Martinus Steyaert Lovaniensis doctor in
ornando castigandove hoc opere, eodem prorsus argumento
ductus, sic ad illud verbum regnat annotavit.
Ex quo (verbo videlicet) aliisque toto paragrapho
verbis praesentis temporis colligitur scriptitasse
haec sancto doctore superstite. Quid autem ejusmodi
argumento imbecillius? Nam si imprimis illud
laudis genus spectemus, quo nihil sublimius neque
splendidius de beato quopiam spiritu jam cum Deo
in coelis regnante dici potest, illud sane homini
adhuc mortalem vitam agenti nonnisi cum aperta et
inverecunda assentatione convenire potest. Quo
 sensu, praeterea, quave ratione de uno Augustino
superstite Prosper canere potuisset: Quem Christi
gratia cornu uberiore rigans nostro lumen dedit aevo
accensum de vero 295 lumine; cum postmodum,
eodem jam vita functo, idem Prosper apostolicam
sedem diligentius consuluerit: An hunc sinistrae
suspicionis saltem rumor asperserit, vel an tantae
scientiae fuerit, ut inter Ecclesiae magistros optimos
esset recensendus . Quemadmodum enim haec
inter se conciliari possint plane non video; praesertim
cum laicus homo, omni prorsus ecclesiastica
auctoritate denudatus, qualis Augustino superstite
Prosper erat, minime sibi de S. Patris scriptis judicare
arrogasset ante Coelestini papae sententiam.
3. Non denique praesentis temporis verba nos urgent,
cum poetarum ingenia liberiori semper utantur
licentia, tales saepissime sibi confingentes imagines,
ut veluti praesentes qui jam decesserunt describant,
et ex eorum gestis et scriptis mortuos vivere adhuc
 sibi persuadeant. Et quidem Prosper ibidem ad supernam
Augustini sapientiam alludit, qua Pelagianorum
Semipelagianorumque artes, molimina et errores
elusit, rejecit atque evertit. Idcirco eum post
mortem tamquam viventem in exaratis Operibus sibi
proposuit. Neque verum est toto illo paragrapho praesentis
temporis verbis uti, sed, animi cogitationes
poetice exprimere volens, modo ad praesentis, modo
ad praeteriti temporis verba recurrit, et, gradu veluti
facto, a mortali Augustini vita ad illam immortalem
qua cum Deo regnat, eum sub sapientiae nomine,
hisce verbis describit: Et dum nulla sibi tribuit bona,
fit Deus illi omnia, et in sancto regnat sapientia templo,
An censent laudati scriptores quibus refragamur de
sapientissimo quopiam vivente viro haec cum proprietate
dici posse? Quandonam Deus viventibus omnia
fieri consuevit, ut mortali carne adhuc circumdati in
sancto templo regnent? Hocce de Christo unigenito
Dei Filio dumtaxat cum veritate Scripturas et Patres
asseruisse, catholicis omnibus sat est exploratum;
 sed si alio cuipiam ejusmodi dictum aptare velimus,
cum catholica ipsa religione contendamus necesse est.
4. Ad quae cum serio animum convertissem, nimis
imbecillam atque infirmam eorum opinionem existimavi,
qui a Prospero laudatos libellos conscriptos
fuisse arbitrati sunt antequam Augustinus diem obiret,
vel antequam Coelestinus papa Augustini scripta
elogiis ornaret, aut denique antequam Julianus ille
Pelagianorum signifer ad plenum exitium cum suis
machinis perduceretur. Caetera vero quae a P. Salinas
subduntur, penitus cadunt, si Prosperi scribendi
scopum aut disserendi modum attendamus. Nec enim
carmine illo de Ingratis tercentenos illos proceres
qui in Pelagii causam convenerant elogiis ornare sibi
sacer poeta proposuerat, sed divinae gratiae hostes
impetere et exagitare animus illi fuit. Propterea nihil
mirum, si, excepto Aurelio, totius Romanae Africae
primate, et eximio doctore Augustino, caeterorum
omnium nomina silentio occuluit, praesertim cum
 Prosperi aevo eorumdem Patrum nomina in conciliorum
Actis, quae nondum interciderant, facile deprehendi
possent.