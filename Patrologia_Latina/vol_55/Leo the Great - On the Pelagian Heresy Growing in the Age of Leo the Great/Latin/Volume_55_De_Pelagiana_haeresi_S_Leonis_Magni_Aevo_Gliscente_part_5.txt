296 CAPUT V.
De sancti Leonis Magni scriptis contra Pelagianos
exaratis. 
1. Jam vero temporis et nostri instituti ratio postulat
ut de Magni Leonis scriptis verba faciamus.
Quod igitur ad hujus scripta attinet, nihil magnificentius,
in illius homiliis praesertim, elucet quam
divina illa doctrina sacris in litteris tradita de divinae
gratiae virtute atque muneribus. Quare exstincto Juliano,
atque deletis jam per Campaniam Pelagianis,
Romae demum obmutescentibus horum haereticorum
 fautoribus, quid erat quod sacra inter mysteria tanto
dignius pontifice tractare posset et frequenti populo
suadere? In maximis igitur anni solemnitatibus atque
Romanorum civium auribus, quoad vixit, aliquam
saltem orationis partem in eum scopum dirigebat, ut
Pelagianorum aliorumque haereticorum errores carperet
atque subverteret. In iis quippe modo naturalium
virium imbecillitatem infirmitatemque describit,
modo divini auxilii supernam virtutem ad aeternae
felicitatis bonum consequendum necessario requisitam
quam saepissime inculcat. Hinc totam Adami sobolem
inobedientiae peccato corruptam remansisse,
ex Apostolo, ex Evangelio aliisque sacrarum Scripturarum
testimoniis explicat. Inde maximum divinae
miserationis opus describit, quo per unigeniti Dei
Filii crucem, mortem, soluto jam nostrae redemptionis
pretio, peccati vincula confracta sunt, et, tartareae
captivitatis jugo excusso, iisdem et omnibus Adae
filiis paradisi ostium fuit reseratum. Quid plura?
2. Perpetuo igitur et ubique S. pontifex occasionem
 captat Pelagiani insectandi dogmatis, ut si forte
aliqui inter suos auditores exstitissent, qui de catholica
veritate, de apostolicae sedis sanctionibus dubitarent,
rationum tandem pondere confecti, et apostolici
sermonis auctoritate persuasi, non amplius
different Pelagium, Coelestium atque Julianum cum
eorumdem erroribus damnare. Hac potissimum de
causa populum hortatur, ut non praesumeret de sua
justitia, nec de Dei misericordia diffideret, quia omnipotens
Deus, ut mirabilem faceret gratiam suam in eo
(loquitur de se ipso) munera sua contulit, in quo meritorum
suffragia non invenit . Et sequenti oratione,
cap. priori, humanae naturae imbecillitate descripta,
subdit: Et tamen non desperamus, neque deficimus,
quia non de nobis, sed de illo praesumimus qui operatur
in nobis . Ne autem haec ita in adversae partis significationem
traherentur a quopiam, perinde quasi
arbitrari vellet humanae voluntatis vires ita per peccatum
fuisse elisas, ut arbitrii ratio prorsus deleta
 mansisset; quemadmodum nos Deus ad imaginem
suam reparet, ut in nobis formam suae bonitatis inveniat,
sequenti mirabili magnificaque sententia explicavit:
Dat unde ipsi quoque quod operatur operemur,
accendens scilicet mentium nostrarum lucernas, et igne
nos suae charitatis inflammans, ut non solum ipsum,
sed etiam quidquid diligit diligamus. Et rursus alio
loco humana corda terreno agro comparat, qui si pigro
otio et inerti desidio negligatur, terra nihil generosi
germinis pariet, et, spinis ac tribulis subdita, non
producet quae condenda sint horreis, sed quae urenda
sint flammis. Quam deinde allegoriam explicaturus,
in haec verba prorupit : Ager autem iste, dilectissimi,
rorante desuper gratia Dei, fide munitur, jejuniis
exercetur, eleemosynis seritur, orationibus fecundatur,
ut inter plantationes rigationesque nostras nullius amaritudinis
radix pullulet, nec se incrementa cujusque
297 noxiae stirpis attollant, sed, enecato omni semine
vitiorum, convalescat seges laeta virtutum. Loquitur hic
 sanctus pontifex in persona sacrorum praesulum, qui
in Dominico agro operarii sunt constituti.
3. Sed et humanae naturae infirmitati et corruptioni,
quas mordicus Pelagiani dogmatis auctores
inficiabantur, sacro baptismatis lavacro mederi ipse
S. pontifex sermone decimo septimo docet. Non ita
tamen ut, semel divini auxilii virtute originali morbo
sanato, ipse homo viribus propriis subsistere queat,
ut nullatenus mortalem hanc vitam agens ab adepta
justitiae gratia deflectere possit, et quam saepissime
deflectat. Nam cum natura nostra mutabilis sit, et
 de peccati labe mortalis, licet etiam jam redempta et
sacro baptismate sit renata, in quantum est passibilis,
in tantum est ad deteriora proclivis, corrumpereturque
carnali desiderio, nisi spirituali muniretur
auxilio: Quia (aurea sunt ista verba) sicut illi numquam
deest unde corruat, ita semper praesto est unde
subsistat. Nihil ergo sanctissimus noster Leo gratius
et utilius suscipere poterat, quam provinciam perpetuo
carpendi et incessendi haereticorum sectas, simulque
edocendi populum, ut eorum errores sibi caveret.
Propterea nil mirum, si in omnibus fere suis concionibus
Pelagianos taxabat, eamque haeresim tanto
rationum pondere et Scripturarum auctoritate ita
aggrediebatur, ut quamplurimos ad poenitendum
adduxerit.
4. Consulat lector serm. primum in Natali Domini,
quem Romana Ecclesia semper in suo Breviario
retinuit. Nonne in priori capite omnium hominum
non modo, sed infantium etiam Redemptorem
Christum Dominum appellat? Asserit quippe
 eum esse peccati mortisque destructorem, qui sicut nullum
a reatu liberum reperit, ita liberandis omnibus
venit. Et paulo post usurpans Jobi verba illa cap. XIV,
4: Nemo mundus a sorde, nec infans cujus est unius
diei vita super terram , unum ex fundamentalibus
hujus haereseos articulis evertit . Consulat etiam
cap. 5 sermonis 5 de Natali Domini, quo totis eloquentiae
nervis directe se Pelagio opponit, qui, arrogans
et tumidus praetextu humanae libertatis tuendae,
docebat Adamum suo lapsu sibi dumtaxat nocuisse,
caeteros vero homines nasci in ea naturae perfectione
qua a Deo Adamus fuit conditus . Contra vero
S. pontifex catholicae fidei sacramentum istud esse
docet: Omnes omnino homines in Adamo periisse:
ita ut nisi Verbum Dei caro fieret, et habitaret in nobis,
nisi in communionem creaturae Creator ipse descenderet,
et vetustatem humanam ad novum principium
sua nativitate revocaret, regnaret mors ab Adam usque
in finem, et super omnes homines condemnatio insolubilis
 permaneret, cum de sola conditione nascendi una
cunctis esset causa pereundi . Atque tandem, ut
pene innumera alia loca missa faciam, consulat
lector sextum de Epiphania sermonem, cap. 4, ubi,
humanae conditionis fragilitate descripta, quae semper
in delicta prolabitur, cito minime deceptoriae
voluptati acquiescendum esse demonstrat, quia nullum
sine delectatione peccatum est . Quare tot inter
tantasque carnis illecebras, atque ab infernalibus
hostibus humana circumventa natura, nullam prorsus
homo potest sibi opem sive custodiam nancisci,
si a carnalibus desideriis non recurratur ad spirituale
praesidium, et mens habens notitiam Dei sui a
consiliis se male suadentis hostis avertat. Quisque
autem jam in carnalibus voluptatibus delectatus, atque
ab hostibus superatus peccatorum vinculis constringitur,
numquam sit de impunitate securus, quia si tempus
poenitentiae amiserit, locum indulgentiae non habebit.
Diffidat prorsus propria virtute posse consurgere,
 aut saltem naturae motibus se ad justificationem disponere,
ut 298 Massiliensium et Semipelagianorum
turbae perperam asseruerunt, sed confugiat ad
auxiliantis Dei clementiam, et vincula malae consuetudinis
ab illo poscat abrumpi, qui allevat omnes qui
corruunt, et erigit omnes elisos. Tunc enim non erit
vacua confitentis oratio, quoniam misericors Deus voluntatem
timentium se faciet, et dabit quod petitur, qui
dedit unde peteretur. Sed apertius et fortius praeterea
eosdem Semipelagianos, Pelagianosque impetit et
perstringit sermone ultimo de Epiphania, cap. 3,
 ubi, de vera supernaque disserens virtute, asserit
eam nullam esse, nec proprietatem obtinere Deitatis,
nisi spiritu visitetur Auctoris; dicente enim discipulis
suis Domino: Sine me nihil potestis facere; propterea
subjicit statim: Dubium non est hominem bona agentem
a Deo habere, et effectum operis, et initium voluntatis.
5. Sermone tandem 13, qui est Quadragesimae
quintus, novos arietes praeparat ad Pelagianae Semipelagianaeque
haereseos exitium, quando videlicet hominum
corda superni Spiritus virtute Dei vivi templum
fieri probaturus, domorum manufactarum exemplo
et similitudine usus est: Quibus laudabili diligentia
providetur, ut si quid aut infusione imbrium, aut
turbine procellarum, vel ipsa fuerit antiquitate corruptum,
in integrum cura restituat, ita (ait) jugi oportet
sollicitudine praecaveri, ne quid in nostris animis
incompositum, ne quid inveniatur immundum.
Sed ab humanis ad divinas supernasque res gradum
 postmodum faciens, sic ad nostrum intentum
mirifice ratiocinatur: Quamvis enim aedificium
nostrum sine ope sui non subsistat artificis, nec fabrica
nostra possit esse incolumis, nisi ei protectio
praefuerit Conditoris, tamen quia rationabiles lapides
sumus, et viva materies, sic nos Auctoris nostri
exstruit manus, ut cum opifice suo etiam is qui reparatur
operetur. Non enim hic Leo humanae voluntatis
divino subsidio suffultae et adjutae nisum cooperationem
atque liberum consensum excludit, ut
postmodum Calvinus, Jansenius, atque Quesnellus
improbe nimisque licenter asserere ausi sunt. Nec
quidem liberum hominis arbitrium ad instar lapidis,
aut alterius mortuae omnino rei se habere docuit,
sed quando gratiae divinae motibus excitatur, a Dei
obedientia se subtrahere non debet, nec ab illo bono
deficere, sine quo bonum esse non potest. Propterea
idem sanctus pontifex laudatis verbis haec subdit:
Gratiae igitur Dei obedientia se humana non subtrahat,
nec ab illo bono, sine quo non potest bona esse deficiat,
 ac si quid impossibile aut arduum in mandatorum
effectibus experitur, non in se remaneat, sed ad
jubentem recurrat, qui ideo dat praeceptum, ut excitet
desiderium, et praestet effectum.
Interim vero cum ista exscriberem, tanta recreabar
voluptate, ut nonnisi aegre me aliis similibus quamplurimus
referendis abstinuerim. Sed ea praetermittere
mihi opus fuit, ne lectoris amici abuterer patientia.
Caeterum habet sanctissimus noster pontifex Leo
quamplurimas alias sententias apostolici vigoris et
auctoritatis plenas, quibus non tantum Pelagiani Semipelagianique
quondam divinae gratiae hostes perstringi
et cohiberi potuere, sed alias et alias quae
Calvinum, Jansenium, Quesnellum incommodant et
urgent, et eorum turbas proscindunt. Jam vero de
aliis Magni Leonis scriptis opus est disseramus, idque
sequenti capite potissimum praestare conabimur.