299 CAPUT VI.
De S. Leonis Magni epistolis ad Januarium Aquileiensem
episcopum scriptis contra Pelagianae haereseos
fautores. Quesnelli agendi ratio in his epistolis adornandis.  
1. Age igitur nunc referam animum ad ea quae canonice
a sancto pontifice Leone pro recipiendis in
Ecclesia desertoribus clericis Pelagianam haeresim
exsecrantibus sancita fuere. Quarto igitur ejusdem
pontificatus anno, nec Romae, nec per Campaniam
Pelagiani erroris sibilus amplius audiebatur. Si qui
autem hic aut illic hujusmodi tincti fuligine adhuc
reperiebantur, vel poenitentiam agentes amare proprios
ejurabant errores, aut saltem gravi poenarum
timore perculsi exterius catholicam fidem profiteri
simulabant, et quasi quodam velo propriam obtendere
impietatem nitebantur. Hocce postremum in
Venetorum provincia S. Septimius Altinensis Ecclesiae
episcopus contingere intellexit, qui cum animadvertisset
 multos suae dioecesis clericos specie dumtaxat
Pelagianam haeresim exsecrasse, qui postmodum
deinde, in catholicorum societatem cum essent
admissi, clam et quasi furtim ejuratam haeresim instaurabant,
ea de re statim Romanum pontificem suis
litteris fecit certiorem. Septimii autem epistolam
temporis injuria intercidisse, tum mihi, tum viris
omnibus eruditis persuasum est. Nec enim multo
impenso studio ad eam perquirendam reperire potuimus.
Supersunt adhuc tamen duae S. pontificis
epistolae ad Januarium episcopum Aquileiensem, Septimii
metropolitam, conscriptae, et ex utraque cum
gestarum rerum historia, tum apostolicae sedis decreta
in Pelagianos facillime recognoscuntur.
2. Quod ad priorem epistolam attinet, diu dubitatum
fuit ad quem ex Aquileiensibus episcopis scripta
fuerit. Veteres editores, quorumdam forte corruptorum
manuscriptorum fidem secuti, Nicetae nomen
pro Januario legerunt. Quesnellus deinde illius epistolae
epigraphem edidit mutilatam, et relicto utroque
 nomine, scripsit dumtaxat: Epistola ad Aquileiensem
episcopum. Sed ea in re secutum esse Crabbum,
Picardum, Isidorum, Coloniensem editionem
anni 1551 et nonnullos codd., asseverat. Nos autem
(ut dicemus in notis) auctoritate adducti duorum
exemplarium Vaticanorum, unius Florentini archetypi,
et alterius Vallicellani, optimae notae, Januarii
nomen intulimus, suffragante etiam nobis manuscripto
Aquileiensium episcoporum Chronico, quod
exstat in Vaticana bibliotheca, signatum num. 5286,
in quo ad rem nostram ista leguntur: Januarius fuit
ordinatus anno Domini Jesu Christi 443. Huic Januario
episcopo S. Leo scribit, ut episcopi et reliqui
clericalis ordinis, de Pelagiana et Coelestiana haeresi ad
unitatem catholicam redire volentes, in suis sedibus
non restituantur, nisi publice erroribus abrenuntiaverint.
In eodem Chronico, a Dandulo conscripto,
pariter de eodem Januario legitur: Hic in Pola civitate
Istriae natus, et catholicis disciplinis eruditus,
 et episcopus factus, sua prudentia et doctrina populum
sibi subditum, propter instantes persecutiones,
multis angustiis circumseptum, ab erroribus conservavit
illaesum, in cujus laudem Leo papa sic ait: Lectis
fraternitatis tuae litteris.
3. Hisce autem verbis Leo alteram epistolam, quae
anno 447 conscripta fuit, orsus est, ut nota consulari
certissime innotescit. Sed cum de canonicis Leonis
sanctionibus in causa de qua agimus prius disserere
statuerimus, ab illa sermonem ordiri volumus
quae maxime ad evertendos Pelagianos esset aptissima,
et apostolicae sedis auctoritati gravissima.
300 Ejusmodi vero epistola quinque distinctis capitibus
ab auctore Leone fuit divisa; et in priori capite,
ut statim ab Aquileiensis metropolitae animo
omnem suspicionem et scrupulum averteret, Romanam
sedem videlicet falsis quorumdam rumoribus
aures praebuisse, non tantum Septimii episcopi delatoris
nomen exponit, sed et acceptae accusationis
exemplaria huic epistolae subjecit, atque ad Januarium
 transmisit. Paucis itaque mala omnia, quibus
summi pastoris vigilantiae occurrere opus erat, hisce
verbis exprimit: Relatione sancti et coepiscopi nostri
Septimii, quae in subditis habetur, agnovimus quosdam
presbyteros, et diaconos, ac diversi ordinis clericos,
quos Pelagiana aut Coelestiana haeresis habuit implicatos,
ita in vestra provincia ad communionem catholicam
pervenisse, ut nulla ab eis damnatio proprii exigeretur
erroris.
4. Suggillat post haec noster Leo segnem quorumdam
episcoporum indolem, qui, nimium dormitantes,
Lupos ovium pellibus tectos ovile Dominicum introire
sinebant, atque contra auctoritatem canonum et decretorum
ab ipso editorum, errantibus clericis concederent
proprias relinquere Ecclesias, in quibus clericatum
aut acceperant, aut receperant, instabilitatem
suam per diversa circumferentes, amantes semper errare,
et numquam in fundamento apostolico permanere,
 Quot autem, qualiave mala ex ejusmodi canonum
violatione in catholicae societatis detrimentum exorirentur,
statim subdit: Quoniam (ait) qui nullo discusso
examine, nullo sunt praejudicio suae professionis
obstricti, hunc maxime expetunt fructum, ut sub velamento
communionis plures domos adeant, et per falsi
nominis scientiam multorum corda corrumpant.
5. Ad quos vero canones seu decreta a se edita S.
pontifex provocare voluerit, nemo hactenus ex tot
eruditis viris, qui ejus scripta adornarunt animadvertit
vel annotavit. Maximi tamen momenti res est,
nec sine gravi animi socordia poterat praetermitti. Ex
ea quippe suprema Romani praesulis per universum
orbem in ecclesiasticis condendis legibus auctoritas
fit exploratior; tum deinde quali quantoque honore
apostolicae sedis statuta ab omnibus aliarum Ecclesiarum
pastoribus susciperentur, plenissime innotescit.
Inquirentes nos igitur quid S. Leo iis in canonibus,
ad quos provocat, definierit, praeterea quae ex
Aquileiensi Chronico in praecedentibus laudato, cum
 ex epistola 12, tum ex sequenti 13, illud intelligere
potuimus. In priori quippe, quae ad Anastasium Thessalonicensem
scripta est, cap. 9, de hisce clericis
transfugis et errantibus, haec habet : Alienum clericum,
invito episcopo ipsius, nemo suscipiat, nemo
sollicitet, nisi forte ex placito charitatis inter dantem
accipientemque convenerit. Itaque si contra provinciam
res agitur, transfugam clericum ad suam Ecclesiam
metropolitanus redire compellet. Si autem longius
recessit, tui praecepti auctoritate revocabitur, ut
nec cupiditati, nec ambitioni occasio relinquatur. At
in altera subsequenti epistola ad episcopos metropolitanos
per Achaiam provinciam constitutos,
de clericalis vitae genere et instituto, de sacerdotalis
concordiae vinculo ab omnibus sacris ministris
custodiendo, agens, non tantum quae ad Anastasium
scripserat religiose observari mandat, sed cautum
praeterea voluit, ut nullus episcopus alterius episcopi
clericum sibi audeat vindicare, sine illius ad quem pertinet
 cessione, quam tamen evidentia scripta contineant,
quoniam hoc, et canonum definivit auctoritas,
et ipsa servandae unitatis ratio docet, ne omnino ordo
ecclesiasticus per hanc licentiam fiat instabilis. Post
haec autem eosdem Achaiae metropolitas hisce verbis
apostolico vigore plenis allocutus est: Altius itaque,
fratres charissimi, quae a nobis piae mentis affectu
decerni perspicitis, in pectora vestra descendant, ut
nos, qui sollicite cupimus servare unitatem spiritus in
vinculo pacis, praeceptionis nostrae fructum percipiamus,
et vestrae dilectionis operibus gratulemur.
301 6. Praeterit hic prorsus Quesnellus quae Leo
decernere atque praecipere asseruit, atque ad illas
voces conversus: Quoniam hoc et canonum definivit
auctoritas, serio inquirit ad quos canones ibi S. pontifex
respexerit; sed tandem haerens, vel ad 16 Nicaenum,
vel ad Sardicenses 18 et 19, immo ad Carthaginensis
primi concilii canones S. P. respexisse
sibi videri asseverat; sed de consensu scripto tradito
 nullam mentionem in canonibus haberi, sincere fassus
est . Quin ergo conjicit eam disciplinam jam
primo a Leone fuisse introductam, cum jam in praecedentium
conciliorum et Romanorum pontificum
decretis non reperit expressam? Haec porro consecutio
minime dissimulanda aut praetermittenda erat
ab homine qui Leonis vitam et gesta studiose ornare
sibi instituerat. Nunc autem illa et alia similia missa
facere juvat. Tum enim diligentius ac aeque disertius
a nobis expedienda erunt, cum, plurimum Vaticanorum
archetyporum auctoritate ducti, de titulis decretorum
papae Leonis numero 49 erit agendum.
7. Jam vero nostri instituti ratio postulat ut ad
Pelagianos, a quibus paululum nostra oratio digressa
 est, revertamur. S. Leo itaque altero illius epistolae
capite, ad cohibendam effrenem clericorum Pelagianorum
audaciam, hosque ut ad nefarii dogmatis exsecrationem
adduceret, metropolitae Januario indixit:
Ut, congregata apud vos synodo provincialium sacerdotum,
omnes, sive presbyteri, sive diaconi, vel cujusque
ordinis clerici, qui de Pelagianorum Coelestianorumque
consortio in communionem catholicam ea imprudentia
sunt recepti, ut non prius ad damnationem sui coarctentur
erroris; nunc saltem, postquam hypocrisis eorum
ex quadam parte delegitur, ad veram correctionem, quae
et ipsis prodesse, et nullis possit nocere, cogantur. Ne
cuiquam vero audax callidumque consilium animo
insideret sub hypocrisis velo nefarium illius haereseos
virus occulere, atque ut singulis tergiversationibus
et dolis aditum praecluderet, jussit Ut apertis professionibus
suis damnarent superbi erroris auctores, et
quidquid in doctrina eorum universalis exhorruit Ecclesia
detestentur, omniaque decreta synodalia, quae ad
excisionem hujus haereseos apostolicae sedis confirmavit
 auctoritas, amplecti se et in omnibus approbare plenis
et apertis, ac propria manu subscriptis, protestationibus
eloquantur.
8. Quorum quidem verborum vim et pondus praesentiens
Quesnellus, ut malae susceptae causae praesidia
pareret, annotatis dumtaxat duabus illius vocibus,
Decreta synodalia, caeterisque dissimulatis, integrum
S. pontificis testimonium in alium omnino sensum
nisus est distorquere, ita subjiciendo : Africanae
imprimis Ecclesiae Milevi et Carthaginis pluries congregatae.
Quae decreta primum a Romanis pontificibus
Innocentio, Zosimo, Bonifacio et Coelestino approbata
sunt: deinde ab oecumenica synodo Ephesina
irretractabili decreto, una cum gestis a Coelestino
papa, in eorumdem haereticorum condemnationem.
Cujus postremae annotationis vim ut ipse adaugesceret,
Ephesinorum Patrum ad Coelestinum pontificem
synodalem epistolam laudat, ea videlicet spe sibi
ratus, praecedens assertum magis magisque roborare
 posse. Lepide quidem Quesnellus, qui in unum multa
commiscens, sensim apostolicae sedis elevat auctoritatem
et conciliorum jura supra ipsos Romanos pontifices
extollit . Sed jam dicat, amabo, an Ephesina
decreta in Pelagianos edita, apostolica sedes confirmaverit,
an non? Quoquoversum, jam scopulos
incurrit; nam si haec apostolicae sedis auctoritas non
confirmavit, illico ex Leonis verbis sequitur haereticos
Pelagianos ad Ecclesiam redeuntes, apertis professionibus
suis, quae ad excisionem illius haereseos
laudata synodus definierat, minime 302 amplecti
debuisse. Nec alia decreta synodalia amplecti se, et
in omnibus approbare plenis et apertis, ac propria
manu subscriptis, protestationibus confiteri tenebantur,
quam ea quae ad excisionem hujus haereseos
apostolicae sedis confirmavit auctoritas. Si autem
dicat ista quoque decreta ab apostolica sede fuisse
confirmata, jam nec sibi constaret, cum agens de
Chalcedonensi synodo neget hanc potestatem Romanis
 pontificibus inesse; nec irretractabile dicendum
est illud decretam, quod ante Romani pontificis confirmationem
irritum esse poterat.
9. Et quidem qui fit ut Ephesina synodus irretractabili
decreto praecedentium conciliorum statuta firmaverit,
una cum gestis Coelestini papae? Historiam
annotator ex proprio suo cerebro confingit. Ea quippe
in synodo nullibi actum est de robore addendo laudatorum
summorum pontificum constitutionibus.
Immo ipsi Ephesini PP. veritatis atque justitiae studio
adducti, irretractabilis judicii privilegium dumtaxat
Romano pontifici convenire assernerunt. Synodicam
enim epistolam hisce verbis ordiuntur . . . . . Est
enim hoc vobis adeo magnis in more positum, ut in
 omnibus celebres sitis, studiaque vestra Ecclesiarum
fundamenta constituatis. Non itaque Ephesini Patres
fidei firmitatem arroganter sibi tribuunt, sed aiunt:
In more positum, ut Romani pontifices in omnibus celebres
sint studiaque sua Ecclesiarum firmamenta constituant.
An suspicandum erit laudatos Patres conciliorum
generalium jura ignorasse? Illa videlicet jura quae
in sequentibus saeculis a quibusdam pseudogmatistis
conficta sunt? Ignorarunt, inquam, quia divino afflati
Spiritu, ita a Romanorum pontificum nutibus, commonitoriis
atque decretis pendebant, ut nedum grave
facinus ab iis vel leviter resilire putaverint; verum
etiam, gravioribus exorientibus causis, apostolicam
sedem tamquam caeterarum Ecclesiarum matrem atque
magistram perpetuo habendam esse, et docuerint
atque crediderint. Incassum itaque Quesnellus sibi
effugium parare studuit, ad illa verba provocans,
quibus Ephesini PP. eam synodicam epistolam claudunt,
dicentes: Porro autem, perlectis a sancta
synodo Commentariis Actorum in damnatione impiorum
 Pelagianorum et Coelestianorum, Coelestii, Pelagii,
Juliani, Flori . . . . . quae a pietate tua de ipsis decreta et
constituta sunt, judicavimus et nos ea solida, firma
permanere debere, et idem omnes tecum statuimus, eos
pro depositis sive damnatis habentes. Et quid effugii ex
hisce parabit, cum novos scopulos offendens, in alios
quoque incidit, quibus magis atque magis obstringitur?
10. Ea enim in synodo Actorum Commentaria in
impiorum Pelagianorum Coelestianorumque condemnationem
lata, dumtaxat lecta et publicata fuere;
et PP. illi ea quae jam Coelestinus papa decreverat,
firma et solida esse affirmarunt. Quid inde vero?
Num propterea sola eorumdem Actorum lectio, vel
unanimis ille PP. consensus, quo pro depositis et
damnatis ubique ii haberentur quos Romanus pontifex
damnaverat et deposuerat, tanti roboris esse
potuerunt, ut firma et irretractabilia apostolicae sedis
decreta redderentur, si talia reipsa non fuissent?
 Novum planae versutiae commentum. Quod ut cum
summa sui auctoris ignominia eripiamus, S. pontificis
Coelestini scopum et finem in iis ad concilium dirigendis
Actis opus erit animadvertamus. Neque enim
Romanus pontifex per suos legatos ad concilium
ejusmodi gesta ut robur et firmitatem acquirerent
transmisit, sed dumtaxat ut magis evulgarentur et
celerius exsecutioni traderentur. Direximus (ait) pro
nostra sollicitudine sanctos fratres, et consacerdotes
nostros unanimes nobis, et probatissimos viros Arcadium
et Projectum episcopos, et Philippum presbyterum
nostrum, qui iis quae aguntur intersint, et quae antea a
nobis statuta sunt, exsequantur; quibus praestandum a
sanctitate vestra non dubitamus assensum . Nullus
itaque hic sermo est de apostolicae sedis statutis firmandis,
303 sed solummodo de iis exsequendis;
quod munus cum ad inferiores et subditos spectet,
minime affirmandum est Coelestini papae gesta in
Pelagianorum condemnationem ab Ephesinis Patribus
 robur et firmitatem obtinere potuisse. Alioqui
omnes imperatorum, regum, supremorum magistratuum
constitutiones et jura, ab iis in robore et firmitate
maxime penderent quibus eorumdem exsecutionis
cura demandari solet.
11. Multa praeterea de Africanis, Milevi et Carthagine
canonibus noster Quesnellus comminiscitur.
Multa de Innocentii, Zosimi, Bonifacii decretis, quae
ab eadem Ephesina synodo irrevocabili sanctione
confirmata asseverat. Sed quid in scenam novator
affert? Milevi imprimis concilii Patres nullos prorsus
edidisse canones, jam sapientiores theologi ex synodica
ad Innocentium papam intellexerunt, ut in superioribus
etiam, ex Dionysio Petavio, observavimus.
Nam cum laudati Patres apostolicam sedem super
impias Pelagianorum disputationes consultam voluissent,
ne ipsis ad negligentiae culpam silentium verteretur,
 primo nova haereseos figmenta, sine ulla
prorsus verborum exaggeratione, indicant; tum errorum
architectos in Ecclesia sanari maluisse, quam
desperata salute ab Ecclesia resecari, si necessitas
nulla compelleret, asseverant. Falsitatem igitur impietatemque
maximam in Pelagianorum dictis suboluerunt,
nec tamen haereseos principibus anathemata
dixerunt, sed eorum judicium apostolicae sedi reservandum
judicarunt: Quia te Dominus (ita episcopi
illi apud Milevum congregati epistolam suam ad Innocentium
ordiuntur) gratiae suae praecipuo munere in
sede apostolica collocavit, talemque nostris temporibus
praestitit, ut nobis potius ad culpam negligentiae valeat,
si apud tuam venerationem quae pro Ecclesia sunt suggerenda
tacuimus, quam ea tu possis vel fastidiose vel
negligenter accipere, magnis periculis infirmorum membrorum
Christi pastoralem diligentiam, quaesumus, adhibere
digneris. Et in fine ejusdem epistolae ita eumdem
pontificem Innocentium compellant: Sed arbitramur
(adjuvante misericordia Domini Dei nostri Jesu Christi,
 qui te et regere consulentem et orantem exaudire dignatur)
auctoritati sanctitatis tuae de claro Scripturarum
lumine depromptae, facilius eos (qui tam perversa, et
perniciosa sentiunt) esse cessuros, ut de correctione potius
eorum gratulemur, quam contristemur interitu,
beatissime pater. Haec Milevitani Patres ad S. Innocentium
scripsere, ex quibus non tantum nullos tum
editos canones, sed nec de iis condendis cogitatum
fuisse, perspicue intelligimus.
12. Demus tamen praecedentem epistolam non
percurrisse Quesnellum, sed, aliorum persuasione
deceptum, canones illos qui sub Milevitani concilii
nomine circumferuntur genuinos existimasse. Quare
igitur deinde, nulla auctoritate adductus, confingit
hos canones ab Innocentio primum, tum ab Ephesina
synodo irretractabili decreto fuisse firmatos? Sibi ergo
effutiendi magnam licentiam vindicat Quesnellus, ut
quodcumque pontificiae auctoritati et Ecclesiae regimini
maxime repugnans suo jure audeat defendere.
 Sed ad Carthaginensium conciliorum canones in eamdem
Pelagianam haeresim prolatos jam nostra se vertat
oratio.
13. Quid novae igitur oeconomiae in iis habetur?
Nihil prorsus, quod apostolicae sedis laedat auctoritatem;
immo sexaginta septem episcopi, qui post
Diospolitanam synodum apud Carthaginem anno 419
convenere, quae in Pelagianos secundo definierant pro
tuenda salute multorum, et quorumdam perversitate
corrigenda, prorsus infirma esse dixerunt, nisi ad iis
robur adjiciendum suprema apostolicae sedis auctoritas
accederet. Hoc itaque (aiunt Patres Carthaginenses
ad Innocentium) gestum, domine frater, sanctae
charitati tuae intimandum duximus, ut statutis nostrae
mediocritatis etiam apostolicae sedis adhibeatur auctoritas,
pro tuenda salute multorum et quorumdam etiam
perversitate corrigenda. Hujus 304 porro concilii
Acta excidisse, synodorum collectores annotarunt. At
vero cum inter Augustini epistolas, tum in Conciliorum
collectione, Innocentii papae ad Carthaginenses
 et Milevitanos Patres rescripta asservantur, quibus
haud dubie constantius nihil, nihilve firmius pro Romanae
sedis juribus asserendis desiderari potest.
Quare hic minime praeterire possumus quae Quesnellus
omnino dissimulavit, ne ejus causa pessum iret.
Igitur Innocentius primo Carthaginensium Patrum
religionis vigorem laudibus ornat, quod non minus
nunc in consulendo, quam antea cum pronuntiaretis,
vera ratione firmatis, qui ad nostrum referendum approbastis
esse judicium. Scientes (subjungit) quid apostolicae
sedi, cum omnes hoc loco positi ipsum sequi desideremus
Apostolum, debeatur, a quo ipse episcopatus,
et tota auctoritas nominis hujus emersit; quem sequentes
tam mala jam damnare novimus, quam probare laudanda.
Vel id vero quod, Patrum instituta sacerdotali
officio custodientes, non censetis esse calcanda, quod
 illi non humana, sed divina decrevere sententia, ut
quidquid quamvis de disjunctis remotisque provinciis
ageretur, non prius ducerent finiendum nisi ad hujus
sedis notitiam perveniret, ut tota hujus auctoritate justa
quae fuerit pronuntiatio firmaretur; indeque sumerent
caeterae Ecclesiae (veluti de natali suo fonte aquae suae
procederent, et per diversas totius mundi regiones puri
capitis incorruptae manarent) quid praecipere, quos
abluere, quos veluti in coeno inemundabili sordidatos
mundis digna corporibus unda vitaret.
14. Hisce ergo verbis Quesnellus se jugulatum esse
non sentit? Animadvertat, amabo, tria in his verbis
jacula contineri, quae eum confodiunt, omnesque suae
versutiae machinas impetunt atque subvertunt. Primum
videlicet episcopatus nomen, omnemque illius
auctoritatis rationem ab apostolica emergere sede,
cui de fidei causis judicare semper fuerat reservatum.
Secundum, Sanctos Patres non humana, sed divina
decrevisse sententia ejusmodi causas, quamvis in disjunctis
remotisque provinciis agitatas, non prius ducerent
 finiendas, nisi ad hujus sedis notitiam pervenirent,
ut tota hujus auctoritate justa quae fuerit pronuntiatio
firmaretur. Tertium denique, caeteras omnes Ecclesias
ab hoc unico apostolicae sedis fonte catholicam
haurire debere doctrinam, ex qua tamquam ex puro
capite Christi et apostolorum sapientia dimanat.
Nonne itaque tria haec Quesnelli commenta plane
rescindunt? Quorsum fieri potest ut omnes caeterarum
regionum Ecclesiae in unum per pastores congregatae
apostolicae sedis sanctionibus tribuant firmitatem?
Impossibile id enim est. Nam nec membra
capiti, a quo dependent, vim et robur adjiciunt, nec
rivulorum aquae fontium a quibus deducuntur nitorem
atque dulcedinem possunt augere. Arenae ergo
semina mandat Quesnellus, confingens Romanorum
pontificum decreta in Pelagianam sobolem edita Ephesini
concilii sanctione irrevocabilia effecta fuisse.
15. Sed jam hujusmodi tricas praetermittamus, luculentius
 denuo de iisdem acturi, cum ad refellendas
non absimiles Quesnelli contentiones, de Chalcedonensi
concilio sermonem habebimus. S. Leo itaque
catholica de gratia Christi dogmata tertio jam ejusdem
epistolae capite exponit, atque Apostoli testimonio,
ad Ephesios II, 8, innixus, talem tantamque
humanae naturae originali labe sauciatae infirmitatem
inesse exaggerat, ut quaevis bonorum operum donatio
divina sit praeparatio, quia non prius quisquam justificatur
virtute, quam gratia, quae unicuique principium
justitiae, et bonorum fons, atque origo meritorum est.
Eidem Januario praeterea, capite quarto sequenti,
optimi vigilis partes accuratius obeundas commendat,
ne per hujusmodi homines exstincta dudum scandala suscitentur,
et de exciso olim dogmate aliquid in Aquileiae
provincia ejusdem mali germen exoriatur. Tum ecclesiasticae
disciplinae rigorem erga Pelagianos poenitentes
aliqua ratione volens moderatum, perfecte 305
correctos, datis prius sincerae obedientiae signis, in
Ecclesiam retineri mandat. Eos vero qui, indulgentia
 abutentes, Romanae sedis praeceptis erant reluctaturi,
e clericalibus ordinibus primum dejectos a catholicorum
societate procul amandandos definivit.
16. Quinto demum capite illam ecclesiasticae disciplinae
partem in integrum revocat, qua olim cum a
SS. Patribus, tum a se ipso fuerat stabilitum: Ut
nec in presbyteratus gradu, nec in diaconatus ordine,
nec in subsequenti officio clericorum ab Ecclesia ad Ecclesiam
cuiquam transire sit liberum. Qui autem, quovis
ductus colore, ubi ordinatus est perseverare renuerit,
ita ut, sua quaerens, non quae Jesu Christi, ad
plebem et ad Ecclesiam suam redire neglexerit, et ab
honoris privilegio, et a communionis vinculo habeatur
extraneus. Atque hanc epistolam claudens, gravioribus
usus verbis sincere fassus est se vehementius
commovendum, si quae pro custodia canonum et fidei
integritate decreverat, negligerentur: Quia inferiorum
 ordinum culpae (ait) ad nullos magis referendae
sunt, quam ad desides negligentesque rectores, qui multam
saepe nutriunt pestilentiam, dum austeriorem dissimulant
adhibere medicinam. Hocce S. pontificis decretum
postremum obtinet locum in manuscripta illa
collectione, quae in Vaticanis codd. inscribitur: Tituli
decretorum papae Leonis. Numero enim 49 legitur:
Leo episcopus, de conservatione et disciplina canonum,
ne indebite et inordinate ad clericatus aliquis
praesumat accedere.
17. Laudata hactenus epistola consulari nota cum
careat, omnibus fere praecedentibus scriptoribus ut
scopulos offenderent praebuit occasionem; quos tamen
difficile nos declinare potuissemus, si eam cursim
et properanter (ut fieri solet) legissemus. Ad
Quesnelli opinionem quod attinet, censuit, ad nullum
aliud tempus referendam quam ad 444 . Quesnello
autem subscripserunt Dupinius, Tillemontius et novissime
R. P. Bernardus de Rubeis Dominicanae regularis
familiae cultor eximius, in celebri opere De Monumentis
 Aquileiensis Ecclesiae. Serius autem eam
epistolam scripsisse eminentissimus cardinalis Norisius
asseverat, dicens: hanc epistolam ad Januarium
anno 447, et quidem ante quartam quae Januario
eidem inscribitur, fuisse exaratam. Nos vero, quin
alterutram in partem moveamur, adhuc tamen genuinum
hujus epistolae tempus indicabimus. Nam, ut
antea observatum est, S. pontifex primo et quinto
hujus epistolae capite Januario canones jam alias a se
editos pro clericis haereticis recipiendis observari
mandat. Ejusmodi porro canones cum in duodecima,
tum in tertia decima epistola expressos legamus, idcirco
sequitur epistolam quae in Quesnelli editione
sexto loco ponitur, duabus illis, videlicet duodecima
et tertiadecima esse posteriorem. Duodecimam autem
epistolam, quamvis consulari nota careat, tamen
in annum 445 rejiciendam esse evidentissime ex altera
sequenti intelligitur, quae cum ad episcopos metropolitanos
per Achaiam provinciam fuerit scripta
 octavo idus Januarii, Aetio et Symmacho viris clarissimis
consulibus, qui est Christi annus 446, et in ea
mentionem habeat de iis quae in praecedenti ad Anastasium
scripserat; ideo duodecima ad annum 445
referenda est. Quesnelli ergo, Tillemontii aliorumque
opinio affirmantium sextam epistolam anno 444
fuisse a S. Leone exaratam, non tantum nutat, sed
prorsus concidit, et propterea verisimiliorem Norisii
sententiam esse arbitramur, qua in annum 447 eam
rejecit.
18. Neque obest alteram Leonis epistolam ad Januarium
eodem anno scriptam fuisse. Quid enim?
Repugnatne Romanum pontificem duodecim mensium
spatio duas ad eumdem Italiae episcopum, gravissima
urgente causa, ut isthaec erat, epistolas mittere
potuisse? Nonne postrema conscripta 306 fuit
anno 447 exeunte? data quippe est III kalend. Januarii,
Alipio et Ardubare viris clarissimis consulibus. Potuit
ergo pontifex priorem epistolam ad Januarium scribere
 vel in exordio, vel circa ejusdem anni medium,
praesertim cum tanta non sit ab Urbe ad Aquileiam
itineris distantia, ut etiam quinque aut sex mensium
spatio plurium eos inter litterarum commercium intercedere
non potuerit. Ex quibus constat neque has
conjecturas infirmari, etiamsi altera ad Januarium
epistola kalend. Julii edita fuisset, ut plerique manuscripti
codices habent. In re tamen hac exploratissima
diutius haud immorabor.