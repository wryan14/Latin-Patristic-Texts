CAPUT VII.
De aliis atque aliis scriptorum opinionibus circa praecedentes
S. Leonis epistolas. Nostra autem statuitur. 
1. Ad graviora igitur nostro sermone converso,
quid recentioribus scriptoribus tantarum disceptationum
causam dederit, paucis indicabimus. Ut itaque
 scriptores in diversas opiniones abirent, causam obtulerunt
unius atque ejusdem epistolae duo exemplaria.
Unum Septimio Altinensi episcopo, alterum Januario
Aquileiensi inscriptum, quod prorsus a S. pontificis
eloquentia doctrina et scribendi ratione alienum
judicarunt. Qua deinde rati persuasione, alterutrum
veluti spurium et supposititium rejiciendum esse
acerrime contenderunt. Norisius tamen, libro II Pelagianae
historiae utrumque exemplar Leoni adjudicavit,
scribens: Nam cum Januarius Leoni rescripsisset,
accepta videlicet priori illa epistola (de qua
nos in praecedentibus), se omnia ex ipsius mandato
acturum, cogendo haereticos ad publicam erroris detestationem,
voce et scripto insuper firmandam, Leo
binas ejusdem exempli litteras misit ad Septimium,
quibus ei significabat quae Januario mandasset, et ad
Januarium, quibus gratulabatur quod imperata prompte
facessebat. Cum autem haec scriberet Norisius,
se nondum in scenam Quesnellus produxerat. Is
namque in postrema Operum divi Leonis editione,
 libratis utriusque epistolae notis et characteribus, a
priori sensu recedens, multo opere ejusdem eminentissimi
Norisii conjecturas impetit atque refellit,
contendens hujus epistolae exemplum Altinensi episcopo
inscriptum multa suppositionis argumenta
praeseferre, et idcirco falso omnino nostro pontifici
esse adjudicatum.
2. Aliter autem Joseph Anthelmius ratiocinatus
est, cum censuit omnia suppositionis argumenta a
Quesnello prolata contra epistolae exemplum Altinensi
episcopo inscriptum, retorquenda esse potius
in aliud exemplar Januario Aquileiensi nuncupatum,
istudque tamquam spurium et apocryphum esse rejiciendum.
Nodum igitur quoquoversum dissolvendum
nos offendisse quis non videt? idque ea maxime de
causa, quod posteriores clarissimi scriptores, Tillemontius,
videlicet, Dupinius, Pater Bernardus de
Rubeis et alii, si qui sunt, aut in alterutram partem
moventur, aut saltem, nihil prorsus definientes, suspensi
 haerere maluerunt quam temere quidquam asseverare,
temporis decursu inde sperantes veritatem
nondum satis compertam, uberiori monumentorum
copia aliquando accedente, clarius esse patefaciendam.
Interim autem conjecturis minime aberrasse
Norisium asserere ausim, qui scripsit utrumque illius
epistolae exemplar ex Leone prodiisse, quorum unum
reipsa Januario inscripsit, alterum Septimio Altinensi,
ut forte is inde intelligeret, tum metropolitam
Januarium omnes sui studii nervos in Pelagianorum
clericorum exitium intendere, tum ipsum Romanum
pontificem Leonem, apud quem Pelagianos 307
clericos Aquileienses Septimius postulaverat, quae
jam ad fidei integritatem necessaria videbantur praecepisse.
Ejusmodi porro sensum Norisii verba paulo
ante laudata, etiam absque ulla insipientiae aut fictionis
nota subire posse nobis persuasum est. Nec insolens,
neque a Leonis agendi consuetudine aliena
isthaec oeconomiae ratio judicanda est. Siquidem acceptis
a Septimio Altinensi epistolis circa Pelagianam
 luem in Aquileiae provincia grassantem, harum
exemplar Januario metropolitae transmisit, ut priorem
ad hanc epistolam iis verbis orsus sit: Relatione
sancti fratris et coepiscopi nostri, quae in subditis habetur,
agnovimus quosdam presbyteros, diaconos .
Quare igitur huic exemplo insistendo, alienum a Leonis
agendi ratione judicabitur, ut is accepto Januarii
rescripto, istud pariter una cum quartae decimae,
seu postremae epistolae exemplari Septimio commiserit,
ea de causa potissimum, ut is quoque sui metropolitae
fidei vigorem, pastoralem curam, et apostolicae
sedis monita, atque sanctiones apprime cognosceret?
Oportebat profecto Leonem ad Septimium, a
quo praecedentem relationem acceperat, rescribere;
et tunc praesertim, cum, jam lectis Januarii litteris,
 vigorem fidei, quem olim noverat, probavit, et propterea
summi pontificis oeconomiae ratio esse potuit,
ut quemadmodum prius Septimii relationem, ut jam
diximus, priori sua epistola Januario provinciae Aquileiensis
metropolitae commisit; ita, accepto hujus
responso, et istud Septimio commiserit, subjecto illi
hujus postremae epistolae exemplari, ut hactenus gesta,
et quae in posterum exsecutioni demandanda erant
pro coercendis illius provinciae Pelagianis, praenosceret.
Caeterum ego nefas fore arbitror suspicari secundam
hanc epistolam de qua agimus, ad Januarium
conscriptam, commentitiam esse. Eam enim tamquam
genuinum Leonis fetum laudat antiquissimus
collector Dionysius Exiguus; eam ut genuinam Ecclesia
Aquileiensis semper in suis archiviis asservavit,
ut ex manuscripto Vaticano Chronico nos ipsi
jam diximus: atque denique isthaec habet omnes notas
et characteres quibus non alicui suffraganeo, sed
provinciae metropolitae eam datam fuisse sufficientissime
innotescit.
 3. Verum cum hisce conjecturis adhaereo, minime
inficiabor alterum exemplar Septimio commissum,
et in Altinensis Ecclesiae archiviis quandoque forte
repertum, aliquam corruptionis fraudem fuisse passum.
Istud suos habet naevos, ex quibus laudati scriptores
aliqua suppositionis indicia in eo subolere
contendunt. Cujusmodi illa sunt: Ad metropolitanum
episcopum provinciae Venetiae scripta direximus; vel
alia illa, quae immediate subduntur : Quibus ad
status sui periculum cognosceret pertinere, quaeque,
auctore Quesnello , nec aetatem, nec stylum S.
Leonis redolent, quamvis reipsa illius generis non
sint, ut etiam ab omni suppositionis nota vindicari
non possint. Ac primum Altinum urbs florentissima
olim fuit in Venetiae littore aedificata, ut ex Plinio,
Martiali, Tito Livio, atque antiquis geographorum
tabulis exploratum est. Quare commode verba illa,
ad metropolitanum . . . provinciae Venetiae, potuerunt
usurpari ad clarius designandam provinciam in qua
 situm erat Altinum, praesertim cum Leonis aevo metropolitanus
Aquileiensis, non unius, sed plurium
provinciarum urbes et episcopos sibi subjectos haberet.
Sedem deinde episcopalem Altinum habuisse,
conciliorum Acta abunde testantur. Siquidem Aquileiensi
synodo, anno Domini 381, sub Damaso papa
coacta, inter caeteros episcopos Italos, Gallos et Panonicos,
qui illuc convenerunt, Heliodorus quoque
episcopus Altinensis interfuit. Anno Domini praeterea
579 coacta apud Gradum synodo, ad eam convenit
Altinensis episcopus. Quinto namque loco legimus:
Petrus episcopus sanctae Ecclesiae Altinatis his gestis
subscripsi. De qua synodo egit Ughellius tom. V Italiae
308 Sacrae. Acta quoque pseudosynodi Maranensis
hujus Petri Altinensis habent mentionem, ut constat
ex Paulo diacono, lib. III, cap. 27, quando videlicet
anno 589 Severus patriarcha Aquileiensis sui erroris
obtulit libellum. Quare maxime allucinari Quesnellum
asserendum est, qui audentius scripsit : Notitia
episcopalis sedis Septimii aeque obscura manet
 ac si numquam haec epistola innotuisset. Septimio
eam sedem attribuit impostor epistolae artifex, quae
in mentem venit, ac prout fraudis suae consilio melius
conducere putavit. Revera nihil ab Ughellio de
Altinensi hujus nominis episcopo in antiquis monumentis
inventum, quandoquidem de eo nihil in Italia
Sacra legitur. Quam lepide imponit Quesnellus,
qui pro asserenda Septimio Altini episcopali sede ex
Ughellio testimonium exposcit! Si enim, Dandulum
secutus, sermonem dumtaxat orditur ab excidio urbis
Altini, quando videlicet Paulus hujus urbis episcopus
sedem transtulit Torcellum. Sed hac in re
cum Dandulus, tum Ughellius lapsi sunt. Siquidem
eam translationem ab episcopo Paulo anno 631 factam
contendunt, quem mense sequenti obiisse asseverant.
 Nos tamen in Actis Romani concilii sub Agathone
pontifice legimus: Paulus episcopus sanctae
Ecclesiae Altinensis provinciae Istriae, in hanc suggestionem,
quam pro apostolica nostra fide unanimiter construximus,
similiter subscripsi. Hoc autem concilium
Romae habitum fuisse anno Domini 680, neminem
latere arbitror, nec alius quisquam hujus nominis
episcopus in Ughelliano catalogo recensetur. Neque
pariter obsunt duae illae voces, Istriae provinciae: nam
antea, Italiae rebus afflictis, et vivo adhuc Leone obsidione
capta Aquileia, soloque ab Attila Hunnorum
rege aequata, tum Gothorum incursu et caeterorum
Barbarorum furore quinto labente saeculo iterum
quassata, atque demum anno 579 Aquileienses episcopi
Longobardorum nefandae gentis flagella minime
sustinere valentes, Romani pontificis Pelagii decreto
et auctoritate, metropolitanam illam sedem Gradum
transtulerunt, et tunc Gradense castrum totius Venetiae
et Istriae metropolim, suffraganeis consentientibus
episcopis, factum fuit . Quod si novae Aquileiae
 episcopus provinciarum Venetiae et Istriae metropolita
appellabatur, cur iisdem nominibus insigniri non
potuit antequam vetus Aquileia tot clades subiret?
tum quoque Aquileiensis antistes provinciae Venetiarum
verus erat metropolita.
4. Nullam praeterea olent suppositionem verba
illa, quibus ad statum sui periculum cognosceret pertinere.
In Leonis utique aetatem et stylum optime
quadrare ii minime ibunt inficias qui norunt vel Leonem
sexta epistola ad Januarium scripsisse : Non
autem dubitet dilectio tua, nos, si (quod arbitramur)
neglecta fuerint quae pro custodia canonum et pro fidei
integritate decernimus, vehementius commovendos. Totidem
verbis utitur etiam in quartadecima epistola,
quae quidem minas et futuram pontificis indignationem
indicant, si Januarius metropolita apostolicae
sedis decreta negligentiae ac contemptui tradidisset.
Nec enim primorum Romanorum pontificum auctoritas
in corrigenda coercendaque inferiorum episcoporum
 dissidia atque defectibus angustis finibus
concludebatur, ut eos dumtaxat comprehenderet qui
ad synodum Romanam tunc pertinebant, vel ad eos
qui ab eodem Romano pontifice ordinabantur, ut effutivit
Quesnellus . Longe enim lateque in universi
orbis episcopos diffundebatur, ut eos Romani pontifices
admonerent, corriperent, atque communione
privarent; quod sexcentis exemplis ex Leonis praedecessoribus
asserere possemus, nisi nostra haec
dissertatio longius quam par est progrederetur. Percurrat,
amabo, Quesnellus, dumtaxat, quae noster Leo
habet in epistolis ad Anastasium Thessalonicensem,
309 ad Flavianum et Anatolium Constantinopolitanos,
Juvenalem Jerosolymitanum, ad Turribium
Asturicensem, ad Viennensis provinciae episcopos, ad
Theodoritum Cyri, qui omnes quidem, nec ad Romanam
synodum pertinebant, nec a Romanis ordinabantur
pontificibus. Eos tamen aut corripit, aut admonet,
aut communione privat, vel absolvit, e sedibus
dejicit, aut iisdem restituit, quae argumento sunt .
 Quod de forma episcoporum quoque est orta distinctio,
et magna ordinatione provisum est, ne omnes sibi
omnia vindicarent, sed essent in singulis provinciis
singuli quorum inter fratres haberetur prima sententia,
et rursus quidam in majoribus urbibus constituti sollicitudinem
susciperent ampliorem, per quos ad unam
Petri sedem universalis Ecclesiae cura conflueret, et
nihil usquam a capite dissideret. Ex quibus aliisque
gestis istuc Quesnelli assertum cadit: hujusmodi
minis Leonem uti vel consuevisse in metropolitanos
episcopos. Ab iisdem vero haudquaquam se Leo abstinuit,
causas cum episcopis Orientalibus agens;
quanto magis igitur iisdem uti potuit negotium cum
 Aquileiensi metropolita Romano patriarchatui immediate
subjecto pertracturus?
5. Verum se adhuc in scenam Quesnellus reducit,
contra Norisium contendens suppositionis esse argumento
quod duo illa exemplaria adamussim sibi non
respondeant. In altero autem, Januario nuncupato,
nonnullae voces, quae necessariae videntur, fuerunt
excisae: Quales sunt istae, de Pelagianorum et Coelestianorum
consortio. Deinde, subjicit, de redeuntibus
ab haeresi clericis aliqua decernuntur in epistola ad
Januarium quae in altera non apparent, ne, videlicet,
ad superiorum ordinem promoveantur, sed in eo quem
adepti sunt perseverare sinantur. Hac in re a Quesnelli
critice omnino non abhorreo, idcirco tamen
Norisianas conjecturas labare aut concidere minime
inducor ut credam. Nam quae a Quesnello objiciuntur
argumento dumtaxat esse possunt alterutrum illius
epistolae exemplar aut vulnus quoddam esse passum,
aut aliqua mantissa adauctum, quae quidem haud facile
cognosci possunt, potissimum cum vetustissima
 interciderint exemplaria, quorum subsidio purior et
castigatior ea epistola in lucem prodiret.