CAPUT VIII.
Divi Leonis epistola 14, ad Januarium Aquileiensem, ad
examen revocatur, et Quesnelli nugae rejiciuntur. 
1. Ne quidem eorum quidquam praetereamus quae ad
Leonis contra Pelagianos gesta pertinerent, novissimo
loco argumentis epistolae quartadecimae dumtaxat
opus est insistamus, quam ad Januarium episcopum
Aquileiensem scripsit. Sed in primis minime
verendum est Januarium adamussim Leonis mandatis
non obtemperavisse. Cumulatius enim in corripiendos
Pelagianos clericos operam impendisse, ex
ejus rescripto Leo intellexit. Quare, ad augendam
magisque illius vigilis pastoris curam excitandam, S.
pontifex eidem gratulatur quod ad custodiam gregis
Christi pastoralem curam vigilanter exsequeretur, ne
 lupi, qui sub specie ovium subintrarunt, bestiali saevitia
simplices quosque dilacerarent; et non solum ipsi nulla
correctione proficerent, sed etiam ea quae sunt sana
corrumperent. Ejusmodi porro phrasi Pelagianos
taxare et impetere S. pontificem voluisse, haud ambigendum
est. Simili namque allegoria totidemque
fere verbis, sextae epistolae primum caput orsus est,
ut ipsi in praecedentibus annotavimus. Subdit deinde
ad animae periculum pertinere, si 310 quisquam de
his qui a nobis in haereticorum et schismaticorum sectam
delapsus, et se utcumque haereticae communionis
contagione macularit, resipiscens, in communione catholica
sine professione legitimae satisfactionis habeatur.
Cum autem hisce malis cuperet mederi, saluberrimas
Januario regulas observandas praescripsit; videlicet,
ut clerici Pelagiani juxta canonum constitutionem,
omnem majoris promotionis spem amittant,
sed in quo inveniuntur ordine stabilitate perpetua
maneant, si tamen iterata tinctione non fuerint maculati.
 2. Postremis hisce verbis Quesnellus insistens,
ista annotando subjecit: Hanc exceptionem addit
forte, attendens canones Africanos, cujus 27 collectionis
Africanae legitur: Neque permittendum, ut
rebaptizati ad clericatus gradum promoveantur. Lepida
annotatio suo quidem auctore digna. An ergo
censendum apostolicam sedem in rebaptizatorum causis
Africanos canones attendere voluisse aut potuisse?
qui id fieri potuit, si jam diutius ab Africanis episcopis,
rebaptizantium errore propugnato, schisma magnum
horrendumque conflatum fuerat, quod nonnisi
sub nova baptismi collatione homines, vel ex haeresi
ad Ecclesiam venientes, vel ab haereticis baptizatos
 reciperent? Sed eum errorem maxima sollicitudine
apostolica sedes praecavere atque delere laborans,
quemadmodum rebaptizantibus communicare detrectabat,
ita nec ipsos rebaptizatos ad sacros clericales
ordines promovere sinebat, ut a simili lubet ratiocinari.
Clynici siquidem (hoc est qui baptizabantur in
lecto), eodem saeculo, quamvis nullo sacrilegio ut
rebaptizati labefactarentur, tamen per ecclesiasticam
legem a Cornelio latam, ut ait Eusebius , a sacris
altaris ministeriis arcebantur. Multo magis igitur
hocce irregularitatis vitio seu impedimento obstringebantur
qui iterata tinctione fuerint maculati, praesertim
cum eo saeculo, sub Cornelio primum, tum
sub Stephano, Romanis pontificibus, eadem rebaptizantium
quaestio jam sopita, iterum tum apud Afros
recruduerit.
3. Demus tamen nihil ab hisce duobus pontificibus
fuisse definitum; quid inde? Dissimulabit forte Quesnellus
quae Romana synodus sub Damaso papa sancitum
ivit? Dolendum quidem est Acta illa ad nos
 non pervenisse, sed supersunt illorum Patrum synodicae
litterae, quibus per Africam rursum sacrilegos
rebaptizatores grassatos esse intelligimus, quos etsi
Gratiani et Valentiniani imperatorum auctoritas expulisset,
tamen ab expulsis Claudianus anno 363 fuerat
ordinatus, et ad perturbandam Romam quasi episcopus
destinatur . Cum itaque Romani concilii PP. ab
utroque facinore abhorruerint, a rebaptizatione, videlicet,
et a rebaptizatorum ordinationibus, qui fieri
potuit ut jam in Romana Ecclesia irregularitatis leges
in rebaptizatos non obtinuerint? Ex hoc uno profecto
ariete prorsus cadit subdola Quesnelli annotatio, qua
sensim vellet persuasum lectoribus apostolicam sedem
quandoque aliarum Ecclesiarum factam pedissequam,
ut leges, canones ab iis fuerit mutuata. Occasionem
deinde arripere studet confingendi ex suo
ingenio argumenta, quibus Romanae Ecclesiae adjudicare
possit illum canonum codicem quem ipse
altero tomo Leoninorum Operum publici juris fecit,
 notis et dissertationibus adornatum. Sed animum
denique impostor advertat, Romani concilii synodicam
tum fuisse ad imperatores scriptam, quando de
Africano 27 illo canone nondum fuerat excogitatum;
illa enim referenda est in annum 378 et laudatus
canon editus fuit in concilio quinto Carthaginensi
anno 398 coacto. Verum si non Quesnellus his fidem
adhibere vult, Basilio saltem subscribat, qui in epistola
ad Amphilochium, cap, 47, 311 Romanam Ecclesiam
in rebaptizatorum causis suos habuisse canones
asseverat.
4. Sed jam ad Leonem revertamur, qui, antequam
epistolam clauderet, Januario primo ob fidei vigorem
gratulatur, tum alia nonnulla exsequenda suggerit,
ob quae maximam contentionum tempestatem
idem Quesnellus jam excitavit. Aquileiensi itaque
episcopo S. Leo praecepit ut curam suam apostolicae
sedis dispositionibus jungat et det operam ut circumspecte
atque velociter impleantur quae ad totius
Ecclesiae incolumitatem et laudabiliter suggesta sunt
 atque ordinata. Censorium stylum hic Quesnellus
stringit, gravius in libri auctorem invehens qui de
episcopis canonice judicandis inscriptus est. Miror
(ait) supinitatem scriptoris duplici istius et quartae
epistolae loco abutentis. Canones, inquit, de non
promovendis ad superiorem clericatus gradum his
qui ab haeresi ad communionem catholicam revertuntur
pro universa ubique Ecclesia conditos fuisse
testantur haec Leonis verba: det operam ut circumspecte.
Quia vero illius libri auctor subjecerat:
Nec inter Nicaenos canones ejusmodi numerantur,
nec in toto Justelli codice reperiuntur; erant igitur
praeter Nicaena decreta alia quaedam, quibus et Januarium
astringi volebat S. Leo, quaeque universae
Ecclesiae in disceptandis rebus ecclesiasticis in usu
 erant. Quia haec, inquam, laudatus auctor subjecerat,
idcirco Quesnellus inclementius eum impetens,
haec addit: Quaenam haec hominis oscitantia, ut de
canonibus verba haec interpretari voluerit. Nonne
sole meridiano clarius est legenti ea, quae laudabiliter
suggesta esse dicuntur de litteris vigore fidei plenis,
quas scripserat Januarius, ad S. Leonem esse
intelligenda; quae vero salubriter ordinata, de hoc
ipso S. Leonis rescripto quo canonum constitutiones
praecipit custodiri? Cum igitur Quesnellus hisce
verbis laudati libri auctorem insectatur, quamplurima
alia simul congerens, ut Leonis verba in alienum
sensum distorqueat, longius a propositae quaestionis
scopo abscedit. Nec enim vetustissimam
Ecclesiae consuetudinem, nec ejus canones pro recipiendis
haereticis poenitentibus recensuit, aut patefecit.
Sed nostrum Leonem de particulari aliqua
dispositione, seu lege ab ipso lata pro recipiendis in
Ecclesia clericis ex haeresi Pelagiana redeuntibus,
agere, ejus phrasis et scribendi ratio praecipue produnt.
 5. Nam quamvis ea de re S. pontificis aevo multae
canonum sanctiones editae fuerint, harum nulla tamen
(si isthanc Leonis epistolam excipiamus) ejusmodi
clericis majoris promotionis spem propterea
ademit. Quare merito Quesnellum incassum conatum
arbitramur, cum eam legem ex octavo Nicaeni primi
concilii canone deduci posse asseveravit. Nihil enim
in eo canone offendimus quod ad perpetuum hocce
irregularitatis vitium pertinere videatur, vel praesentem
hanc controversiam possit dirimere. Ibidem
enim solummodo sermo occurrit de haereticorum
Catharorum reconciliatione, in quos lenitatem esse
adhibendam sancta synodus definivit, ne horum clerici
e propriis gradibus dejecti, atque inter laicos
stantes, laicorum communione donarentur, quemadmodum
cum aliarum haereseon sectatoribus Ecclesia
facere consuevit. Si igitur praeter id indulgentiae vel
lenitatis genus, nihil aliud continent et praeseferunt
 ista verba: De his qui se Catharos, id est puros nominant,
si aliquando ad Catholicam et Apostolicam
Ecclesiam redierint, visum est sanctae et magnae synodo
ut, accepta manuum impositione, sic in clero permaneant,
minime unum atque idem erit non e proprio
gradu dejici, et nulla prorsus ratione ad superiores
ordines umquam promoveri posse. Postremum hoc
S. Leo in epistola de qua agimus definivit; ita ut
perpetuo irregularitatis vinculo hos clericos in praecedentis
haereseos poenam obstrictos voluerit. Sed
Nicaeni 312 PP. dumtaxat Catharis indulgentes, ut
in ordinibus permanerent decreverunt. Quae duo
valde inter se diversa, si secum reputasset Quesnellus,
nusquam tam libere Leonis verba octavo canone
Nicaenae generalis synodi concinere scripsisset. Nihil
profecto canon habet quod Leoninis hisce sanctionibus
responderet, nihil refert de perpetua in suscepto
ordine stabilitate; nihil denique de majoris promotionis
sublata spe, quae omnia Leonis dispositionibus,
ad totius Ecclesiae incolumitatem, et laudabiliter
 suggesta, et salubriter ordinata fuerunt.
6. Ut tandem sancti pontificis dispositiones innotescant,
ejus verba subjicimus: Circa quos etiam
illam canonum constitutionem praecipimus custodiri, ut
in magno beneficio habeant, si, adempta sibi omni spe
promotionis, in quo inveniuntur ordine stabilitate perpetua
maneant. Perperam omnino deinde ratiocinatur
Quesnellus, asserens Leonis aevo solum Nicaenum
octavum canonem exstitisse pro recipiendis in suis
ordinibus clericis ex haeresi ad Ecclesiam redeuntibus,
idcirco ad illum S. pontificem respexisse. Ita
loqui profecto hominem omnigenam ecclesiasticae
disciplinae notitiam jactantem nimis dedecet. Etenim
quae ea in quaestione a conciliis et Patribus ante Leonis
pontificatum sancita fuere, veluti in uno corpore
 Nicaeni secundi concilii Patres anno 787 congesserunt.
7. In priori quippe hujus synodi actione, cum de
recipiendis haereticis poenitentibus ageretur, nihil
prorsus inconsultis veteribus Ecclesiae monumentis
fuit stabilitum. Propterea Joannes presbyter et monachus,
Antiochenae sedis legatus, ut eam controversiam
e medio tolleret, sacro conventui suggessit:
Multorum ore celebratum est (persancte pater) (Tarasium
patriarcham praesertim alloquitur) quo pacto
oporteat eos recipere qui ex haeresi revertuntur. Ob id,
(ait idem Joannes) suademus ut sacra synodus libros
sanctorum Patrum inpraesentiarum afferri jubeat, quo
cognoscamus et consideremus quaenam in recipiendis
certa ratio conservari debeat. Tum libros afferri jussum
est . Quorum lectionem minime ab octavo Nicaeni
concilii canone Constantinus, patriarchatus illius
sedis notarius, sed a quinquagesimo tertio apostolorum
orsus est, cujus antiquior interpretatio haec est:
Si quis presbyter eum qui a peccato convertitur, non
 receperit, sed rejicit, deponitur. Siquidem Christum
offendit, qui gaudium in coelo super peccatorem resipiscentem
oboriri dixit. Cum autem ejusmodi canon,
ad omnium generatim poenitentium haereticorum indulgentiam
extenderet, sive laici, sive clerici forent,
a Tarasio statim fuit inquisitum: Est et alter canon
ea de re? Tum Constantinus notarius octavum Nicaeni
primi concilii canonem mox recitavit. Sed nec
hunc ad nuper exortam Agiomarchorum haeresim
conferre Theodorus Catanae, in Siciliae provincia
episcopus, cum contendisset, ejusdem Tarasii jussu
de aliis canonibus sciscitatum est. Quare idem notarius
sacrae et oecumenicae Ephesinae synodi canonem
tertium legit: Si qui in qualibet civitate clericorum
a Nestorio, quique illud dogma sequuntur, prohibiti
sunt, ut minus recte senserint, hos, ut gradum proprium
recuperent, justum censuimus. Post haec adhuc
suspensi haerebant Patres, num recipiendi essent in
sacrum ordinem qui ex haeresi revertuntur. Propterea
 Stephanus monachus de eo argumento divi Basilii
epistolas in manibus gestans, quae in priori ad Amphilochium
epistola de Encratitis scripserat lecta
fuere, tum alia ad Evaisenos, et quae magis ad rem
nostram conferunt, epistolae ad Occidentis episcopos
excerptae subjecerunt, in quibus de Eustathio Sebasteno
edidit sermonem. Is etenim in Arianam haeresim
pluries prolapsus, et Hermogeni episcopo illum
accusanti, et de perverso dogmate reprehendenti,
sanioris fidei confessionem tradidit, atque ita manus
impositionem ab eo nactus, postquam ille dormivit,
denuo ad Arianorum 313 partes defecit. Sed e
Constantinopoli expulsus, et Sebastem reversus,
defensionem attulit, et impiam suam callide celans
sententiam, verbaque non iniqua, sed quae recta sapere
videbantur praetexens, episcopatum facile consecutus
est. Cujus quidem pravae simulationis, cum
plurima alia exempla occurrerent, quae recensere
lectoris animum gravarent, idcirco dumtaxat rogamus
qui fieri potuerit irregularitatis impedimentum
 de quo agimus octavo illo Nicaeno canone fuisse definitum?
An Eustathii ordinatio diu post Nicaenum
concilium non contigit? illa quippe saltem in annum
376 rejici debet, qui a concilio Nicaeno 51 est. Non
igitur in octavo illo Nicaeno canone actum est de
majori promotione clericis ad Ecclesiam redeuntibus
deneganda; sed ea dumtaxat fuere sancita quae ad
eorum receptionem et reconciliationis modum, per
manuum impositionem servandum, pertinere videbantur.
8. Huic pariter ecclesiasticae disciplinae concinit
et illa definitio contra impios Messalianos, seu Euchitas,
in tertia oecumenica synodo habita, quam in
secundo eodem Nicaeno concilio Stephanus diaconus
recitavit, cujus postrema verba nostris hisce elucubrationibus
majus robur adiiciunt: Placuit omnibus
 nobis . . . quod si autem aliquis illud ipsum dogma fuerit
exsecratus, si quidem clericus exstiterit, in ea ordinatione
permaneat; si vero laicus, in Ecclesiae communionem
recipiatur. Qua in re illud maxime est animadvertendum
laudati tertii oecumenici concilii Patres
servare voluisse, quae in Alexandrina synodo
anno 362 definita fuere, cum de episcopis apostatis
recipiendis sub S. Liberio papa agebatur.
9. Haec omnia quidem in medium adducta cumulatissime
praeseferunt canonicam Ecclesiae praxim
ante Leonis aevum servatam in haereticis recipiendis.
Sed uberiora adhuc monumenta nobis eadem septima
oecumenica synodus suppetiit, cum ex divi Cyrilli et
Athanasii Operibus deprompta, tum in Ecclesiasticis
Rufini Aquileiensis et Socratis Historiis reperta, quae
mire rem nostram, et Quesnellum ipsum in his expendendis
allucinatione laborasse, evidenti ratione
manifestant. Interim autem cum ex tot tantorumque
testimoniorum serie habeamus duas illas inter sese
maxime differre quaestiones, videlicet: An haeretici
 ad Ecclesiam redeuntes in suis ordinibus, quin exauctorati
dejicerentur, essent recipiendi; et an, lenitate
obtenta, in susceptis ordinibus permanentes
impedimento perpetuo essent irretiti ne ad superiores
ordines possent ascendere; jam Leonis scopus, jussio
atque decretum prodita sunt, quibus haud dubie, si
Januarius non obtemperavisset, sancti pontificis animum
vehementer commovisset, ad aliquam ei ecclesiasticam
poenam inurendam, quemadmodum postrema
illius epistolae verba produnt. Non autem dubitet
(ait) dilectio tua, nos, si, quod non arbitramur,
neglecta fuerint quae pro custodia canonum et fidei integritate
decernimus, vehementius commovendos, quia
inferiorum ordinum culpae ad nullos magis referendae
sunt, quam ad desides negligentesque rectores, qui
multam saepe nutriunt pestilentiam, dum necessariam
dissimulant adhibere medicinam.
10. Extra jocum autem ad haec advertat annotator
Quesnellus, secumque reputet, an quilibet episcopus
 in iis quae ad totius Ecclesiae incolumitatem pertinent,
gravissimis hujusmodi verbis, auctoritatis atque
jurisdictionis vigore plenis, alios totius Christiani
orbis episcopos consueverit compellare, quemadmodum
ipse nimis licenter asserere ausus est. Possunt
utique aliarum Ecclesiarum episcopi scribere, suggerere,
pertractare, inquirere ea omnia quae totius
Ecclesiae utilitati prodesse possunt. Aliquod autem
definire atque statuere in ipsius Christianae reipublicae
commune bonum, solis Romanis pontificibus
extra generales synodos divinitus dumtaxat concessum
est, ut in hac caeterisque nostris dissertationibus
comprobatum est.
314 11. De Januarii autem gestis nihil profecto
scimus; sed operae pretium est arbitrari omnia Leonis
mandata atque decreta ita circumspecte et velociter
fuisse ab eodem exsecutioni demandata, ut nefaria
illa Pelagianorum soboles, quae in illius provinciae
clericis potissimum grassabatur, pene deleta, et ad
exitium fuerit perducta. Nullum enim post hanc
 (quod sciamus) Leonem inter et Januarium epistolarum
intercessit commercium. Temporum quoque injuria
Januarii ad Leonem relatio intercidit, atque
apud suppares scriptores de rebus ibidem gestis, tam
altum servatur silentium, ut nulla gestorum mentio
habeatur. Exstat denique tamen alia S. Leonis epistola
ad Nicetam Aquileiensem Januarii successorem,
anno 458 scripta , quo quidem tempore nullas
prorsus Pelagianae sobolis ea in provincia exstitisse
reliquias, commode et rationabili ducti ratione conjicere
possumus. In ea enim noster pontifex apostolicae
sedis auctoritate septem sibi propositis consultationibus
occurrit, atque Nicetae Aquileiensi praescribit
quidve iis maxime afflictis temporibus medicinae
adhiberi oporteret, ut vulnera quae hostilitatis
adversitate religioni illata erant, sanarentur. Has
 autem consultationes, cum ad Pelagianorum mores,
dogmata et historiam minime pertineant, ne extra
scenam canere videamur, in praesentia praetermittimus,
sermonem tamen de iisdem habituri, cum ecclesiasticam
illius aevi disciplinam nostris animadversionibus
adornabimus.
12. Potius interim nos gratulari oportet tam divinum
S. Leonis Magni studium in Pelagianis evertendis,
horumque errores abolendos, optatum finem
obtinuisse. De qua re, ut certiores essemus, nisi sumus
omnia antiquitatis monumenta percurrere; eorum
videlicet, qui quinto et sexto Ecclesiae saeculo
floruerunt, nec alicubi de Pelagiana haeresi, veluti
tum gliscente, mentionem fieri offendimus. Hanc autem
nostram conjecturam confirmat, nostramque
simul gratulationem adauget, epistola prima Joannis
papae IV ad episcopos et presbyteros Scotiae directa,
quam refert etiam Beda lib. II Historiae Anglorum
cap. 19. In ea enim summus pontifex cum Rom.
clero duas discutit quaestiones, quas ei Scotiae clerus
 proposuerat: altera de Paschate, altera de Pelagianis
eo in regno reviviscentibus. De his namque ita
Rom. pontifex Joannes IV scribit: Exposita autem
ratione Paschalis observantiae, ita de Pelagianis in eadem
epistola subdunt; et hoc quoque cognovimus, quod
virus Pelagianae haereseos apud vos denuo reviviscit,
quod omnino hortamur, ut a vestris mentibus hujusmodi
venenatum superstitionis facinus auferatur. Nam
qualiter ipsa quoque exsecranda haeresis damnata est,
latere vos non debet, quia non solum per istos ducentos
annos abolita, sed et quotidie a nobis perpetuo anathemate
sepulta . His autem verbis si quis insistere
 voluerit, nostram conjecturam robur accipere haud
inficiabitur. Nam Joannes papa IV, septimo Ecclesiae
currente saeculo, anno videlicet sexcentesimo quadragesimo,
supremum catholicae societatis clavum
obtinuit, Severino summo pontifice jam vita functo.
A quo anno si bis centum annos subducamus, quemadmodum
Joannis papae testimonium praesefert, jam
superest quadringentesimus quadragesimus Christi
annus, in quo S. Leo Magnus Romanae Ecclesiae
pontifex renuntiatus est, ut ex Romanorum pontificum
tabulis intelligitur. Eo autem anno, sexcentesimo
nimirum quadragesimo, Joannem papam IV
ad Scotorum quaesita respondisse, sine ulla prorsus
animi haesitatione affirmandum est. Nam quamvis
laudata epistola temporaria careat nota, tale tamen
praesefert exordium, ut inde conjiciamus quod, vix
assumpto ad Romanum pontificatum Joanne, Scotorum
votis S. P. annuere voluerit, qui jam ad Severinum
praedecessorem suas consultationes et quaesita
direxerant, quorum perlatores Urbem non attigerunt,
 nisi 315 post ejusdem Severini interitum. Id plane
produnt ea verba quibus Joannes suam epistolam
orsus est: Scripta quae perlatores ad san. mem. Severinum
papam adduxerunt, eo de hac luce migrante,
reciproca responsa ad ea quae postulata fuerant . . . Jam
vero tandem has similesque alias conjecturas praetermittentes,
manum de praesenti tabula tollere deliberamus,
alia quamplurima majoris momenti in sequentibus
praestaturi, cum tandem pro nostrarum Exercitationum
coronide, de Eutychetis rebus verba statim
faciendi consilium habeamus.<span class="text-blue-600 font-bold"