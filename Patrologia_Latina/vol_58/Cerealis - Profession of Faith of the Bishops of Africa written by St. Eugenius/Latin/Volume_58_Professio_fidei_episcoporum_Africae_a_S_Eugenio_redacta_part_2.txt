NOTITIA EX CAVE. 
 Eugenius, gente Afer, anno 480 a catholicis, quibus
Hunericus Vandalorum rex Zenonis imp. et
Placidiae precibus exoratus eligendi episcopi veniam
concesserat, episcopus Carthaginensis constitutus,
postquam sedes Arianorum saevitia per 24 annos vacaverat.
Anno 484, collecta apud Carthaginem ab
Hunerico episcoporum Arianorum turba, qui disputationem
cum catholicis committerent, Eugenius luculentam
fidei professionem regi obtulit, tanta rationis
vi munitam, ut haereticos ad silentium pariter ac
rabiem adigeret. Paulo post ab Hunerico Tamallunensem
civitatem in confinio Tripolitanae sitam relegatur,
et Antonio loci episcopo, haeretico ferocissimo,
excruciandus committitur. Postea, si Gregorio Turonensi
(Hist. Franc. lib. II, cap. 3) fides, Albigensem
 Galliarum urbem asportatus est, ubi anno circiter
495 vel paulo post vitam finiisso videtur. De eo enim
 quasi adhuc vivente loquitur Gennadius in Catalogo
scriptorum (cap. 97), quem isto anno contexuit.
Exstat libellus seu prolixa fidei Confessio nomine
episcoporum Africanorum Hunerico regi oblata,
apud Victorem Vitensem (cujus integrum librum tertium
constituit) De persecutione Vandalica lib. III,
pag. 33. Ejus enim esse, licet id non dicat Victor,
extra omnem controversiam ponit Gennadius loco
citato. Habetur Concil. tom. IV, pag. 1128, et in Bibliotheca
Patrum tom. VIII, pag. 683. Scripsit praeterea,
teste eodem Gennadio, quae interierunt, epistolas
ad plebem suae curae commissam paulo ante
exsilium missas; altercationes quas cum Arianorum
praesulibus per internuntios habuit, Hunnerico regi
nuncupatas; preces denique pro quiete catholicorum
 apologiarum ad instar, eidem oblatas.
