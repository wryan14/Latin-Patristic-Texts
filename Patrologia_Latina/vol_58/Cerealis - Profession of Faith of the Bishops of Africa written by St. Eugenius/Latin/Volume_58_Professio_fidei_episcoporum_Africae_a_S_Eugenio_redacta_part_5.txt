EPISTOLA
S. EUGENII CARTHAGINENSIS
AD CIVES SUOS, PRO CUSTODIENDA FIDE CATHOLICA. 
 Dilectissimis et in Christi amore dulcissimis filiis et
filiabus Ecclesiae mihi  a Deo commissae, Eugenius
episcopus. Regalis emanavit auctoritas, et pro exercenda
fide catholica edicto nos  ad Carthaginem venire
praecepit. Et ideo ne abiens a vobis Ecclesiam Dei in
ambiguo, hoc est in suspenso dimitterem, aut oves
Christi non verus pastor silentio relinquerem; necessarium
duxi has pro me vicarias vestrae dirigere sanctitati,
in quibus non sine lacrymis peto, hortor, moneo, et satis
 abundeque obtestor per Dei majestatem et per tremendum
judicii diem, atque adventus Christi terribilem
claritatem, ut fixius teneatis catholicam fidem, asserentes
 Filium Patri esse aequalem, et Spiritum sanctum
eamdem habere cum Patre et Filio deitatem. Servate
itaque unici baptismatis gratiam, custodientes  Chrismatis
unctionem. Nemo post aquam, revertatur ad
aquam, renatus ex aqua . Nutu enim Dei sal in aqua
conficitur, sed si in aquam redactum fuerit, omnis
 species ejus confestim evacuatur. Unde non immerito
Dominus in Evangelio ait: Si cal  infatuatum fuerit,
in quo salietur? Et utique hoc est infatuari, velle secundo
condiri eum semel factum sufficiat. Non audistis
Christum dicentem: Qui semel lotus est, non habet
necessitatem iterum lavandi (Joan. XIII)? Ideoque,
fratres, et filii, filiaeque meae in Domino, non vos contristet
absentia mea:  quia si catholicae disciplinae adhaereatis,
ego vos nec longinquitate aliqua obliviscar,
nec morte a vobis divellar. Scitote quia  quodcunque
fecerit me dividi a vobis, mecum est palma. Si ad exsilium
abiero, beati Joannis evangelistae exemplum
 habeo; si ad mortis exitium, Mihi vivere Christus est,
et mori lucrum (Philipp. I, 21). Si rediero, fratres,
implebit Deus desiderium vestrum. Attamen sufficit
 modo, quod vobis non tacui, monui et instruxi quomodo
potui, ideoque immunis sum a sanguine omnium
pereuntium; scio quia adversus eos legentur litterae istae
ante tribunal Christi, cum venerit reddere unicuique secundum
opera sua. Si reversus fuero, fratres, videbo
vos in hac vita; si reversus non fuero, videbo vos in futura.
Dico tamen vobis, Valete, orate pro nobis, et jejunate:
quia jejunium et eleemosyna semper Dominum
ad misericordiam deflexerunt. Mementote esse scriptum
in Evangelio: Nolite timere eos qui occidunt corpus,
animam autem non possunt occidere; timete autem eum
qui postquam occiderit corpus, habet potestatem et animam
perdere, et mittere in gehennam (Matth. X, 28).