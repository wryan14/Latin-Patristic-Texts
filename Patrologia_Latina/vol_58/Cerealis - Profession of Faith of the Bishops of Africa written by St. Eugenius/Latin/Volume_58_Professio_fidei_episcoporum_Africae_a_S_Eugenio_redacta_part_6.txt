Explicit Eugenii epistola, ad suum redit thema Gregorius.
 IV. Ductus itaque sanctus Eugenius ad regem cum
illo Arianorum episcopo, pro fide catholica decertavit.
Cumque eum de sanctae Trinitatis mysterio potentissime
devicisset, et insuper multas per eum virtutes Christus
ostenderet, in majorem insaniam idem episcopus invidia
inflammante succenditur. Erant enim tunc temporis cum
sancto Eugenio viri prudentissimi atque sanctissimi,
Vindemialis et Longinus episcopi, pares gradu, et virtute
non impares. Nam sanctus Vindemialis eo tempore
ferebatur mortuum suscitasse, Longinus autem multis
infirmis salutem tribuit; Eugenius quoque non solum
visibilium oculorum caecitatem, sed etiam mentium depellebat.
V. Quod cernens ille nequam Arianorum episcopus,
vocatum ad se quemdam hominem, ab illo quo ipse vivebat
 errore deceptum, ait: Non patior quod hi episcopi
multa in populo signa depromunt, illosque cuncti, me
neglecto, sequuntur. Acquiesce nunc his quae praecipio,
et acceptis quinquaginta aureis, sede in platea per
quam nobis est transitus, et manum super clausos oculos
 ponens, me praetereunte cum reliquis exclama in
magna virtute, dicens: Te, beatissime Cirola nostrae religionis
antistes, deprecor ut respiciens manifestes gloriam
ac virtutem tuam, ut oculos meos aperiens, merear
lucem videre quam perdidi. Qui jussa complens,
residensque in platea, transeunte haeretico cum sanctis
Dei, iste qui Deum irridere  cogitabat, exclamat in
magna virtute, dicens: Audi me, beatissime Cirola, audi
me, sancte sacerdos Dei: respice caecitatem meam. Experiar
ego medicamenta quae saepe caeci reliqui a te meruerunt ,
quae leprosi experti sunt, quae ipsi etiam mortui
persenserunt. Adjuro te per ipsam virtutem quam
habes, ut mihi desideratam restituas lucem, quia gravi
sum caecitate percussus. Veritatem enim nesciens verum
dicebat: quia caecaverat eum cupiditas, et virtutem Dei
 omnipotentis irridere per pecuniam aestimabat.
VI. Tunc haereticorum episcopus paululum se divertit
quasi in virtute triumphaturus, elatus vanitate atque
superbia, posuit manum suam super oculos ejus, dicens:
Secundum fidem nostram, qua recte Deum credimus,
aperiantur oculi tui. Et mox ut hoc nefas erupit, risus
mutatur in planctum, et dolus episcopi est patefactus in
publico . Nam tantus dolor oculos miseri illius invasit,
ut eos digitis vix comprimeret, ne creparent. Denique
clamare coepit miser, ac dicere: Vae mihi misero!
quia seductus sum ab inimico legis divinae. Vae mihi,
quia Deum per pecuniam irridere volui, et quinquaginta
aureos accepi, ut hoc facinus perpetrarem. Ad episcopum
autem aiebat: Ecce aurum tuum, redde lumen
meum, quod dolo tuo perdidi. Vosque rogo, gloriosissimi
 Christiani ne despiciatis miserum, sed velociter
succurrite pereunti. Vere enim cognovi quia Deus non
irridetur (Gal. VI, 7).
VII. Tunc sancti Dei misericordia moti: Si, inquiunt,
credis, omnia possibilia sunt credenti. At ille clamabat
voce magna: Qui non crediderit Christum Filium Dei
et Spiritum sanctum aequalem habere substantiam atque
deitatem cum Deo Patre, hodie quae ego perfero patiatur.
Et adjecit: Credo Deum Patrem omnipotentem,
credo Filium Dei Christum Jesum aequalem Patri, credo
Spiritum sanctum Patri et Filio consubstantialem atque
coaeternum. Haec illi audientes, et se invicem honore
mutuo pravenientes, oritur inter eos sancta contentio,
quis oculis ejus signum beatae crucis imponeret. Vindemialis
vero ac Longinus Eugenium; ille autem e contra
 eos exorat ut manus imponerent caeco. Quod cum fecissent,
et manus suas super caput ejus tenerent, sanctus
Eugenius crucem super oculos caeci faciens, ait: In nomine
Patris, et Filii, et Spiritus sancti veri Dei, quem
trinum in una aequalitate atque omnipotentia confitemur,
 aperiantur oculi tui. Et statim ablato dolore, ad
pristinam rediit sanitatem . Manifestissime autem patuit
per hujus caecitatem, qualiter haereticorum episcopus
oculos cordium misero assertionis suae velabat amictu,
ne veram lucem illis liceret fidei oculis contemplari.
O miserum! qui non ingressus per januam, id
est per Christum, qui est janua vera, lupus magis gregi
quam ejus custos effectus, et pacem fidei quam in credentium
cordibus debuerat accendere, pravitate cordis
sui conabatur exstinguere. Sancti vero Dei alia signa
in populis multa fecerunt, et erat vox una populi dicentis:
Verus Deus Pater, verus Deus Filius, verus Deus
Spiritus sanctus, una fide colendus, uno timore metuendus,
eodemque honore venerandus. Nam ea quae
Cirola asserit, falsa esse cunctis est manifestum.
 VIII. Videns autem Honoricus rex assertiones suas
per sanctorum fidem gloriosam  totaliter denudari, nec
erigi sectam erroris, sed potius destrui; fraudemque
pontificis sui in hoc scelere fuisse detectam: sanctos
Dei post multa tormenta, post  eculeos, post flammas,
post ungulas, jussit interfici. Beatum vero Eugenium
decollari jussit, sub ea specie, ut si in ea hora qua
ensis super cervicem ejus incumbebat, non reverteretur
ad haereticorum sectam, non occideretur, ne eum pro
martyre excolerent Christiani, sed exsilio damnaretur:
quod ita factum esse manifestum est. Nam cum imminenti
morte interrogatus fuisset si mori pro fide catholica
 destinaret, respondit: Haec enim est sempiterna
vita, pro justitia mori. Tunc suspenso gladio, apud
 Albigensem Galliarum urbem exsilio deputatus est,
 ubi et finem vitae praesentis fecit. Ad cujus nunc sepulcrum
multae virtutes et creberrimae ostenduntur. Sanctum
vero Vindemialem gladio percuti praecepit, quod
et  impletum est in hoc certamine. Octavianus vero
archidiaconus et multa millia virorum ac mulierum
hanc fidem asserentium, interempta atque  debilitata
sunt. Sed pro amore gloriae nihil erant haec supplicia
confessoribus sanctis, qui in pacis vexati, in multis
bene se noverant disponendos, juxta illud Apostoli
(Rom. VIII, 18): Quia non sunt condignae passiones
hujus temporis ad futuram gloriam, quae revelatur in
nobis .
IX. Multi tunc errantes  a fide accipientes divitias
inseruerunt se doloribus multis. Infelix autem quidam
episcopus nomine Revocatus, eo tempore est revocatus
 a fide catholica. Tunc et sol teter apparuit obscuratus,
ita ut vix ab eo pars vel tertia eluceret, credo namque
pro tantis sceleribus et effusione sanguinis innocentis.
Honoricus vero post tantum facinus, arreptus a daemone,
qui diu de sanctorum sanguine pastus fuerat,
 propriis se morsibus laniabat, in quo etiam cruciatu
vitam indignam justa morte finivit. Huic  Childericus,
successit, quo defuncto Gelisimiris regnum suscepit.
Ipse quoque a republica superatus, vitam principatumque
finivit, et sic regnum decidit Vandalorum.
X. Huic cryptae, in qua servabatur sancti Amarandi
corpus, sociatur et ille Honorificianae 
persecutionis martyr Eugenius, sacerdotalis insulae
maximum decus, quem in hac urbe detrusum exsilio,
vel ipsius, vel sociorum ejus passio narrat. Hic cum
magnis in saeculo polleret virtutibus, et jam victor de
tormentis martyrialibus exstitisset, tempus vocationis
suae, quo accerseretur ad gloriam, Domino revelante
cognovit: illud praecipue quod populis occultabatur,
manifestum noscens, se martyri Amarando socium esse
 futurum, ad ejus sepulcrum dirigitur, prostratusque
solo diutissime orationem fudit ad Dominum: dehinc
expansis per pavimentum brachii, spiritum coelo direxit,
qui a Christianis collectus, in ipsa qua diximus crypta
sepulturae mandatus est. 
 XI. Ad cujus festivitatem cum tempore quodam innumeri
populi convenissent, negotia multa in atrio
protulerunt; puella vero una ex habitatoribus loci stationem
adiit, quasi aliquid coemptura, speciemque sibi
aptam aspiciens a negotiatore suscepit, et statim dicto
citius porrectam alteri, negat se accepisse. Negotiator
vero intente aiebat: Mea eam tibi manu protuli, tuque
rimandam sollicite accepisti. Illaque negante, ait negotiator;
Si tibi tanta est pertinacia, avaritia stimulante,
negandi, judicet illud beatus  martyr Eugenius, ad
cujus sepulcrum si cum sacramenti interpositione dixeris
te non accepisse, damni mihi nihil aestimo quod
amisi. At illa pollicita se posse ex hoc exui sacramento,
vadit ocius ad sepulcrum, elevatisque manibus ut juraret,
extemplo membris  dissolutis irriguit, plantaeque
 ejus infixae sunt pavimento, vox haesit in gutture, tantum
os patulum a sermone nudum hiabat. Quod negotiator
cernens cum reliquo populo, ait: Prosit tibi, inquit,
virgo, haec species quam tulisti mihi. Sufficit tibi
ultio data per hunc pontificem Eugenium. Et hac
 dicens a loco recessit. Illa vero in hoc tormento diutissime
detenta, tandem martyre jubente locuta; palam
confessa est quod clam latere voluerat.
XII. Quid agis, o infelix avaritia! Quid petendis
rebus alienis succumbis mens feminea, non virilis? Ut
quid firmam loricam mentis modica transverberas sagitta
cupiditatis? Quid congregas, o homo, auri rubiginosi
talenta, cum iis arsurus in gehenna? Quid tibi
prosunt peritura lucra, quae aeternae vitae pariunt detrimenta,
juxta illud Domini verbum: Quid prodest homini
si totum mundum lucretur, animae autem suae
 detrimentum patiatur? aut quam dabit homo commutationem
pro anima sua?
XIII. 