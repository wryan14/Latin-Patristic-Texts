CAPUT II. 
Quod unus Deus Pater, et Filius, et Spiritus sanctus,
sic docetur. Ipse Dominus in lege dicit: Audi,
Israel, Dominus Deus tuus Deus unus est. Et Apostolus
dicit: Nullus est Deus, nisi unus. Item ipse dicit:
unus Deus, una fides, unum baptisma (Eph. IV). Item
apostolus Jacobus dicit: Tu credis quia unus est Deus,
bene facis; et daemones credunt et contremiscunt (Jac.
II). Hanc fidem contremiscunt daemones quam veram
esse noluerunt. Ipse Dominus dicit: Ego sum Deus
et non est alius praeter me. Item in psalm. XXVII: Quis
Deus praeter Dominum, aut quis Deus praeter Deum
 nostrum? Et ipsi confitentur quia et Filius Deus est.
Ostendant mihi quomodo unus est, nisi quia Pater,
et Filius, et Spiritus sanctus unus est.