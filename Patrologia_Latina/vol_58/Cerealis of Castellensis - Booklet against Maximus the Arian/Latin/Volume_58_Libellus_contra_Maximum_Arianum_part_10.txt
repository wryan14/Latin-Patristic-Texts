CAPUT XI. 
Quia Deus est Spiritus sanctus, sic docetur. Petrus
ad eum qui subtraxerat de pretio villae dixit: Quid
est quod implevit Satanas cor tuum mentiri Spiritui
sancto? Et postmodum adjunxit: Non es mentitus
hominibus, sed Deo (Act. V). Item in Actibus Apostolorum
scribitur, Petro cogitante et haesitante de visu,
dicit Spiritus sanctus: Ecce viri quaerunt te; exsurge,
 et descende, et vade cum illis nihil dubitans, quia ego
illos misi ad te. Et veniens Petrus ad Cornelium dixit:
In veritate scio quia non est personarum Deus acceptor
(Act. X). Ad gentilem enim missus ab Spiritu
sancto, quia adhuc gentibus non praedicabatur Evangelium,
sed solis Judaeis. Item in Evangelio: Jesus
autem Spiritu sancto plenus regressus est a Jordane.
An non est Deus qui implet Deum? Ergo Deus erat
in Christo, quo plenus est regressus a Jordane. Item
Apostolus: Nescitis quia corpora vestra templum in
vobis est Spiritus sancti? Secutus est: Glorificate ergo
Deum in corpore vestro. Item in Salomone: Spiritus
Domini replevit orbem terrarum. Item Esaias propheta:
Et Dixit Dominus ad me: Vade, die populo huic,
 Aure audietis, et non intelligetis, etc. Quem dicit Deum
Esaias, ipsum dicit Spiritum sanctum Apostolus. Si
Deus spiritus est, quomodo Spiritus sanctus Deus
non est; si non est Deus Spiritus sanctus, quomodo
dicit apostolus Paulus: Divisiones autem donationum
sunt, idem autem Spiritus; et divisiones operationum
sunt, unus autem Deus, qui operatur omnia in omnibus,
qui dividit propria unicuique prout vult (I Cor.
XII)? Ipse est Spiritus sanctus, de quo dicit propheta
Esaias: Spiritus, inquam, sapientiae et intellectus,
consilii et fortitudinis, scientiae et pietatis, et timoris
Domini.