CAPUT XII. 
Quia et creator est Spiritus sanctus, sic docetur.
In Job legimus: Spiritus divinus est qui fecit me. In
 psalmo: Emitte spiritum tuum et creabuntur (Psal.
CIII). In Evangelio: Inventa est Maria habens de Spiritu
sancto. Cui fuerat dictum: Spiritus sanctus superveniet
in te, et virtus Altissimi obumbrabit tibi (Matth.
I). In psalmo: Verbo Domini coeli firmati sunt, et Spiritu
oris ejus omnis virtus eorum (Psal. XXXII). Si in
utero virginis Spiritus sanctus Filium Dei fecit, quid
Deo defuit quod non creavit? In Evangelio: Si quis
non renatus fuerit ex aqua et Spiritu sancto, non potest
videre regnum Dei. Amplius est enim regenerare
quam creare: ecce Spiritus sanctus regenerat, quando
in baptismo renascimur per ipsum.