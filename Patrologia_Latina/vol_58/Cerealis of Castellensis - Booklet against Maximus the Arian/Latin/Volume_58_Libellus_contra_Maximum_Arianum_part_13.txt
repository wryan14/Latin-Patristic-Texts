CAPUT XIV. 
Quia et ipse propriae potestatis et voluntatis sit, et
omnipotens sit Spiritus S. sic docetur. Apostolus dicit:
Alii datur manifestatio Spiritus ad utilitatem, alii
datur per Spiritum sermo sapientiae, alii sermo scientiae
 secundum eumdem Spiritum, alii fides in eodem
Spiritu, alii donatio curationum in uno Spiritu, alii
operationes sanitatum, alii prophetia, alii judicatio spirituum,
alii genera linguarum: haec autem omnia operatur
unus atque idem Spiritus, dividens propria unicuique
prout vult (I Cor. XII).
Ecce quod operatur unus atque idem Spiritus ut
vult, non quae ei imperantur. Ipse Dominus in Evangelio
dicit: Spiritus ubi vult spirat (Joan. III). In
Actibus Apostolorum jubet Spiritus Philippo ut se
eunucho Candacis reginae conjungeret. Item Spiritus
dicit: Segregate mihi Barnabam et Paulum in opere
sancto, quo vocavi illos. Ecce Spiritus sanctus segregat
apostolos et vocat. Item de apostolis: Tentabant
 ire in Bithyniam, et non eos passus est Spiritus sanctus.
Ecce apostolis imperat. Item in Salomone dicit: Spiritus
sanctus mihi Sapientia, id est in Christo. Spiritus
S. unicus, multiplex, subtilis, immobilis, incoinquinatus,
certus, securus, amans bonum, omnia potens,
omnia praesciens, et qui capiat omnes spiritus intelligibiles,
mundus subtilis. Ecce qualis est Spiritus S. Item
in Evangelio: Et regressus est Jesus in virtute Spiritus
in Galilaeam. In virtute Spiritus ambulat Christus.
Item in Actis Apostolorum legimus: Quia loquebantur
apostoli quemadmodum dabat eis pronuntiatio.
Spiritus dabat apostolis quemadmodum loquebantur.
Item apostolus Paulus ostendit quae tribuat Spiritus
sanctus dicens: Fructus autem Spiritus est, caritas,
gaudium, pax, longanimitas, benignitas, bonitas, fides,
 mansuetudo, continentia (I Joan. IV). Et legimus in
Joanne apostolo: Quia Deus caritas est. Si Deus caritas,
qualis est Spiritus sanctus, cujus est ipsa caritas?
Sic enim habes supra: Quia fructus Spiritus
sancti est caritas (I Joan. IV).