CAPUT XVI. 
Quia invisibilis est Filius, sic docetur: Nemo novit
Filium nisi Pater, neque Patrem quis novit nisi Filius,
et cui voluerit Filius revelare. In Apostolo de Christo
scriptum est: Hic invisibilis primogenitus totius creaturae.
Item: Christus Jesus venit in hunc mundum
peccatores salvos facere, quorum primus ego sum; sed
ideo misericordiam consecutus sum, ut in me primo
 ostenderet Christus Jesus omnem longanimitatem in
formationem eorum qui credituri sunt illi in vitam aeternam:
regi autem saeculorum immortali, invisibili,
soli Deo honor et gloria in saecula saeculorum. Invisibilis
est ergo Filius, qui venit peccatores salvos facere.
Si videtur Filius, videtur et Pater, quoniam
scriptum est: Qui me videt, videt et Patrem.