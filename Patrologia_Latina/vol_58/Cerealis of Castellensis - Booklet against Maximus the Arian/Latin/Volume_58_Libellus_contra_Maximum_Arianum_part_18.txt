CAPUT XIX.  
Contra id quod dicunt: Quare prius Pater, deinde
Filius nominatur. Audi et Filium priorem nominari
a Patre. Apostolus dicit ad Galatas: Non ab hominibus,
neque per hominem, sed per Jesum Christum et
Deum Patrem. Item ad Thessalonicenses ipse dicit:
Ipse autem Dominus noster Jesus Christus et Deus Pater
noster, qui dilexit nos, et dedit consolationem aeternam,
etc. Ecce prior est Filius nominatus. Audi et
Spiritum sanctum priori loco nominari. Apostolus
dicit. Unum corpus et unus Spiritus, sicut vocati estis
in una spe vocationis vestrae, unus Deus, una fides,
unum baptisma, unus Deus et Pater omnium. Ecce
prius Spiritum, et postea Patrem nominavit. Sed dico,
 nunquid quia legimus in Levitico proprio loco
sub una sententia nominatum Jacob, secundo Isaac,
tertio Abraham, ideo dicendum est meliorem fuisse
Jacob ab Isaac, aut majorem Isaac Abraham patre
suo, sicut enim scriptum est: Et memorabor testamenti
Jacob, dicit Dominus, et testamenti Isaac, et testamenti
Abraham. Hominibus non praejudicatis, taxatio
Deo praejudicium cur infert, si forte alicubi prior
taxatur Pater a Filio, aut Filius a Spiritu sancto
priori loco a Patre taxatum.