CAPUT XX. 
Contra id quod dicunt: Pater illi omnia subjecit.
Apostolus ad Corinthios dicit de Filio: Oportet, inquit,
illum regnare, donec ponat omnes inimicos suos
sub pedibus suis (Cor. XV). Et ad Philippenses: Unde
 etiam exspectamus Dominum Jesum Christum Salvatorem
nostrum; qui transfigurabit corpus humilitatis nostrae
conformans corpori gloriae suae secundum operationem,
ut possit sibi subjicere omnia (Philip. I). Item
Apostolus dicit, quia Filius tradet regnum Deo Patri
suo; scriptum est enim de Christo: Cum tradiderit
regnum Deo et Patri. Ergo major est Filius a Patre,
quia ipse tradet Patri suo regnum? Haec sunt quae
tantisper commemorare potui et decerpsi; multa autem
praetermissa sunt impedimento velocitatis, quae
legens poterit invenire. Hoc tantum lector teneat,
Dominum Deum minime numero subjacere, minime
separari: quod enim minimum est, Deus non est:
sed quod Deus est, Filius, et Spiritus sanctus uterque
perfectus  est. Haec est autem vera
 perfectio, quam non subjicit alterius comparatio,
nec remanet quod possit accrescere. Deus spiritus
est, non caro; intellectus est, non est globatio;
internum lumen est, non materies circumfusa. Ideo
non dividitur Pater, et Filius, et Spiritus sanctus,
quia non est talis, qui se paret incidi; et tamen Pater,
Pater est; Filius, Filius est; Spiritus sanctus,
Spiritus sanctus est; et ubique sine invicem non
sunt: quia unus est qui intelligi potest, separari non
potest. Non sunt conglobati, quia non sunt velut
aerei; non sunt divisi, quia sine invicem non sunt.
Haec est vera et catholica fides, quam Christus docuit
et tradidit, apostoli docuerunt, et omnes sancti
patriarchae et prophetae fideliter cecinerunt. Propositionibus
tuis juvante Patre, et Filio, et Spiritu
 sancto, de Novo et Veteri Testamento respondi, nunc
vero pro catholica, quae ubique est fide, alia testimonia
proposui, quibus respondere debeas. In libro
Sapientiae: quia sicut Deus sapientia, quae est Filius
Dei, sic et Spiritus sanctus novit consilia Patris.
In eodem libro: quia omnipotens est Filius, per
quem facta sunt omnia. In eodem libro: quia Spiritus
sanctus etiam Filius, qui dicitur virtus Dei. In
eodem libro dicitur de Spiritu sancto, qui incorruptibilis
est. In eodem libro: secundum formam susceptae
humilitatis visibilem dicit Christum, secundum
formam vero deitatis non visibilem, sed invisibilem
pronuntiat. Quod enim videtur, homo, quod
non videtur, Deus agnoscitur. In eodem libro dicitur
 quia Filius Dei de substantia est Patris. In Cantico
Canticorum, ubi Christum dicit es e Regem, cum
ad eum Ecclesia loquitur. In Ecclesiastico: quia innumerabilis
est magnitudo Dei. Unde docetur quia
blasphemi sunt qui Trinitatem separando, ac gradibus
et numeris credunt esse suadendam. In psalmo
CXVII similiter de Sapientia, quae est Filius Dei, sic et
Spiritus sanctus novit consilia Patris: Consilium autem
tuum quis scit, nisi tu dederis Sapientiam, et miseris
Spiritum de altissimis? In eodem libro quia omnipotens
est Filius, per quem facta sunt omnia: Non enim, inquit,
impossibilis erat omnipotens manus tua, quae creavit
omnia, et orbem terrarum ex materia informi. In eodem
libro: quia Spiritus sanctus etiam Filius est: dispersi
per Spiritum sanctum virtutis tuae persecutionem
 passi ab ipsis factis suis. In eodem libro de Spiritu
sancto quia incorruptibilis est: Incorruptibilis enim
Spiritus tuus in omnibus est. In eodem libro, ubi secundum
formam susceptae humilitatis visibilem dicit
Christum, secundum formam vero deitatis non visibilem,
sed invisibilem pronuntiat dicens: Videntes
illum quem olim negabant, Deum agnoverunt verum.
In eodem libro: quia Filius Dei de substantia est
Patris: Pro quibus angelorum esca cibasti populum
tuum, et paratum panem de coelo praestitisti illis sine
labore, omne delectamentum in se habentem, et omnis
saporis suavitatem; substantiam enim tuam et dulcedinem
quas in Filio habeas ostendebas. In Evangelio
secundum Joannem: quia invisibilis est Spiritus sanctus:
 Spiritus veritatis, quem mundus non potest accipere,
quia mundus non videt eum, nec cognoscit eum:
vos autem cognoscitis eum, quia apud os manebit, et
in vobis erit. In Canticis Christum dicit esse Regem;
cum Ecclesiam loquitur: Introduxit me rex in cubiculum
suum, exsultemus et jucundemur in te. Item similitudines
auri faciemus tibi cum distinctionibus
argenti, quousque rex sit in recubitu suo. In Ecclesiastico:
quia innumerabilis est magnitudo Dei. Unde
docetur quam blasphemi sint in Trinitatem Dei qui
separando gradibus ac numeris suadenda aestimant:
et quis investigavit magnitudinis ejus imperium, et
magnitudinem ejus quis denumeravit? In psalmo XXVII,
similiter de Sapientia, quae est Filius Dei, dictum
est: quia sapientiae ejus non est numerus: Magnus
 Dominus noster, et magna virtus ejus, et sapientiae
ejus non est numerus. Propositionibus istis Maximinus
Arionita nihil valens ad respondendum, differebat de
die in diem. Cerealis vero dixit illi, qui intererat,
cui erat injunctum: Propositis ab eo quaestionibus
adjuvante Deo respondi, cur meis propositionibus
non respondet? Supra memoratum igitur Maximinum,
cui erat injunctum, cum conveniret, tacuit. Et
ait Cereali: Vade tibi in propriam Ecclesiam, quia
conventus a me Maximinus noluit respondere, hinc
intelligitur quia non valuit, ubi tacuit, et tuis propositionibus
respondere noluit. Jam inter vos Deus
audit.<span class="text-blue-600 font-bold"