CAPUT IV. 
Quomodo clarificet Pater Filium, sic docetur. Nam
et Filius clarificat Patrem, sicut scriptum est in Evangelio
dicente ipso Filio ad Patrem: Ego te clarificavi
super terram. Iterum ipse Filius dicit: Pater, clarifica
Filium tuum, ut et Filius tuus clarificet te. Et ipse
Spiritus sanctus clarificat Filium, quia scriptum est:
Ipse me clarificabit, quia de meo accipiet, et annuntiabit
vobis. Si ergo clarificat Spiritus sanctus Filium,
 nunquam major est Filio Spiritus sanctus. Et ipse
Filius dicit in psalmo: Sacrificium laudis honorificabit
me. Ergo sacrificium laudis holocaustum passionis
accipitur; in passione ergo clarificatur homo, nam
Deus semper est gloriosus. Vis scire quia non solum
semper gloriosus fuit Filius, sed et Deus gloriae fuit et
est, apostolus Paulus dicit de Judaeis: Si enim cognovissent,
nunquam Dominum gloriae crucifixissent. Nunc
ergo qui mori potuit, ipse et glorificari potuit, homo
tantum. Nam audi quid dicat ipse Filius, quomodo se
ipse sanctificat: In veritate, dicens, sanctifico meipsum.