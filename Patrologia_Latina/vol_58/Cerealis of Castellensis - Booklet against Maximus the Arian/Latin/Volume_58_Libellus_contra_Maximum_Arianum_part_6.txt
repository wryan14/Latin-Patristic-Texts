CAPUT VII.  
De libera Filii potestate sic docetur. In Evangelio
dicit: Pater, volo ut ubi ego sum, et isti sint mecum
(Joan. XVII). Non dixit, peto. Non dixit in Evangelio
ad leprosum, peto, sed volo, mundare (Matth. VIII).
Item in Evangelio ad Petrum, dum se peteret ut ambularet
super aquam, ait Jesus: Veni. Non rogavit,
sed veni dixit. Item ad Chananaeam mulierem dixit:
Non sum missus nisi ad oves quae perierunt domus
Israel (Matth. XV). Gentilis erat mulier, tamen quia
voluit, praestitit beneficium et sanavit filiam ejus, ad
quam se missum non esse dixerat. Non enim ad gentes,
sed ad Judaeos erat destinatus Christus; tunc
dixit: O mulier, magna est fides tua, fiat tibi sicut vis.
Et sanata est filia ejus ex illa hora. Ad quam se missum
 non esse dixerat, quare concedebat beneficium
ei? Ergo vides quia quae voluit fecit, non quae alius
imperavit. Item in psalmo de Christo dicit: Omnia
quaecunque Dominus voluit fecit in coelo, et in terra,
in mari et omnibus abyssis. Non dixit, quaecunque petivit.