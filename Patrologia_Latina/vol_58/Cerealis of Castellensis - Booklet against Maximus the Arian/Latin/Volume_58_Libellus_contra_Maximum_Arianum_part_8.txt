CAPUT IX. 
Contra id quod dicunt; Auctor est qui generat, vident
principium. Patri non est auctoritas, ubi voluntas
nulla est. Pater enim nec volens nec nolens genuit,
sed natura. Nam si volens genuit, ergo ipsa
voluntas Patris Filius est, sicut legimus. Quia ipse
 est verbum et virtus et sapientia; ipse est et voluntas
Patris. Si aliquando non fuit Filius, aliquando non
fuit Pater, quia Pater esse non potuit, si Filium non
habuisset. Sed sicut Pater aeternus est, ita et Filius
aeternus est, de quo scriptum est: In principio erat
Verbum, et Verbum erat apud Deum; et Deus erat
Verbum, hoc erat in principio apud Deum (Joan. I).
Non capitur tempore, non habet initium, nec includitur
saeculis. Et in psalmo dicit Filius ad Patrem:
Ego semper tecum sum. Si enim semper cum Patre
fuit Filius, quomodo auctor est Pater, qui ante nunquam
fuit? Item de ipso dicitur, Priusquam fierent
montes, et fingeretur terra, et orbis terrae, a saeculo
usque in saeculum tu es. Si igitur voluntas est Patris
 Filius, dicatur mihi quom do auctor est Pater, sine
quo nunquam fuit Filius, quia Pater sine voluntate
esse non potuit? Quod dicitur Pater, propter Filium
dicitur, et ille Deus dicitur de Deo. Sed quia dixit
Filius, et quod dicitur Filius, propter Patrem dicitur.
Nam Ego in Patre, et Pater in me, non separatur,
sed ideo unus est Deus. Sed si minor est Filius a Patre,
quare dixit Pater in me est? Nunquam majorem
potest capere minor.