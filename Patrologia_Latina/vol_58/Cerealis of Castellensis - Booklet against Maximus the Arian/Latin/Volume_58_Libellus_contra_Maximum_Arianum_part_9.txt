CAPUT X. 
Contra id quod dicunt Patrem imperasse Filio ut
faceret creaturam, respondetur. Cum utique et ipse
Pater fecerit, nam scriptum est: Faciamus hominem
ad imaginem et similitudinem nostram (Gen. I). Ubi
ostenditur pariter operatos, ut unum Deum esse
 monstraret. Sequitur Scriptura: Et fecit Deus hominem
ad imaginem et similitudinem suam. Non dixit fecerunt
dii, cum dixisset faciamus hominem; sed dixit:
Deus fecit hominem ad imaginem et similitudinem
sua. Item si Pater non fecit creaturam, et quomoda
dicit Filius: Pater meus usque modo operatur, et ego
operor? Item si Pater non fecit creaturam, et quomodo
dicunt apostoli ad Patrem: Tu es, Domine, qui
fecisti coelum et terram, mare et omnia quae in eis sunt,
qui per os sancti pueri tui David dixisti: Quare fremuerunt
gentes, et populi meditati sunt inania? Astiterunt
reges terrae, et principes convenerunt in unum adversus
Dominum, et adversus Christum ejus (Psal. II).
Convenerunt enim in veritate in civitate ista super sanctum
puerum tuum Jesum Christum, quem unxisti, Herodes
 et Pontius Pilatus cum gentibus, et toto Israel,
et fecerunt sicut manus tua et consilium tuum praefinierat
(Act. IV). Ergo de Christo loquebantur ad Patrem,
qui dicebant: Tu es, Domine, qui fecisti coelum
et terram, mare et omnia quae in eis sunt. Lege in Actibus
Apostolorum, et invenies de Filio dici ad Patrem
istam sententiam.