SERMO IV, SIVE ADMONITIO NECESSARIA DE DIE JUDICII, ET MALORUM POENA, VEL BONORUM GLORIA; ET QUOD ETIAM LAICI NON MUTATO HABITU POSSINT ET DEBENT QUOTIDIE POENITENTIAM AGERE. Ad monachos.
(Ex ms. Corbeiensi litteris Merovingicis ante annos mille exarato.)
Rogo vos, fratres carissimi, ut sicut frequenter admonui, diem mortis nostrae et terribile ac metuendum judicium jugiter studeamus cogitare. Admoneo enim peccatorum vulnera nulla invenire possunt utiliora remedia, quam ut unusquisque cogitet horam illam quando erit de hoc saeculo migraturus. Quomodo enim potest fieri ut aliqua peccata praesumat admittere, qui se momentis singulis credit de hac luce migrare. Sic enim Scriptura dicit: Memento, fili, quod mors non tardat (Eccli. XIV, 12). Et illud: Memento novissimorum, et desistes inimicare (Eccli. XXVIII, 6). Qui enim diligenter attendit quam dura erit examinatio ante tribunal Christi, ubi recepturus est unusquisque secundum operam suam, non ei poterunt placere peccata vel crimina propria. Cum ante illum tremendum judicem congregatae fuerint omnes gentes, quid tunc erit injustis et adulteris atque rapacibus? fletus oculorum, stridor dentium, cum sanctorum multitudine ad dexteram regis aeterni, et gloriam segregata, peccati populo in profundo tartari sine ullo miserationis fine aut veniae demerso, excludi se in tenebris suis a sanctorum beata luce viderit et profundo inferni sine fine descendens, urguere os suum puteo aeterna supplicia et perpetua morte non moriturum. Petit frustra extremum Lazari digitum quod ardens refrigeretur, arentibus labiis rogavit apponi. Et ideo, fratres carissimi, dum adhuc licet, consideremus conscientias nostras, et si aliqua crimina vel peccata capitalia necdum eleemosynis et orationibus purgata in nobis adhuc dominari cognoscamus, portum poenitentiae, devictis peccatorum fluctibus, Christo gubernante, festinemus intrare, et si quid in navicula animae nostrae multis tempestatibus peccatorum, aut per avaritiam, aut per superbiam, aut iniqua cupiditate corruptum esse cognoscemus, componere vel reparare bonis operibus festinemus. Non enim nocent peccata praeterita si non placent; sicut nulli justorum sufficit justitia sua, si non perseveraverit usque in finem, ita nulli peccatorum nocere poterit iniquitas sua, si antequam de corpore isto discedat, ad eleemosynarum remedia vel poenitentiae medicamenta confugerit. Sed quia quando, vel qua hora de hoc saeculo rapiamur scire non possumus, sine ulla dilatione vel absque mora de sinistra fugiamus ad dexteram. Non enim sanitatem credendum est, non aetatem in remedium salutis suae semper . . . . intardus est, quia vitae suae super incertus est, quia qui nos securus fecit dicendo peccatori: In quacunque die conversus fuerit, omnes iniquitates illius oblivioni tradentur (Ezech. XXXIII, 12); ipse etiam nos cautos voluit esse dicens: Nolite tardare converti ad Dominum, ne differatis de die in diem (Eccli. V, 8). Sed forte quando generaliter omnes ad poenitentiam provocamur, aliquis intra se cogitat dicens: Ego juvenis homo uxorem habens, quomodo possum aut capillos minuere, aut habitum religionis assumere? Nec nos hoc dicimus, fratres carissimi, non hoc praedicamus, ut juvenes qui conjugia rationabilia habere videntur, habitum magis quam mores debeant commutare. Quid enim homini uxorem habenti nocet, si mores perditos noluerit habere, et ad opera bona vel honesta convertere, si peccatorum suorum vulnera eleemosynis et orationibus ad sanitatem pristinam revocare? Vera enim conversio sine vestimentorum commutatione sufficit sibi: vestimenta vero religiosa sine bonis operibus non solum remedium habere non poterunt, sed etiam justum Dei judicium sustinebunt. Convertamur ergo ad meliora dum in nostra sunt potestate remedia. Hic exstinguamus mortem moriendo peccatis. Hic vitam vitae meritis comparemus, praestante Domino nostro Jesu Christo, qui vivit et regnat in saecula saeculorum. Amen.

