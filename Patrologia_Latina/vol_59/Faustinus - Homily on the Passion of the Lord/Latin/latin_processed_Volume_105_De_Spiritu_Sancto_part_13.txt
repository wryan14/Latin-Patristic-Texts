Item idem in dialogo cum Theodorito Cyriano episcopo
habito (Anathematismo IX, ad Evoptium), quod Spiritus
sanctus a Patre procedat et a Filio. 
Meminimus enim dicentem Christum palam de
Spiritu sancto, Ille me clarificabit (Joan. XVI, 14),
novimus ad haec sancti Spiritus operationem conterentem
nequissimas immundasque virtutes. Sed non
ita dicimus eum, sicuti denique unumquemque sanctorum,
tanquam aliena per Spiritum sanctum utentem
virtute. Fuit enim et est ejus spiritus, sicuti denique
 et Patris, et hoc nobis bene satis explanat scribens
sacratissimus Paulus, Qui autem in carne sunt,
placere Deo non possunt, vos autem non estis in carne,
sed in spiritu, si tamen spiritus Dei habitat in vobis.
Si quis autem spiritum Christi non habet, hic non est
ejus (Rom. VIII, 8). Procedit enim ex Deo Patre Spiritus
sanctus secundum Salvatoris vocem, sed non
est alienus a Filio: omnia enim habet cum Patre, et
hoc ipse docuit dicens de Spiritu sancto, Omnia quaecunque
habet Pater, mea sunt. Propterea dixi vobis,
quia de meo accipiet, et annuntiabit vobis (Joan. XVI,
15). Ergo glorificabit quidem Jesum Spiritus sanctus
inopinabilia operantem. Verumtamen sic spiritus
ejus, et non aliena virtus, et eo superior secundum
quod intelligitur Deus.