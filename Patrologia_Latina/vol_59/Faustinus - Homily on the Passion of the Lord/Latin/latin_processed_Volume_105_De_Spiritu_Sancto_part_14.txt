 Docet Hilarius, quod unum Spiritui sancto a Patre
procedere et a Filio accipere sit emitti, in libro
octavo de Trinitate sic: 
Cum venerit advocatus ille, quem ego mittam vobis
a Patre Spiritum veritatis, qui a Patre meo procedit,
ipse testificabitur de me (Joan. XV, 26). Advocatus
veniet, et hunc mittet Filius a Patre, et Spiritus veritatis
est qui a Patre procedit. Excutiat ingenii sui
aculeos omnis haereticorum schola, et quaerat nunc
quod vel mentiri ignorantibus possit, et doceat quid
sit hoc quod Filius mittit a Patre. Qui mittit, potestatem
suam in eo quod mittit ostendit: sed quod a
Patre mittit quid intelligimus? Utrum acceptum, aut
dimissum, aut genitum? Nam horum necesse est
unum aliquid significet, quod a Patre missurus est,
 et missurus a Patre est eum Spiritum veritatis qui
a Patre procedit. Jam vero non est acceptio, ubi demonstrata
processio est. Superest ut confirmemus in
eum sententiam nostram, utrum in hoc consistentis
egressionem, an geniti processionem existimemus.
Neque in hoc mundo nunc calumnior libertati intelligentiae,
 utrum ex Patre an ex Filio Spiritum paraciitum
putent esse. Non enim in incerto Dominus
reliquit. Nam sub iisdem dictis ita haec locutus est:
Adhuc multa habeo dicere vobis, sed non potestis illa
modo portare. Cum autem venerit ille Spiritus veritatis,
diriget vos in omni veritate. Non enim loquetur a
semetipso: sed quaecunque audierit loquetur, et futura
annuntiabit vobis. Ille me honorificabit, quia de
meo accipiet, et annuntiabit vobis. Omnia quaecunque
habet Pater mea sunt, propterea dixi, De meo accipiet
et annuntiabit vobis (Joan, XVI, 12). A Filio igitur
accipit, quia et ab eo mittitur, et a Patre procedit.
Et interrogo, utrum id ipsum sit a Filio accipere quod
a Patre procedere. Quod si nihil differre creditur
inter accipere a Filio, et a Patre procedere, certe id
 ipsum atque unum esse existimabitur a Filio accipere
quod sit accipere a Patre. Ipse enim Dominus ait,
Quoniam de meo accipiet et annuntiabit vobis. Omnia
quaecunque habet Pater mea sunt: propterea dixi, de
meo accipiet et annuntiabit vobis (Joan. XVI, 14). Hoc
quod accipiet, sive potestas est, sive virtus, sive doctrina,
Filius a se accipiendum esse dixit, et rursum
hoc ipsum significat accipiendum esse de Patre:
cum enim ait, omnia quaecunque habet Pater sua
esse, et idcirco dixisse se de suo accipiendum esse,
docet etiam a Patre accipienda, a se tamen accipi,
quia omnia quae Patris sunt, sua sunt. Non habet
haec unitas diversitatem, nec differt a quo acceptum
sit, quod datum a Patre, datum referatur a
Filio. Nunquid et hic voluntatis unitas asseritur?
 Omnia quae habet Pater Filii sunt, et omnia quae
Filii sunt Patris sunt. Ipse enim ait, Omnia mea
tua sunt, et tua mea (Joan. XVI, 15). Nondum loci
est ut demonstrem cur ita dixerit, Quoniam de
meo accipiet. Futuri enim temporis significatio est
ubi accepturus ostenditur: nunc certe ideo a se
accepturum ait, quoniam omnia Patris sua essent.
Disseca naturae hujus, si potes, unitatem, et aliquam
dissimilitudinis infer necessitatem, per quam
Filius non sit in unitate naturae. A Patre enim procedit
Spiritus veritatis, sed a Filio mittitur et a Patre.
Omnia quae Patris sunt, Filii sunt, et idcirco quidquid
accipit, a Filio accipit ille mittendus, quia Filii
sunt universa quae Patris sunt. Natura itaque in
omnibus tenet suam legem, et quod unum ambo
 sunt, ejusdem in utroque per generationem nativitatemque
divinitatis significatio est, cum id quod accipit
a Patre Spiritus veritati, id Filius dandum a
se fateatur.