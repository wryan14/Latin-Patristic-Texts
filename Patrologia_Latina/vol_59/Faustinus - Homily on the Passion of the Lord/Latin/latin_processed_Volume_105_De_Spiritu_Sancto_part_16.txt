 Item idem in eodem libro (In expositione ejusdem
fidei). 
Si quis Spiritum sanctum paraclitum dicens innascibilem
Deum dicat, anathema sit. Adjectio nunc
paracliti anathemati obnoxiam facit innascibilis in
eum Dei praedicationem. Impiissimum enim est, innascibilem
Deum eum dici, qui ad consolationem
nostram sit missus a Filio. Si quis, sicuti nos docuit
Dominus, non alium dicat Paraclitum a Filio;
dixit enim, Et alterum Paraclitum mittet vobis Pater,
quem rogabo eum (Joan. XIV, 16), anathema sit. A
Filio Paraclitum missum meminimus, et in principio
hoc fides ipsa exposuit. Sed quia frequenter Filius
per indifferentis naturae virtutem opera sua opera
Patris esse dixit, dicens, Ego opera Patris mei facio
 (Joan. X, 37), missurus quoque Paraclitum, sicuti
frequenter spopondit, interdum eum et mittendum
dixit a Patre, dum omne quod ageret, pie referre
est solitus ad Patrem. Ex quo haeretici occasionem
frequenter arripiunt, ut ipsum esse Filium Paraclitum
dicant: cum in eo quod alium Paraclitum mittendum
a Patre sit precaturus. differentiam missi
rogantisque significet. Si quis Spiritum sanctum
partem dicit Patris vel Filii, anathema sit. Stultitia
haeretici furoris haec coegit scripto referre, non quaestio.
Nam cum Spiritus sancti nomen habeat suam
significationem, et Spiritus sanctus paraclitus habeat
substantiae suae et officium et ordinem, et cum indemutabilis
Pater et Filius ubique praedicetur, quomodo
pars esse aut Patris aut Filii Spiritus sanctus
asseretur? Sed quia sicut inter caetera insaniarum
 genera etiam hoc quoque proferri ab impiis solet,
idcirco a sanctis debuit improbari. Si quis Patrem
et Filium et Spiritum sanctum tres dicit deos, anathema
sit.