Ambrosius, quod Spiritus sanctus non transeat de
loco ad locum cum a Patre et Filio procedit, in libro
primo quem scripsit ad Gratianum imperatorem
(Cap. X)sic docet: 
Etenim si de loco procedit Spiritus, et ad locum
transit, et ipse Pater in loco invenitur, et Filius, si
de loco exit quem Pater mittit aut Filius, utique de
loco transiens Spiritus atque progrediens, et Patrem
sicut corpus secundum impias interpretationes relinquere
videtur et filium. Hoc secundum eos loquor
qui putant quod habeat Spiritus descensorium motum.
 Sed neque in loco aliquo Pater circumscribitur,
qui est super omnia, non solum corporeae naturae,
sed etiam invisibilis creaturae. Neque Filius
suorum operum locis temporibusque concluditur,
qui super omnem est creaturam, totius opifex creaturae.
Neque spiritus veritatis, ut pote Dei spiritus,
circumscribitur aliquibus finibus corporalibus, qui
cum sit incorporeus, omnem intelligibilem substantiam
creaturae inenarrabili divinitatis plenitudine
supereminet, spirandi ubi velit, et inspirandi quomodo
velit, habens super omnia potestatem. Non
ergo quasi ex loco mittitur spiritus, aut quasi ex
loco procedit quando procedit ex Filio; sicut ipse
Filius cum dicit, de Patre processi et veni (Joan. VIII,
 42), omnes interficit opiniones quae ex loco ad locum
possunt sicut in aliquibus corporalibus aestimari.
Similiter cum aut intus aut foris legimus
Deum esse, non utique Deum, aut intra aliquod corpus
includimus, aut ab aliquo corpore separamus:
sed alta hoc et inenarrabili aestimatione pensantes,
divinae naturae intelligimus arcanum. Denique ita
Sapientia ex ore Altissimi prodiisse se dicit, ut non
extra Patrem sit, sed apud Patrem, quia Verbum
erat apud Deum (Joan. I, 1). Nec solum apud Patrem,
sed etiam ex Patre; dicit enim, Ego in Patre,
et Pater in me (Joan. X, 38). Sed neque cum de Patre
exit, quasi de loco recedit, aut quasi corpus a
corpore separatur; neque dum in Patre est, quasi
in corpore tanquam corpus includitur. Spiritus quoque
 sanctus, cum procedit a Patre et Filio, non separatur
a Patre, non separatur a Filio. Quemadmodum
enim separari potest a Patre qui spiritus oris
ejus est? quod utique et aeternitatis indicium, et divinitatis
exprimit unitatem. Est ergo et manet semper
qui oris est spiritus: sed descendere videtur
etiam, cum illum recipimus ut habitet in nobis, ne
nos simus a gratia ejus alieni. Nobis descendere videtur,
non quod ille descendat, sed quod ad illum
animus noster ascendat. De quo plenius diceremus,
nisi meminissemus in libris jam superioribus positum
quod et Pater dixerit, Venite, descendamus, et
confundamus linguas eorum (Gen. XI, 7); et Filius
dixerit, Qui diligit me, sermonem meum servabit, et
Pater diliget eum, et ad eum veniemus, et apud eum
 mansionem faciemus (Joan. XIV, 23). Sic igitur venit
Spiritus, quemadmodum venit Pater; quia ubi Pater
est, ibi est et Filius, et ubi Filius est, ibi est et
Spiritus. Non ergo discrete venire aestimandus est
Spiritus sanctus. Venit autem non de loco ad locum,
sed a dispositione constitutionis ad salutem redemptionis,
a gratia vivificationis ad gratiam sanctificationis,
ut de terris ad coelum, de injuria ad gloriam,
de servitio ad regnum transferat. Sic ergo
venit Spiritus, quemadmodum venit Pater. Dixit
enim Filius, Ego et Pater veniemus, et mansionem
apud eum faciemus. Nunquid corporaliter Pater venit?
sic ergo et Spiritus venit, in quo, cum venit, et
Patris et Filii plena praesentia est. Quis autem potest
a Patre et Filio Spiritum separare, cum vel appellare
 Patrem et Filium sine Spiritu non queamus? Nemo
enim dicit Dominum Jesum, nisi in Spiritu sancto
(I Cor. XII, 3). Ergo si appellare Dominum Jesum
sine Spiritu non possumus, utique sine spiritu praedicare
non possumus. Si autem et angeli praedicant
Dominum Jesum, quem nemo potest sine Spiritu
praedicare, et in ipsis ergo sancti Spiritus munus
operatur. Probavimus igitur, unam praesentiam
esse, unam gratiam esse Patris et Filii et Spiritus
sancti, quae tam coelestis atque divina est, ut propterea
agat gratias Filius Patri dicens: Confiteor tibi,
Pater Domine coeli et terrae, qui abscondisti haec a
sapientibus et prudentibus, et revelasti illa parvulis
(Luc. X, 21).