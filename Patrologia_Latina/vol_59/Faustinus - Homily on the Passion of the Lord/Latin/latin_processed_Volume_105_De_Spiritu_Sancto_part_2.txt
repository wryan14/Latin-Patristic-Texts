PRAEFATIO AD CAROLUM MAGNUM
IMPERATOREM.  
Imperii vestri, rex inclyte, jussa secutus,
Defero Theudulfus haec documenta libens.
 Quis Patre seu Nato procedere Spiritus almus
Astruitur, legis hoc reboante tuba.
Hoc Evangelium, hoc promit Apostolus auctor,
Hoc canit unanimis vox pia sacra Patrum.
 Perge, libelle, celer Caroli ad vestigia celsi
Regis, et o pie dic induperator ave.
Stratus humi plantis da basia grata decoris:
Hinc surgens digna mox pete sorte genu.
Et si in te rutilos oculorum fixerit orbes,
Et te clementer sumat amoena manus,
Et roget unde venis, quid vis, quo tendis, es aut quis,
Protinus huic supplex talia dicta dabis:
Qui duce Theudulfo per plurima prata cucurri,
Floribus en adsum cernis onustus ego.
Quod Patre procedat seu prole Spiritus almus,
Astruere studeo dogmatibus fidei.
Cumque illis venio dextram conferre paratus,
Qui secus incedunt, hancque viam fugiunt.
 Sic tu: si mox, non poteris, pius inferat ille:
Sic potero, potero, rex, Deus addet opem.
Inclyta sanctorum mecum est sententia vatum,
Quos bene spiramen flaminis hujus agit
Tuque manum injicies, vegetat quem spiritus ille,
 Causa tuo cujus tempore coepit agi.
Qui decus es mundi, lux regni, tutor et aequi,
Catholicae et fidei murus et arma simul
Justa jubes, injusta vetas, largiris honores,
Artibus ingenuis rite alimenta paras.
Has et amas et amare jubes, recreasque fovesque,
Gurgite de illarum pocula larga bibis.
Quid referam? virtute cluis, pietate redundas,
Inque bonis cunctis te, scio, nemo praeit.
Is tibi si dicat, dextram impositure duello,
 Exere virtutis amodo si quid habes.
Tu mox, arma patrum vasto de gurgite sumpta
Cernito, quae docuit lex nova sive vetus.
His dum nostra acies munita fatiscere nescit,
Cum vero vinces cujus es ipse sequax.
Fulgida splendifluis aderit victoria pannis,
Et voti sancti, rex pie, compos eris.