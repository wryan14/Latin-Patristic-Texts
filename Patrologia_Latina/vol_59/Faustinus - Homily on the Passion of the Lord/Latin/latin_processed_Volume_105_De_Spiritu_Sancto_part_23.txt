Item idem in eodem opere (Lib. II), post pauca. 
Deinde interpretationem inferens quomodo dixisset,
de meo accipiet, protinus subjecit: Omnia quae
habet Pater mea sunt: propterea dixi, de meo accipiet
et annuntiabit vobis (Joan. XVI, 15). Quodam
modo loquens, Licet a Patre procedat spiritus veritatis,
 et det Deus Spiritum sanctum petentibus se,
tamen quia omnia quae habet Pater mea sunt, et iste
ipse spiritus Patris meus est, et de meo accipiet.
Cave autem, cum ista dicuntur, ne prava intelligentia
labaris in vitium, et putes rem esse aliquam et
possessionem, quae a Patre habeatur ac Filio. Verum,
quae habet Pater juxta substantiam, id est
aeternitatem, immutabilitatem, incorruptionem, immortalitatem,
bonitatem de se et in se subsistentem,
haec eadem habet et Filius: et ut plus inferam,
quidquid Filius ipse subsistit, et quaecunque sunt
Filii, haec eadem habet et Pater.