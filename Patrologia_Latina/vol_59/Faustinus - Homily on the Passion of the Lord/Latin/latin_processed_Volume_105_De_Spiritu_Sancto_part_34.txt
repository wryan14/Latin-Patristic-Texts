 Item idem, quod Spiritus sanctus in Patre et Filio
sit, sic dicit in libro quem scripsit contra
Paganos, Judaeos, Manichaeos, Sabellianos, et
Arianos. 
Diximus de Patre et Filio quod potuimus, et
quantum potuimus, si tamen aliquid digne potuimus:
de Spiritu sancto tacuimus, sed non cum praeterivimus
. Quidquid enim de
Patre et Filio diximus, etiam de Spiritu sancto diximus.
Est enim in illis et cum illis aequalis unus et
verus Deus, non minor aut tertius Deus. Quid adhuc
 dicam fatigatis fatigatus?
Qui Spiritum sanctum a Patre et Filio aeternitate et
substantia vel communione separat, eumque negat
Spiritum esse Patris et Filii, plenus est spiritu immundo,
vacuus est Spiritu sancto. Ideo enim dicitur
 Deus charitas (I Joan. IV, 8), quia partibus non dividit
unitatem, sed ineffabiliter coagulat Trinitatem.
Ipsa est enim Trinitas unus Deus, turris fortitudinis
a facie inimici, qui in se credentes custodit in saecula
saeculorum.