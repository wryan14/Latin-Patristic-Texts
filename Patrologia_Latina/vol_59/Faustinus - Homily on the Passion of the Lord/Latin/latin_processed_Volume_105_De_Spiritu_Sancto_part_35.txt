Item idem, quod Spiritus sanctus et Patris sit et Filii,
et Patri et Filio coaequalis, consubstantialis, et coaeternus,
in libro primo (Cap. 4)de Trinitate quae
Deus est, sic docet. 
Omnes quos legere potui, qui ante me scripserunt
de Trinitate, quae Deus est, divinorum librorum veterum
et novorum catholici tractatores, hoc intenderunt
secundum Scripturas docere, quod Pater, et
Filius, et Spiritus sanctus unius ejusdemque substantiae
inseparabili aequalitate divinam insinuent
 unitatem, ideoque non sint tres dii, sed unus Deus,
quamvis Pater Filium genuerit, et ideo Filius non
sit qui Pater est, Filiusque a Patre sit genitus, et
ideo Pater non sit qui Filius est, Spiritus sanctus
nec Pater sit nec Filius, sed tantum Patris et Filii
Spiritus, Patri et Filio etiam ipse coaequalis, et ad
Trinitatis pertinens unitatem.