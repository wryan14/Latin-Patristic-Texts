Item idem in libro decimo quinto (Cap. 17), quod Spiritus sanctus a Patre Filioque procedat. 
Nescio cur non sicut sapientia et Pater dicitur et
 Filius, et Spiritus sanctus, et simul omnes non tres,
sed una sapientia: ita et charitas et Pater dicatur
et Filius et Spiritus sanctus, et simul omnes una
charitas. Sic enim et Pater Deus, et Filius Deus, et
Spiritus sanctus Deus, et simul omnes unus Deus.
Et tamen non frustra in hac Trinitate non dicitur
Verbum Dei nisi Filius, nec donum Dei nisi Spiritus
sanctus, nec de quo genitum est Verbum, et de quo
procedit principaliter Spiritus sanctus, nisi Deus
Pater. Ideo autem addidi, principaliter, quia et de
Filio Spiritus sanctus procedere reperitur: sed hoc
quoque illi Pater dedit, non jam existenti, et nondum
habenti, sed quidquid unigenito Verbo dedit,
gignendo dedit. Sic ergo eum genuit, ut etiam de
illo donum commune procederet, et Spiritus sanctus
 spiritus esset amborum. Non est igitur accipienda
transeunter, sed diligenter intuenda inseparabilis
Trinitatis ista distinctio.