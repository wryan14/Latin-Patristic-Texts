Item idem in eodem libro (Cap. 26). 
Deinde in illa summa Trinitate quae Deus est, intervalla
temporum nulla sunt, per quae possit ostendi
aut saltem requiri, utrum prius de Patre natus
sit Filius, et postea de ambobus processerit Spiritus
sanctus, quoniam Scriptura sancta spiritum eum
dicit amborum. Ipse est enim de quo dicit Apostolus:
Quoniam autem estis filii, misit Deus spiritum
Filii sui in corda nostra (Gal. IV, 6); et ipse est de
quo dicit idem Filius: Non enim vos estis qui loquimini,
sed spiritus Patris vestri qui loquitur in vobis (Matth. X, 20); et multis aliis divinorum eloquiorum
 testimoniis comprobatur Patris et Filii esse
spiritum, qui proprie dicitur in Trinitate Spiritus
sanctus. De quo item dicit ipse Filius: Quem ego
mitto vobis a Patre (Joan. XV, 26); et in alio loco,
quem mittet Pater in nomine meo (Joan. XIV, 26).
De utroque autem procedere sic docetur, quia ipse
Filius ait: de Patre procedit; et cum resurrexisset
a mortuis, et apparuisset discipulis suis, insufflavit
et ait: Accipite Spiritum sanctum (Joan. XX, 22), ut
eum etiam de se procedere ostenderet: et ipse est
virtus quae de illo exibat, sicut legitur in Evangelio,
et sanabat omnes (Luc. VI, 19). Quid vero fuerit
causae, ut post resurrectionem suam, et in terra
prius daret, et de coelo postea mitteret Spiritum
sanctum, hoc ego existimo, quia per ipsum donum
 Dei diffunditur charitas in cordibus nostris, qua diligimus
Deum et proximum, secundum duo illa praecepta,
in quibus tota lex pendet et prophetae. Hoc
significans Dominus Jesus bis dedit Spiritum sanctum,
semel in terra propter dilectionem proximi,
et iterum de coelo propter dilectionem Dei