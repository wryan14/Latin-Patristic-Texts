Item idem in libro quinto contra eumdem Fabianum. 
Ecce ego in quantum potui, licet breviter, reddidi
 rationem qua unum Deum dicamus Patrem et Filium
et Spiritum sanctum, et in ipsa Dei imagine ostendi
quoddam divinae agnitionis indicium, in qua quidem
imagine, memoria, intelligentia, et voluntas, non habent
singulas propriasque personas. Imago quippe
est ista, non nata sed facta, non genita sed creata:
ad hoc utique, ut sicut in ista una imagine invenitur
quaedam discretio vocabulorum, sic in illa una divinitate
discretio personarum cognoscatur, et naturalis
unitas ostendat unum Deum esse Patrem, et Filium,
et Spiritum sanctum: personarum vero proprietas
demonstret alium esse Patrem, alium Filium,
alium Spiritum sanctum; alium autem Patrem, non
eo quod Deus est, sed eo quod Pater est; et alium
Filium, non eo quod est Deus, sed eo quod Filius
 est: alium quoque Spiritum sanctum: non eo quod
Deus est, sed eo quod et Patris et Filii spiritus est.
Alium ergo Patrem quia genuit, alium Filium quia
de Patre natus est, et alium Spiritum sanctum, quia
de Patre Filioque procedit: non tamen alium Deum
Patrem, et alium Deum Filium, et alium Deum Spiritum
sanctum, sed unum Deum Patrem et Filium et
Spiritum sanctum. Non enim confundit unitas Trinitatem,
nec Trinitas separat unitatem: quia quod
in personarum proprietate discernitur, hoc unum
naturaliter essentiae unius communione monstratur