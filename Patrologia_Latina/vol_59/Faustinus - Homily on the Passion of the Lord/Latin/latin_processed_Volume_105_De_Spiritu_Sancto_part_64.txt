   Vigilius Africanus episcopus Spiritum sanctum a
Patre Filioque procedere his verbis demonstrat in
libris (Lib. I post medium)quos scripsit Constantinopoli
in defensionem Leonis papae contra Eutychianistas. 
Similiter nobis et de Trinitate quaestionem aliquam
moveant, ut quia sunt quaedam propria Patris,
quae nec ad Spiritum sanctum  pertineant, et sunt quaedam
propria Filii, quae nec ad Patrem nec ad Spiritum
sanctum pertineant, et sunt etiam Spiritus sancti
nonnulla propria, quae nec ad Patrem nec ad Filium
pertinere monstrantur, tres a se invicem separatos
criminentur catholicos colere deos. Sed ne
forsitan inopinata quaestione turberis, audi per singula,
suscepti hominis dispensationem, nec ad Patrem,
 nec ad Spiritum, sed ad solum pertinere
 Filium: proprie
enim Filius, non Pater, de virgine natus est;
rursus illa quae saepe audita est vox , Hic est filius meus dilectus (Matth. III, 17), nec
ad Filium, nec ad Spiritum sanctum, sed ad Patrem
pertinet solum; item columbae species quae in Jordane
apparuit, et ignearum linguarum multipertita
distributio proprie ad sancti Spiritus personam pertinere
monstratur. Sed ne adhuc de his proprietatibus
dubites, audi manifestius. Proprium Patris est
genuisse, et proprium Filii est natum fuisse, proprium
vero est Spiritui sancto de Patre Filioque procedere:
nec omnino reciprocatur in aliam personam
 quod est unicuique personae specialiter proprium.
Si ergo hac tres personae, habentes singulae
proprietates suas, quibus significantius distinguantur,
non quibus separentur, unus est Deus; quomodo
Filius, salva utriusque naturae proprietate, non
unus est Christus?