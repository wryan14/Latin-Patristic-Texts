Item idem psalmo sexagesimo primo. 
Ab ipso enim salutare meum (Psal. LXI, 4), id est
unigenitus Filius, qui recte credentibus salutaris
existit; ab ipso enim cum dicitur, Filius significatur.
Haec enim propria unus Deus sancta Trinitas
habet, quod Pater ingenitus, Filius genitus, Spiritus
 sanctus a Patre et Filio procedit: hoc fides integra,
 hoc catholica profitetur Ecclesia. Bene itaque Idithum
Deo subditum te esse profiteris, a quo inaestimabile
beneficium te suscepisse testaris. Sed ut sanctum
verbum una atque aequabili veneratione coleretur,
intende quid sequitur: Etenim ipse est Deus meus
et salutaris meus: adjutor meus, non movebor amplius
(Ibid. III). Dixerat superius a Patre genitum salutis
auctorem; nunc qui si iste salutaris trina confessione
complectitur. Primo ne minorem crederes,
dicit: Ipse est Deus meus, sicut supra de patre Deo
 dicit; aequalitas enim summi nominis
substantiam et potentiam unitatis ostendit. Unde
pater Augustinus in libro quinto decimo (cap. 3)
de Trinitate ita dicit: Ratione etiam reddita intelligentibus
clarum est, in substantia veritatis non
 solum Patrem Filio non esse majorem, sed nec
ambos simul aliquid esse majus quam solum Spiritum
sanctum, aut quoslibet duos in eadem Trinitate
majus esse aliquid quam unum, aut omnes simul
tres majus aliquid esse quam singulos. Sic perfectam
atque singularem naturam sanctae Trinitatis
mirabili veritate demonstravit.