Item idem in libro  quem scripsit contra objectiones
cujusdam (Potentini). 
Sicut Filius ad Patrem clamat, Pater, honorifica
nomen tuum, et venit vox de coelis: Et honorificavi, et
iterum honorificabo (Joan. XII, 28), nam et alio in loco
idem ipse repetit, Ego a Patre exivi et veni (Joan.
XVI, 28). Nunquid utique, si ipse Pater erat in persona
qui et Filius, sic debuerat intimasse, Ego a me
ipso exivi et veni? dum procul dubio alter sit qui
exivit, et alius sit de quo exierit. Sed ad haec subjunxit
 de persona sancti Spiritus, Cum venerit advocatus
ille, quem ego mittam vobis a Patre meo Spiritum
veritatis, qui a Patre procedit, ille testificabitur
de me (Joan. XV, 26). Itane non alter est qui mittit,
et alius est adaeque in persona de quo procedit, et
alter est hic ipse qui venit? Denique si una esset
persona, a quo mitteretur, vel a quo procederet? Sicut
Apostolus haec in salutatione ad Corinthios confirmabat
dicens: Gratia Domini nostri Jesu Christi,
et charitas Dei, hoc est Patris, et communicatio sancti
Spiritus cum omnibus vobis, amen (II Cor. XIII, 13).
Nonne aperte per singula nomina, sicut et superius
continetur, singulas personas inesse distinxit? Itaque
alter est Pater in persona qui genuit, et alius
Filius qui unigenitus ab ipso est, et alius Spiritus
 paraclitus, qui de una natura procedit. Sed dicis
mihi, haeretice, quemadmodum Spiritus de unica natura
consistit? Ecce Filius testatus est de eo quod
a Patre procedit, et sic prosecutus est, et de meo accipiet
(Joan. XVI, 14).