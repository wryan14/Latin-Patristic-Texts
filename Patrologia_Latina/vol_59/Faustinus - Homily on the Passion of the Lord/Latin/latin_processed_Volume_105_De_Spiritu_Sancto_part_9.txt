Item idem in libro de professione Regulae catholicae
(Lib. VII). 
Verbo Domini coeli firmati sunt, et spiritu oris ejus
omnis virtus eorum (Psal. XXXII, 6). Utique Verbum
Filium declaravit, Dominum autem Patrem ejus indicavit,
et spiritum oris ejus principalem spiritum
esse demonstravit. Vides quam breviter singulas
significationes in personis esse distinxit, id est,
Verbum, et Dominum, et Spiritum. Sed et unam
operationem in his esse ostendit. Nam si te adhuc
 ambiguitas tenet, eadem ipsa repeto: ubi ait Verbo
Domini, non sonum vocis insubstantivum esse accipias,
quem si validus quis emiserit, solet resonare
echo, cujus tantum in phantasia auditus est resonantis,
et factus nullus. Sane de hoc verbo Domini nostri
Patris, qui est salus nostra, sicut ubique Scriptura
divina testatur, Filius Dei est substantivus,
per quem omnia facta sunt. Ergo quia dixit, Verbo
Domini coeli firmati sunt, et spiritu oris ejus virtus
eorum, cognosce hunc Verbum substantivum non
aliunde quam de Patre proprie natum fuisse, et Spiritum
oris ejus eum spiritum dixit, qui de ipsa unita
substantia procedit, sicut cautum invenimus; non ex
alia natura quam de ipsa; ac per hoc unita et Patris
et Filii et sancti Spiritus substantia, quam Graeci
 dicunt ὀμούσιον, sed et unita et ejusdem Trinitatis
operatio in factura.