Exemplum Blasphemiae Apud Sirmium per Osium
et Potamium conscriptae (anno 357).
11. Deum esse unum. Substantiae vocem tacendam.
Patrem Filio esse majorem.---Cum nonnulla putaretur
esse de fide 465 disceptatio, diligenter omnia
apud Sirmium tractata sunt et discussa, praesentibus
sanctissimis fratribus et coepiscopis nostris, Valente,
Ursacio et Germinio . Unum  constat Deum
esse omnipotentem  et patrem, sicut per universum
 orbem creditur: et unicum filium ejus Jesum
Christum Dominum salvatorem nostrum, ex ipso
ante saecula genitum. Duos autem deos nec posse nec
 debere praedicari; quia ipse Dominus dixit: Ibo ad
patrem meum et ad patrem vestrum, ad Deum meum et
ad Deum vestrum (Joan. XX, 17). Ideo omnium Deus
 unus est, sicut Apostolus docuit. An Judaeorum
Deus tantum? nonne et gentium? Imo et gentium.
Quoniam quidem unus Deus, qui   justificat circumcisionem
ex fide, et praeputium per fidem (Rom. III, 29,
30). Sed et caetera convenerunt, nec ullam habere
potuerunt discrepantiam. Quod vero  quosdam
aut multos movebat de substantia, quae graece
usia appellatur, id est (ut expressius intelligatur),
homousion,  aut quod dicitur homoeusion, nullam
omnino fieri oportere mentionem; nec quemquam
praedicare  ea de causa et ratione quod nec in divinis
Scripturis contineatur, et quod super hominis
scientiam sit, nec quisquam possit nativitatem Filii
 enarrare, de quo Scriptum est, Generationem ejus
quis enarrabit (Esai. LIII, 8)? Scire autem manifestum
est solum Patrem quomodo genuerit filium suum,
 et Filium quomodo genitus sit a Patre. Nulla ambiguitas
est, majorem esse Patrem. Nulli potest dubium
esse, Patrem honore, dignitate,  claritate,
majestate, et ipso nomine patris majorem esse Filio,
ipso testante, Qui me misit, major me est (Joan. XIV,
28). Et hoc catholicum esse, nemo ignorat, duas personas
esse Patris et Filii, majorem 466 Patrem,
Filium  subjectum cum omnibus his quae ipsi Pater
subjecit. Patrem initium non habere, invisibilem
esse, immortalem esse,  impassibilem esse. Filium
autem natum esse ex Patre, Deum ex Deo, lumen
ex lumine. Cujus Filii generationem, ut ante
dictum est, neminem scire nisi Patrem suum. Ipsum
autem Filium Dei Dominum et Deum nostrum, sicuti
legitur, carnem vel corpus, id est, hominem suscepisse
 ex utero virginis Mariae, sicut Angelus praedicavit
(Luc. I, 31). Ut autem Scripturae omnes docent,
et praecipue ipse magister gentium Apostolus, hominem
suscepisse de Maria Virgine, per quem compassus
est. Illa autem  clausula est totius fidei et
illa confirmatio, quod Trinitas semper servanda est,
sicut legimus in Evangelio: Ite et baptizate omnes
gentes in nomine Patris et Filii et Spiritus sancti
(Matth. XXVIII, 19). Integer, perfectus numerus Trinitatis
est.  Paracletus autem Spiritus per Filium
est; qui missus venit juxta promissum, ut Apostolos
et omnes credentes instrueret, doceret, sanctificaret.
12. Essentia et substantia quid. Ancyrana Synodus
ann. 358. Filius ut imago non solo nomine alius a Patre.
---His itaque tot et tantis impietatis professionibus
 editis, has rursum e contrario Orientales episcopi
in unum congregati sententiarum definitiones
 condiderunt. Sed quia frequens nobis nuncupatio essentiae
ac substantiae necessaria est; cognoscendum
est quid significet essentia, ne de rebus locuturi,
rem verborum nesciamus. Essentia est res quae est,
vel  ex quibus est, et quae in eo quod maneat
subsistit. Dici autem essentia, et natura, et genus,
et substantia uniuscujusque rei poterit. Proprie autem
essentia idcirco  est dicta, quia semper est.
Quae idcirco etiam substantia est, quia res quae est,
467 necesse est subsistat in sese; quidquid autem
subsistit, sine dubio in genere vel natura vel substantia
maneat. Cum ergo essentiam dicimus significare
naturam vel genus vel substantiam, intelligimus
ejus rei quae in his omnibus semper esse subsistat.
Nunc igitur praescriptas ab Orientalibus fidei definitiones
   recenseamus.
I. Si quis audiens imaginem esse Filium Dei
invisibilis, idem dicat esse imaginem Dei, quod et
Deum invisibilem: quasi non confitens vere filium,
anathema sit .
13. Item alius est, ut accipiens a Patre vitam.---Exclusa est assertio volentium nominibus tantum
Patrem et Filium praedicare; cum quando imago
omnis, ejus ad quem coimaginetur species indifferens
sit. Neque enim ipse sibi quisquam imago est; sed
eum, cujus imago est, necesse est ut imago demonstret.
Imago itaque est rei ad rem coaequandae imaginata
et indiscreta similitudo. Est ergo Pater, est
et Filius: quia imago Patris est Filius; et qui imago
est,  ut rei imago sit, speciem necesse est et naturam
 et essentiam, secundum quod imago est, in se
habeat auctoris.
 II.Et si quis audiens Filium dicentem, Sicut
enim Pater habet vitam in semetipso, sic et Filio dedit
vitam habere in semetipso (Joan. V, 26), eumdem dicat,
qui accepit a Patre vitam, qui confitetur  et
hoc idem, Ego vivo propter Patrem (Joan. VI, 57),
quod et illum qui dederit: anathema sit.
14. Filius essentia non dissimilis patri eo quod imago
illius sit.---Discernitur persona accipientis, et dantis;
ne ipse idem sit unus et solus. Cum enim in
anathemate sit, qui solitarium atque unicum in accipientis
et dantis professione crediderit; non potest
intelligi ipse atque unus a se accepisse, qui dederit.
Neque enim 468 ipse solus est, qui vivit, et per
quem vivit; quia alius est sibi vivens, alius profitens
se vivere per auctorem: et unum atque eumdem nemo
 profitebitur, qui vita utatur, et per quem sit
causa vivendi.
III. Et  si quis audiens unigenitum filium invisibilis
Dei similem, non dixerit essentia Filium,
qui est imago Dei invisibilis, cujus imago et juxta
essentiam intelligitur: quasi non vere dicens filium,
anathema sit.
15. Item eo quod sicut Pater, ita ipse vitam habet in
semetipso. Vita Patris et Filii, ipsa utriusque essentia.
---Indiscreta confirmatur indissimilisque natura.
Cum enim unigenitus filius Dei, et imago invisibilis
Dei sit; necesse est per speciem atque naturam similis
 essentiae sit. Aut quomodo inter Filium atque
Patrem natura discernitur generis indifferentis;
cum in his, quae Patris sunt propria, subsistens Filius
 per naturam in se genitam consistat, gloriae scilicet,
 virtutis, potestatis, invisibilitatis,  essentiae?
Atque ita in his paribus divinitatis bonis intelligitur
neque ille minor esse, cum filius sit; neque hic praestare,
cum pater sit: cum patri filius et coimaginatus
ad speciem sit, nec sit dissimilis in genere; quia diversitatem
substantiae geniti ex substantia patris filii
similitudo non recipit, et omnem in se divinitatis paternae,
qualis et  quanta forma est, invisibilis Dei
filius et imago complectitur: et hoc vere est esse filium,
paternae scilicet formae veritatem coimaginatae
in se naturae perfecta similitudine retulisse.
IV. Et si quis audiens hoc, Quomodo enim Pater
habet vitam in semetipso, sic et filio dedit vitam habere
in semetipso (Joan. V. 26);  similem non dicat
etiam juxta essentiam Filium Patri,  testantem
 quod sic habet quemadmodum 469 dixit: anathema
sit.  Manifestum est enim, quod  quae vita in
Patre intelligitur, substantia significata; vita quoque
Unigeniti, quae ex Patre generata est, essentia intellecta,
ita similitudinem essentiae ad essentiam significat.
16. Connectitur, tali confessione originis suae, indiscretae
naturae perfecta nativitas. Quod enim in
utroque vita est, id in utroque significatur essentia.
Et  in vita quae generatur ex vita, id est, essentia
quae de essentia nascitur, dum non dissimilis nascitur,
scilicet quia vita ex vita est, tenet in se originis
suae indissimilem naturam; quia natae et gignentis
essentiae, id est, vitae quae habetur et data est (nempe
a Patre et data est Filio), similitudo non discrepet.
 Quod enim ex se Deus, cum  ex naturae suae similitudine,
 genuit; non deseruit,  in quo ingenita similitudo,
naturalis proprietatem substantiae. Non
enim aliud habet, quam dedit: et sicut vitam habens,
ita habendam dedit vitam. Ac sic quod de essentia,
tamquam vita ex vita, simile sui secundum
essentiam nascitur, nullam diversitatem ac dissimilitudinem
admittit  nascentis et gignentis essentia.
V. Si quis condidit vel creavit me (Prov. VIII,
22), et genuit me (Ibid. 25) ab eodem audiens, hoc
genuit me  non tam ex similitudine essentiae intelligat,
sed  idem esse dicat genuit me, et condidit
me: quasi non dicens Filium  de Deo perfectum
 ex duobus nominibus significatum filium
(sed per duo nomina, hoc est, condidit me, et genuit,
conditionem tantummodo dicens, et nequaquam
 filium); sicut 470 tradidit Sapientia ex duobus
pium intellectum: anathema sit.
17. Vox condidit me ex sequente genuit me intelligenda. Nativitatis et creationis discrimen.---Dicentibus
creaturam vel conditionem esse filium Dei, contraitur
ratione subjecta. Namque impietatis haereticorum
hinc profana praesumptio est, quod legisse
se dicant, Dominus condidit vel creavit me; id ipsum
enim conditio vel creatio videtur intelligi: sed consequentem
sententiam subtrahentes, ex qua intelligentiam
prior sumit, ex prima arripiunt impietatis suae
auctoritatem, ut creaturam dicant, quia Sapientia
dixerit se creatam. Quae si creata est, quomodo potuit
et nasci? quia nativitas omnis, quaecumque est,
in naturam suam ex natura gignente consistit: creatio
 autem sumit exordium de creantis potestate, potente
scilicet Creatore ex nihilo condere creaturam.
Sapientia itaque, quae se dixit creatam, eadem in
consequenti (Scil v. 25, Sapientia cur creatam se
 dixerit) se dixit et genitam: creationem referens ad
parentis indemutabilem naturam, quae, extra humani
partus speciem et consuetudinem, sine imminutione
aliqua ac demutatione sui, creavit ex se ipsa quod
genuit. Creantis enim opus non habet passionem,
aut permixtionis, aut partus. Esse enim aliquando
incipit, quod creatur ex nihilo. Et qui creat, efficit
pro potestate quod condit: et est opus virtutis creatio,
non naturae ex natura gignente nativitas. At vero
nativitas, legitimae originis et genuinae naturae  perfectus
profectus est: ex natura enim generante
naturam sumpsit genita natura. Sed quia Dei filius
non corporalis partitudinis est genitus exemplo, sed
ex 471 perfecto Deo perfectus Deus natus est; idcirco
ait creatam se esse Sapientia, omnem  in
 generatione sua naturam passionis corporalis excludens.
18. Creatam se simul et genitam dicens originis suae
naturam quam apte explicet. Solam virtutis similitudinem
Filio tribuentes damnantur.---At vero ut ostenderet,
non creationis in se, sed nativitatis esse naturam;
subjecit et genitam, ut cum creatam se et genitam
confitetur, absolutam nativitatis suae intelligentiam
praestaret: dum et indemutabilem Patris
naturam in creatione significat, et legitimam ac propriam
ex Deo patre genitae naturae suae ostendit esse
substantiam. Atque ita perfectae nativitatis intelligentiam,
creationis et generationis attulit sermo: cum
alterum sine demutatione, alterum in proprietate
naturae est. Fitque utrumque unum, et unum utrumque
 perfectum: dum et Filius, ex Deo ac sine demutatione
Dei  natus, sic ex Patre nascitur, ut
creetur; et indemutabilis ex se ac naturalis Filio
Pater sic Filium condit, ut generet. Haeresis ergo
 creaturam esse Dei filium profiteri ausa, damnatur:
quia impiam creaturae ex nihilo opinionem, impassibili
per eam  divinitatis perfectione monstrata,
consequens professio naturalis generationis exstinguat.
VI. Et si quis in Filio,  Patris similitudinem
secundum essentiam quidem ipso Filio revelante per
haec quae dicit: Sicut enim Pater habet vitam in semetipso,
sic et Filio dedit habere vitam in semetipso
(Joan. V, 26); juxta efficaciam autem per ea quae
docet: Quae enim Pater facit, eadem et Filius similiter
facit (Ibid., 19), solam secundum efficaciam similitudinem
concedens,  juxta essentiam vero, quod
est principalissimum fidei nostrae, Filium fraudet:
quasi semetipsum fraudans  cognitione vitae perpetuae,
 quae est in Patre et Filio: anathema sit.
19. Virtutis similitudo non est nisi ex naturae similitudine.
Vita essentia significatur.---Conclusi haeretici
Scripturarum auctoritatibus, hoc solum tribuere
solent Filio, ut Patri tantum virtute similis sit, adimunt
autem ei similitudinem naturae: stulti atque
impii, non intelligentes non nisi ex naturae similitudine
similitudinem esse virtutis. Neque enim aliquando
inferior natura, superioris a se potiorisque
naturae virtutem consequitur. Aut quid haec asserentes
de omnipotente Deo patre profitebuntur,
si  virtuti suae virtus naturae inferioris aequatur?
Non enim potest negari, quin Filius idem possit;
cum dixerit: Quaecumque facit 472 Pater, eadem et
Filius facit similiter (Joan. V, 19). Sed similitudini
 virtutis naturae similitudo succedit, cum dicit: Sicut
habet Pater vitam in se, ita et Filio dedit vitam
habere in semetipso (Ibid., 26). In vita, naturae et essentiae
significatio est: quae sicut habetur, ita data
esse docetur ad habendum. Tenet ergo vitae similitudo
virtutis similitudinem: similitudo enim virtutis
non potest esse dissimilis naturae. Atque ita necesse
est, ut essentiae similitudo virtutis similitudinem
consequatur: quia sicut ea quae Pater facit, eadem et
Filius facit: ita sicut habens vitam Pater, sic habendam
Filio dedit vitam. Condemnatur ergo impiae professionis
temeritas, quae virtutis similitudinem confitens,
dissimilitudinem ausa sit praedicare naturae:
cum principalis spei nostrae fides sit, indifferentem
in Patre et Filio divinitatis substantiam confiteri.
 VII.Et si quis Patrem et Filium credere se
promittens, Patrem dissimilis sibi essentiae  patrem
dicat, sed similis efficaciae; quasi profanas et
novas voces contra essentiam Filii loquens, et interimens
 vere Dei filium esse: anathema sit.
20. Haeretici dolose Patrem et Filium confitentes. Refelluntur
Filium negantes a Patre alium ob similitudinem
naturae.---Confusis permixtisque verbis veritatem frequentissime
haeretici eludunt, et incautorum aures
communium vocabulorum sono capiunt, Patrem et
Filium solis nominibus, non etiam per veritatem naturalis
et genuinae essentiae praedicantes: quia omnium
creationum sciant dici Deum patrem, et sanctos
quosque nuncupari meminerint Dei filios. Quo
exemplo Patrem et Filium secundum communia universitatis
 nomina confitentur; ut Pater et Filius dicantur
potius, quam sint. Dicuntur enim, non etiam
sunt, si in his differentis essentiae discreta natura
est: cum non possit paterni nominis veritas nisi ex
naturae suae progenie acquiri. Pater itaque non potest
alienae a se ac dissimilis substantiae pater dici; quia
nativitas perfecta non habeat dissidentem originalis
substantiae diversitatem. Repudiatur ergo haec omnis
impietas, quae Patrem non secundum naturam
suam  geniti ex se filii patrem loquatur. Neque
enim per id pater dicetur Deus, si habeat virtuti atque
efficaciae suae similem creationem; sed si genuerit
non dissimilis atque alienae a se essentiae naturam:
quia diversitatem paternae naturae nativitas naturalis
non recipit. Atque ob id anathema sunt, qui 473 Patrem
 asserant dissimilis sibi naturae patrem esse: ut
ex Deo aliud quam Deus natus sit, et putent essentiam
Patris a se in Filio degenerasse gignendo. Perimunt
enim, quantum in se est, ipsam illam innascibilem
Patris et indemutabilem essentiam,  qui
ausi sunt ei in Unigeniti sui nativitate dissimilitudinem
degeneratae essentiae naturalis ingerere.
VIII. Et si quis intelligens  similem secundum
essentiam Filium ejus, cujus et filius intelligitur;
eumdem dicens Filium quem Patrem, aut partem
Patris, aut per emanationem aut aliquam passionem,
quemadmodum corporales filios, ab incorporali
Patre incorporalem Filium subsistentem: anathema
sit.
21. Cavetur in omnibus adversum singularum per
 versitatum vitia, neque occasio fraudis admittitur.
Plures enim haereticorum idcirco similem secundum
divinitatem esse Patri Filium dicunt, ut per similitudinis
proprietatem eumdem Patrem esse quem
Filium confirment: quia indiscreta similitudo admittere
videatur unici ac singularis occasionem.
Quod enim non dissentit in genere, id videtur in
unione manere naturae.
22. Filius eo quod natus, nec ipse qui Pater, nec
aliud quam Pater. Filium a Patre aliud volentes, ob
distinctionem personae.---Sed nativitas non admittit
hanc fabulam; quia unio non habet nativitatem.
Quod enim natum est, habet nativitatis suae patrem.
Neque quia indiscreta est nascentis a gignente divinitas,
ideo ipse est et generator et genitus; cum non
 possit nisi alius atque alius esse et generans et natus,
neque rursum  dissimilis esse possit natus et
generans. Anathema ergo est, qui in Patre et Filio
naturae similitudinem ad abolendam Filii personalem
significantiam praedicabit: quia cum in nullo
differat res a re per mutuam similitudinem; similitudo
tamen ipsa, non recipiens unionem, Patrem et
Filium per id, quod Filius indemutabilis similitudo
Patris est, confitetur. Non enim aut pars est Filius
Patris, ut unus dici possit et natus et generans. Neque
emanatio est, ut continenti fluxu per corporalem
et individuum procursum idem ipse fluxus retentus
in origine,  ipsum sibi sit serie atque tractu cohaerenti
origo quod fluxus. Sed perfecta nativitas est,
et cum naturae similitudine manens: non conceptu
 et partu corporali corporaliter incohata, sed secundum
ejusdem naturae similitudinem incorporalis
474 Filius ex incorporali Patre subsistens.
IX. Et si quis, propterea quod numquam Pater
Filius intelligitur, et quod Filius numquam Pater intelligitur,
alium dicens Filium praeter Patrem,
propterea quod alius sit Pater, alius sit Filius, secundum
quod dictum est, Alius est qui testimonium
perhibet   mihi, qui me misit Pater (Joan., V, 32):
 propter hanc piam in Ecclesia intelligendam
proprietatem personae Patris et Filii, timens ne
quando idem intelligatur Filius et Pater, similem 
non dicat etiam juxta essentiam Patri: anathema
sit.
 23. Quam caute duae haereses contra Dei filium
peremptae.---Dictum ad Apostolos Domini est: Estote
prudentes ut sunt serpentes, et simplices ut columbae
(Matth., X, 16). Per quod dissidentium a se animantium
inesse nobis voluit naturam: sed ita, ut serpentinam
prudentiam columbae simplicitas temperaret,
et simplicitatem columbae prudentia serpentis
instrueret; fieretque et simplex sapientia, et sapiens
simplicitas: quod praeceptum in hujus fidei
expositione servatum est. Namque cum superior, de
qua locuti sumus, sententia id cavisset, ne, per similitudinem
essentiae, personalis unio praedicaretur;
neque ut naturae indifferentia perimeret Filii nativitatem;
et unus ac solitarius nobis esset in sensu,
quia alter ab altero non differret in genere: sed consequenti
 sententia illi prudentiae serpentis, cui configurari
cum columbae simplicitate praecipimur, per
simplicem atque apostolicam prudentiam rursum
occursum est; ne forte per id, quod personalis unio
non reciperetur, quia alius sit Pater, alius et Filius,
praedicatio iterum dissimilis naturae possit obrepere:
ne cum alius est qui miserit, et alius est qui missus est
(quia non unus est missus et mittens), discretae ac
dissimilis naturae existimarentur esse missus et mittens,
cum diversae essentiae esse non possint natus
et gignens. Retinetur itaque in Patre et Filio naturae
indifferentis similitudo per essentiae nativitatem:
non tamen damnum personae affert, ut unus
sit missus et mittens, similitudo naturae. Neque rursum
in personae proprietate, cum non possit ipse
 sibi unus et filius et Pater dici, aufertur similitudo
naturae. Atque ita et nativitatis veritas ad similitudinem
proficit essentiae, et similitudo essentiae non
 amittit nativitatis personalem veritatem. Neque
rursum professio gignentis et geniti 475 similitudinem
excludit essentiae; quia cum gignens et genitus
unus esse non possit, non tamen diversae naturae sint
natus et generans.
X. Et si quis in aliquo tempore patrem 
Deum unigeniti filii intelligat, et non super tempora
et super omnem humanam aestimationem  unigenitum
filium sine passione exstitisse: quasi praetergrediens
evangelicam praedicationem, quae  temporum
quidem intercapedinem de Patre et Filio adspernata
 est, fideliter autem nos docuit, quod in
principio erat Verbum, et Verbum erat apud Deum,
et Deus erat Verbum (Joan., I, 1): anathema sit.
24. Pater non intra tempora. Filium magis jam
esse quam nasci docet Evangelium.---Pia professio
est, Patrem non intra tempora contineri: omnem
enim intelligentiae sensum excedit intemporalis paterni
nominis veritas. Etsi ipsa paterni nominis, per
quod impassibilis origo nascentis est, religiosa confessio
est: non tamen tenetur in tempore; quia non
potest aeternus et infinitus Deus pater intelligi temporalis,
et secundum evangelicam praedicationem
cognoscitur unigenitus Deus Verbum magis jam in
principio apud Deum esse, quam nasci.
XI. Et si quis seniorem  tempore Patrem dicat
 Filio ex se unigenito, juniorem autem Filium
Patre : anathema sit.
25. Filius ut Patris imago, non est eo junior. Ex
eo quod Deus semel pater, semper fuit pater, semper
et Filius.---Similitudo essentiae configurata in genere,
indifferens quoque docetur in tempore: ne qui
imago est Dei, qui Verbum est, qui Deus est apud
Deum in principio, qui similis est Patri, interjecto
inter se ac Patrem tempore, non perfectum in se
habeat quod et imago est, et Verbum est, et Deus
est. Si enim tempore junior praedicatur, amisit et
imaginis et similitudinis veritatem: quia similitudo
jam non sit, quae dissimilis reperiatur in tempore.
Quia ipsum illud, quod Deus pater est, tempus aliquod
non potest habere ne Pater sit: ex quo nec in
 Filio tempus potest esse ne filius sit. Atque ob id,
nec Pater Filio senior, nec Filius Patre junior esse
dicendus est: quia utriusque nominis veritas non
potest esse sine altero.
476 XII.Et si quis intemporalem unigeniti filii
de Patre  substantiam ad innascibilem Dei essentiam
referat, quasi Filium  Patrem dicens: anathema
sit.
26. Filius etsi intemporalis, non tamen innascibilis.
---Dedisse superior definitio occasionem haereticis
videbatur, cum tempus nativitatis Filii negaretur
 (quia nefas esset, si Pater esset in tempore: in tempore
autem esset, si Filius tempori subderetur): ut
per hanc opportunitatem temporis abnegati, sub
Filii nuncupatione, Pater, qui innascibilis esset, singularis
atque unicus ipse sibi et pater et filius praedicaretur:
quia ubi nascendi tempus excluditur,
illic opinio videtur innascibilitatis admitti; ut natus
non putetur, cujus nativitas non sit in tempore. Idcirco
ne per hanc occasionem temporis abnegati,
haeresis (Sabelliana) unionis irreperet; haec impietas
damnatur, quae audeat intemporalem nativitatem ad
unicam ac singularem innascibilis essentiae referre
substantiam: cum aliud sit intemporalem esse,
aliud sit esse non natum; quorum unum habet 
(licet extra tempus) nativitatem, aliud ipsum sibi, ad
 id quod est, solus atque idem auctor aeternus sit.
27. Definitionum harum ratio. Expositio qualis ab
Hilario adhibita. A quibus earum subscriptio extorta.
Harum synopsis.---Percucurrimus, charissimi Fratres,
omnes  Orientalium episcoporum editas fidei definitiones,
quas adversum emergentem proxime haeresim,
 congregata intra se synodo condiderunt.
Et nos, quantum potuimus,  ad intelligentiae eorum
sensum, expositionis nostrae sermonem coaptavimus,
famulantes potius eorum dictis, quam dictorum
alienorum auctores existimandi: quibus adversum
novam et profanam impietatem, haec conscientiae
suae et adeptae jam pridem doctrinae 
instituta decernunt, et eos, qui hanc apud Sirmium
haeresim conscripserant, vel conscriptam susceperant,
 ignorationem confitentes ad subscriptionem decretorum
talium coegerunt: ubi Filius Patris imago
perfecta est: ubi sub indifferentis imaginis proprietate,
per profanam fraudem Filius non aboletur, ut
pater sit: ubi 477 imago Patris Filius praedicatus per
similitudinis veritatem, a substantia Patris, cujus
imago est, substantiae diversitate non differt: ubi
per habitam a Patre vitam et acceptam a Filio vitam,
nihil differens in substantia, quae significatur in vita,
habeat Pater, quam Filius accepit ad habendum:
ubi non creatura est Filius genitus, sed a natura Patris
 indiscreta substantia est: ubi sicut inter Patrem
et Filium indifferens virtus est, ita nullam inter se
diversitatem patiatur  essentia: ubi Pater, generando
Filium, nihil ex se  in eo degenerat diversitate
naturae: ubi quia nihil differat in utroque  similitudo
naturae, proprietas tamen similitudinis
personalium nominum respuat unionem, ne subsistens
unus sit, qui et Pater dicatur et filius: ubi quia
pie dicitur et Pater mittens, et Filius missus; in
nullo tamen inter Patrem et Filium, id est, inter
missum atque mittentem discernatur essentia: ubi non
intra tempora paterni nominis veritas continetur:
ubi Filius Patri non est posterior in tempore: ubi
ultra tempus omne perfecta nativitas innascibilitatis
in se non admittit errorem.
 28. Decreta quo tempore edita. Qua occasione, cur.
Fides subinde aliae.---Et haec quidem, Fratres carissimi,
omnis quae edita est fidei doctrina, per paucos
 juxta universitatis modum Orientales, sub
his ipsis prope diebus, quibus vos ingestam haeresim
respuistis, emersit: cujus exponendae ea fuit ratio,
quod unius substantiae 478 silentium  decernebatur.
Sed jam superioribus diversisque temporibus,
multis his causis postulantibus, fides alias necesse
 fuerit conscribi, quae quales sint, ex ipsis intelligetur.
Omnibus enim quae ab iis gesta sunt cognitis,
facilius tum et plenius earum rerum, de quibus inter
nos quaestio est, absolutionem religiosam et unitati
congruam afferemus.
Expositio (an. 341, edita) ecclesiasticae fidei, quae exposita
est in synodo  habita per Encaenias Antiochenae
ecclesiae consummatae.  Exposuerunt
qui adfuerunt episcopi nonaginta septem, cum in
suspicionem venisset unus  ex episcopis quod
prava sentiret.
29. Credimus consequenter evangelicae et apostolicae
traditioni in unum Deum patrem omnipotentem,
 cunctorum quae sunt aedificatorem et factorem  et
provisorem, de quo omnia: et in unum Dominum
Jesum Christum filium ipsius unigenitum, Deum per
quem omnia, qui generatus est  ex Patre, Deum
de Deo, totum ex toto, unum ex uno, perfectum de
perfecto, regem de rege, Dominum de Domino,
 verbum, sapientiam, vitam, lumen verum, viam veram,
resurrectionem, pastorem, januam,  inconvertibilem
et immutabilem, divinitatis essentiaeque
 et virtutis  et gloriae incommutabilem 479 imaginem,
primum editum totius creaturae, qui  semper
fuit in principio apud Deum Verbum Deus, juxta
quod dictum est in Evangelio, Et Deus erat Verbum
(Joan. I, 1), per quem omnia facta sunt, et in quo
omnia constant: qui in novissimis diebus descendit
desursum, et natus est ex virgine secundum Scripturas,
et  agnus factus est, mediator Dei et hominum,
praedestinatus fidei nostrae, et dux vitae. Dixit
quippe: Non enim descendi de coelo, ut facerem voluntatem
meam, sed voluntatem ejus qui me misit
(Joan. VI, 38). Qui passus est et resurrexit  pro
nobis tertia die, et adscendit in coelos, et sedet in
dextera Patris, et iterum venturus est cum gloria judicare
vivos et mortuos. Et in Spiritum sanctum,
qui in paraclesin et sanctificationem et consummationem
 credentibus datus est, juxta quod et Dominus
Jesus Christus ordinavit  discipulos dicens: Pergite,
et docete universas gentes, baptizantes eos in nomine
Patris et Filii et Spiritus sancti (Matth. XXVIII,
19):  manifeste utique Patris vere patris, certumque
Filii vere filii, et Spiritus sancti vere spiritus
sancti; hisque nominibus non simpliciter neque
otiose propositis, sed significantibus diligenter propriam
uniuscujusque nominatorum substantiam et
ordinem et gloriam,  ut sint quidem per substantiam
tria, per consonantiam vero unum.
30. Hanc ergo habentes fidem, et ab initio et
usque in finem habituri in conspectu Dei et Christi,
omnem haereticam et pravam sectam anathematizamus:
 et si quis praeter salubrem Scripturarum et
rectam fidem docet, dicens aut tempus, aut spatium,
aut saeculum, aut esse aut fuisse prius, quam  generatus
Filius: anathema sit. Et si quis Filium conditionem
dicit, quemadmodum unum conditionum;
aut nativitatem, sicut sunt nativitates; aut factionem,
 sicut sunt facturae, et non sicut divinae Scripturae
tradiderunt singula quaeque, 480 quae superius
dicta sunt; et si quis aliud docet, aut evangelizat
praeter quam quod accepimus: anathema sit. Nos
enim omnibus, quae divinis Scripturis tradita sunt a
prophetis et ab apostolis, vere et cum timore et credimus
et sequimur.
31. Fides haec quatenus suspecta.---Minus forte expresse
videtur de indifferenti similitudine Patris et
Filii fides haec locuta esse, maxime cum de Patre et
Filio et Spiritu sancto ita senserit significatam in nominibus
propriam uniuscujusque nominatorum substantiam
et ordinem et gloriam, ut sint quidem per substantiam
tria, per consonantiam vero unum.
32. Excusatur ex scopo concilii. Haeresis nova post
Nicaenam synodum. Trinitatis substantiae tres qui apud
 Orientales recte dicantur.---Et primum sciendum est,
non adversum haeresim, quae dissimilis substantiae
Patrem et Filium  ausa est praedicare, in Antiochia
fuisse conventum; sed adversus eam,  quae
post sanctam synodum Nicaenam in id proruperat,
ut tria nomina Patri vellet adscribere, de qua suo loco
tractabimus. Memini enim me in exordio sermonis
patientiam et aequanimitatem legentium atque audientium
usque ad absolutionem omnium dictorum
meorum poposcisse; ne temerarius quisquam in me
judex ante cognitionem perfecti sermonis exsisteret.
Volens igitur congregata sanctorum synodus impietatem
eam perimere, quae veritatem Patris et Filii et
Spiritus sancti nominum numero eluderet: ut non
 subsistente causa uniuscujusque nominis, triplex
nuncupatio obtineret sub falsitate nominum unionem,
et Pater solus atque unus idem atque ipse haberet
et Spiritus sancti nomen et Filii: idcirco tres
substantias esse dixerunt, subsistentium personas
per substantias edocentes, non substantiam Patris
 et Filii  diversitate dissimilis essentiae separantes.
Quod autem dictum est: Ut sint quidem per substantiam
tria, per consonantiam vero unum, non habet calumniam:
quia  connominato Spiritu, id est
paracleto, consonantiae potius, quam essentiae 481
per similitudinem substantiae praedicari convenit
unitatem.
33. Hac formula eamdem Patris ac Filii essentiam
praedicari. Nativitatis et innascibilitatis discrimen. Filius
immutabilis.---Caeterum omnis superior sermo
in nullo Patrem et Filium essentiae ac naturae diversitate
discrevit. Ubi enim dicitur, Deum de Deo, totum
ex toto; non ambigitur totum Deum ex toto
Deo natum. Nam et Dei de Deo natura non differt:
et totus ex toto in iis est ipse, quibus Pater est.
 Unus ex uno passiones humani partus et conceptionis
excludit: ut dum unus ex uno est, non aliunde,
nec diversus, aut  alius sit, qui est unus ex uno,
perfectus a perfecto. Non differt praeter originis causam
ab innascibilitate nativitas; cum perfectio
utriusque non differat. Rex de Rege. Non admittit
uno atque eodem nomine potestas connuncupata dissimilitudinem
potestatis. Dominum de Domino. Dominatus
quoque aequatur in Domino: nec recipit differentiam
confessa in utroque sine diversitate dominatio.
Illud vero, quod post multa alia subjectum
est, inconvertibilem et immutabilem, divinitatis et essentiae
et virtutis et gloriae incommutabilem imaginem,
absolutum est. Nam ex Deo Deus, ex toto totus, ex
uno unus, et ex perfecto perfectus, et ex rege rex,
 et ex Domino Dominus, cum in ea omni divinitatis
gloria atque natura, in qua Pater permanet, natus
quoque subsistat et Filius; etiam hoc ex paterna
 substantia habet, ne demutabilis fiat. Non enim in
eo nascente, ea, de qua natus est, demutata natura
est: sed indemutabilem essentiam natus obtinuit ex
indemutabilis  auctoritate naturae. Nam quamvis
imago est, tamen incommutabilis est imago (non
commutata in eo scilicet per dissimilitudinem paternae
essentiae, ex qua est genitus, natura), quia in
eo imago paternae essentiae nasceretur. Jam vero
cum primus editus  esse totius creaturae docetur,
et ipse ille semper fuisse in principio apud Deum
Verbum Deus dicitur; dum primus editur, natus
fuisse ostenditur; dum semper fuit, nec tempore separatur
a 482 Patre. Non ergo videri potest divisio
substantiarum (supple, ab hac synodo) (quae
nihil aliud studuit, quam ut per trium  substantiarum
 nomen, triplicis vocabuli excluderet unionem)
ad separationem diversae in Filio et in Patre substantiae
introducta: cum totius fidei expositio Patrem
et Filium, innascibilem et unigenitum, nec tempore,
nec nomine, nec essentia, nec dignitate, nec dominatione
discernat. Dignum autem est conscientia
communi etiam caeteras eorumdem episcoporum
Orientalium diversis et locis et temporibus conscriptas
fides noscere, ut per plures confessiones sinceritas
conscientiae possit intelligi.