LIBER SECUNDUS.  
 Inter sacrarum Scripturarum eloquia cavenda est
semper vana et superstitiosa intelligentia; quia sicut
in proverbiis legitur, perversi difficile corriguntur;
et stultorum infinitus est numerus (Eccli. I, 15). Et
ideo quorumdam fratrum temeritas, quia semel
coepit sacramenta divini muneris procaci disputatione
commaculare, et mysterium sacri partus superflua
inquisitione discutere, malunt cum haereticis
errare, quam cum catholicis quae male sentiunt corrigere.
Unde sibi quia rimas vanae disputationis inveniunt,
sentinam pravae colluvionis ad submersionem
animarum foetidam nimis in Ecclesiis introducunt,
dum dicunt mendose Mariam Virginem naturali
lege Dominum peperisse sicut reliquae pariunt
feminae, et non aliunde in partu incorruptam fuisse
 solummodo, nisi quia ex viri coitu non conceperit.
De cujus incorruptione jam me supra satis in priori
tomo dixisse credo. Sed quia isti nostris non acquiescunt
dictis, pervicaci insultatione diffiniunt virginitatem
non aliunde quam ex coitu viri corrumpi
posse, neque corruptam vocari debere Mariam, licet
juxta legem pepererit omnium feminarum, eo quod,
inquiunt, etsi viscera vel genitale secretum more caeterarum
feminarum patuit ut nasceretur Christus,
virginitas tamen corrumpi non potuit; propterea Dei
 Genitrix sola virgo post partum et incorrupta fuit.
Talibus igitur et hujusmodi vaniloquiis dum suas
diffundunt nenias, sanctorum Patrum praemittunt
auctoritatem, et commaculant catholicam fidem.
Unde, quaeso, quia nostra dedignantur audire, audiant
beatum Augustinum, cui contradicere fas non
est, de hac re in libro Euchiridii (cap. 34) inter caetera
disputantem. Ait enim: Nihil humanae naturae
in illa susceptione fas est dicere defuisse. Non qualis
de utroque sexu nascitur per conccupiscentiam carnis
cum obligatione delicti, cujus reatus regeneratione
diluitur, sed qualem de virgine nasci oportebat,
quem fides matris non libido conceperat; quoniam
si vel per nascentem corrumperetur ejus integritas,
non jam ille de virgine nasceretur, eumque falso,
 quod absit, natum de Virgine Maria tota confitetur
Ecclesia, quae imitans ejus matrem, quotidie parit
membra ejus, et virgo est. De quo sane Opere ad
Volusianum satis eleganter scribit, ad quem etiam
librum nos legendum pro hoc remittit. Sed isti quia
nec illum librum, nec hunc locum legere volunt, errant
sua temeritate decepti. Alioquin, ut hic egregius
doctor fatetur, si vel per nascentem corrumperetur
integritas virginalis, non fas esset eam dicere
virginem, corrupta a nascente virginitate. Et si corrupta
 esset vel per nascentem, quomodo integra
esset et illaesa virgo? Audiant itaque hic vaniloqui
tantum doctorem, et resipiscant, ne forte introducant
per suam falsam assertionem Christum in delictis
conceptum, et iniquitatibus natum. Quia et si
de virgine non est natus, falsum est quod Ecclesia
confitetur, ut hic ait; falsum et quod omnis Scriptura
Novi ac Veteris Testamenti de illa testatur.
Sed quia omnino virgo permansit, nullis pressa est
 doloribus, in nullo corrupta fuit; et ideo non secundarum
spurcitias traxit, non sanguinis fluxum
emisit, non corruptiones viscerum infra extraque
pertulit. Quod si talibus et hujuscemodi pateretur
puerpera tormenta, procul dubio virgo non esset,
quia virginalis integritas violata esset. Hinc Sedulius,
 rhetor Romanae Ecclesiae, in Paschali suo opere
(cap. 3, init.) ait: Infans namque parvus ac maximus,
membris scilicet exiguus, deitate praecelsus,
per hospitalis templi sinceram defluens castitatem,
non laesit corpus abscedens quod non laeserat cum
venisset. Quod si ita est, imo quia ita est, non ita
natus est ut caeteri nascuntur corrupto corpore, sed
illaesis visceribus Deus et homo natus est. Unde adhuc
idem vere divinae generationis hoc secretum testis
virginis partus ostenditur, qui materni pudoris
custos ingressus clausis visceribus conceptus est et
creatus. Nihil ergo apertius dicere queunt, nihil manifestius
hic sancti doctores de partu Virginis, quod
integra virgo clausaque permanserit, ut fuit antequam
pareret, quod omnino non esset si in partu,
 more caeterarum feminarum, corruptioni subjaceret.
Nulla igitur virgo hujusmodi subjacet passionibus;
et ideo vere virgo, quia integra et incorrupta est,
jure dicitur. Sic et beata Dei Genitrix ut vere virgo
dicatur dum parit, ex toto recte clausa more virginum
et incorrupta creditur. Quod si non ita maneret
incontaminata ut reliquae virgines, vere virgo
non esset. Quod ut ostenderet David propheta, vaticinans
de ea satis congruo exemplo ita ait: Descendit
sicut pluvia in vellus, et sicut stillicidia stillantia
super terram (Psal. LXXI, 6). Quem versum Cassiodorus
senator in Expositione psalmorum pertractans,
vellus sacratissimam Virginem Mariam intelligit
detonsam ex ovibus Israel; pluviae vero divinitatem
Verbi comparat, quia sicut pluvia in vellus
 cum summo silentio venit, ita perfudit ac replevit
virgineum corpus, et possedit virgineam mentem.
Miro itaque modo miroque comparationis exemplo
 firmavit vaticinando descensionis ejus in uterum
virginis adventum, quia sicut pluvia integrum et inviolatum
perfundit vellus, ita et divinitas Verbi incontaminatam
et illaesam servavit virginem. Integram
quidem eam invenit et incorruptam, quando
descendit sicut pluvia in vellus, et ingressus est virginea
viscera, descendit autem et sicut stillicidia
stillantia super terram. Unde idem Propheta in
duabus istis prophetiae sententiis perfectam Christi
incarnationem explanat. Per stillicidia namque terram
germinare cernimus, ex qua ad infusionem et
ad humorem pluviae omne virgultum agri germinatur,
et omnis terrae viror nascitur. Sic et divinitas
Verbi descendens in Mariam sicut stillicidia super
terram, germinare eam fecit germen vitae; et non
 aliunde quam ex seipsa idem de carne virginis per
infusionem divinae majestatis. Et ideo aeque quod
natum est ex ea divinum et humanum fuit, ita ut
ex Maria neque divinitas Verbi nata credatur sine
homine, neque homo sine Verbo, quia Verbum caro
factum est, ac per hoc Deus et homo unus est Christus.
Porro per pluviam quae descendit in vellus,
non germinandi naturam expressit ex vellere, sed
modum nascendi ex virgine. Nam pluvia sereno tempore
quando perfundit vellus aeque ad ingressum
servat integritatem ejus, aeque ad egressum quando
refunditur, quia in nullo a pluvia velleris integritas
violatur. Sic quippe de Maria Virgine praefatus ille
coelestis orator sentit, sicque confitetur quod nec ad
ingressum Filii Dei sit corrupta, nec ad egressum
 violata, sed in omnibus plena gratia, integra et illaesa
est servata; nec cum ingreditur, uterus aut viscera
corrumpuntur, nec cum evacuatur, reserantur. Manet
quidem genitale secretum, sed clausum et immaculatum;
evacuatur uterus, ut vellus a pluvia, sed
non quassantur viscera. Duabus itaque istis sententiis,
ut praefatus doctor insinuat, Spiritus sanctus
voluit declarare quod demum Isaias de Christo testatur,
dicens: Quomodo descendit imber et nix de coelo,
et illuc ultra non revertitur, sed inebriat terram et infundit
eam, et germinare eam facit; sic erit Verbum
quod egredietur de ore meo. Non revertetur ad me
vacuum, sed faciet quaecunque volui: et prosperabitur
in his ad quae misi illud. Ecce quid per pluviam David
voluerit significare, et quid per stillicidia, profecto
 Spiritus sancti infusionem, et Verbi divinitatem.