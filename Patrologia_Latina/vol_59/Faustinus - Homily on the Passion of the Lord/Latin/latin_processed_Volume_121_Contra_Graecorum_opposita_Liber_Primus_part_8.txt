CAPUT V.
Quid sit effusio sancti Spiritus. Qui spirat Spiritus
sanctus.  
Et comparemus his Pauli sententiam supra jam
positam, qua dixit loquens ad Titum, de Spiritu sancto,
quem effudit in nos abunde per Jesum Christum
Salvatorem nostrum (Tit. III, 6). Paulus testatur
quod Pater effuderit Spiritum sanctum per Jesum
Christum Salvatorem nostrum. Petrus vero dicit,
quod Jesus effuderit hunc eumdem Spiritum sanctum
resurgens a mortuis. Quibus docemur et Patrem
eum effundere et Jesum Christum, ut discamus
ab utroque procedere Spiritum sanctum, quem uterque
effundit: neque enim cogitare debemus hanc
effusionem localem exstitisse, ut de Patre manans
 localiter transierit ad Christum tanquam Patrem relinquendo,
vel ut posset ad Filium venire semetipsum
extendendo, ut altera sui parte Filium contingeret,
altera vero in Patre maneret. Similiter cum
a Filio in discipulos fuerit effusus, vel Filium reliquerit
et ad discipulos venerit, vel certe quadam
protensione facta, proportione quadam sui, discipulorum
corda irradiaverit, et quadam in Christo resederit;
veluti radium solis si consideres alia sui
parte sphaeram ipsius illustrantem, alia vero terra
attingentem. Sed ista in corporibus sunt; at vero in
Divinitate sanctae Trinitatis nil istorum deprehenditur,
sed absque temporis intervallo vel loci Spiritus
sanctus a Patre effunditur, similiter et a Filio. Effunditur
 a Patre in Filium, quia genuit Pater Filium,
effunditur et a Filio, quia omnia quae Patris sunt,
habet Filius.
Testatur quoque sanctum Evangelium quod Spiritus
ubi vult spirat (Joan. III, 8). Quid est spirat? nimirum
quia quandocunque vult, ubicunque vult semetipsum
effundit. Videamus totius Trinitatis unam
operationem. Pater effundit, Filius effundit Spiritum
sanctum. Spiritus sanctus, ubi vult spirans, semetipsum
effundit. Quam congruenter Apostolus dicit
effusionem Spiritus sancti factam per Jesum Christum,
per quem Pater Deus omnia fecit, quam convenienter
quoque Petrus apostolus testatur Filium
effudisse Spiritum sanctum, de quo dicit Evangelium
quod omnia quae facit Pater, haec eadem et Filius facit
 similiter (Joan. XVI, 15). Effundit igitur Pater Spiritum
sanctum, effundit et Filius, quoniam sicut datur
a Patre, datur et a Filio. Non igitur arguant Graecorum
imperatores Latinos, quod confiteantur Spiritum
sanctum procedere a Filio, sicut procedit a
Patre, sed potius discant fidei veritatem a Christo,
discant et ab apostolis illius.
Item in Actibus apostolorum loquitur Petrus: Et nos
sumus testes horum verborum, et Spiritus sanctus, quem
dedit Deus omnibus obedientibus sibi (Act. V, 32). Quem
Deum dicit dedisse Spiritum sanctum, nisi de quo superius
ait: Dextera Dei igitur exaltatus, effudit hunc quem
vidistis et audistis (Act. II, 33); Jesum Christum (sicut
dictum est) intelligi monstrans? Sed quomodo dedit
Spiritum sanctum Deus obedientibus sibi? num quasi
 minorem? Nequaquam. Filius namque dicit: Spiritus
ubi vult spirat. Dat itaque Deus Spiritum sanctum
obedientium sibi cordibus infundendo, non ut se
relinquat in quo per unitatem substantiae permanet,
sed ut illos illuminet quos prius non irradiabat.
Nemo quod non habet donare praevalet: sic Filius
testatur habere Spiritum sanctum, quem dedit omnibus
obedientibus sibi. Quemadmodum autem habet
per unitatem substantiae, non per possessionis
obtentum, sic et cum donat, non alieni juris quasi
donum tribuit, sed sui quod est proprium muneris
impertitur. Quod non alias Filius faceret, si non a
se quoque Spiritus sanctus procederet. In sequentibus
etiam beatus Petrus docens quemadmodum
Cornelius de gentibus, et qui cum eo fuerant credentes,
 baptismi gratiam perceperint, sic post caetera
dicit: Si ergo eamdem gratiam dedit illis Deus,
sicut et nobis qui credidimus in Dominum Jesum
Christum, ego quis eram qui possem prohibere Deum
(Act. XI, 17)? Quamvis hic Deus, vel Spiritus sanctus,
qui corda repleverit credentium, et linguarum
dederit scientiam, vel certe Pater possit intelligi;
tamen si consideremus verba Petri superius loquentis
de missione Spiritus sancti super credentes, quod
Filius eum effuderit (sicut antea dictum est), consequenter
et hic Deus Filius intelligendus, qui dederit
eamdem gratiam Cornelio, sociisque ejus, Petro loquente,
quam dedit prius effundens Spiritum sanctum
super discipulos in linguis igneis. Et evidenter
 monstratum est, effusionem Spiritus sancti, sive
donationem, ad Patrem pertinere et ad Filium, quia
procedit ab utroque. Et hic igitur quod dicit eamdem
gratiam dedisse nuper credentibus, quam dedit prius
apostolis, Spiritum sanctum manifeste significat,
quem dare potuit Filius, quoniam a se procedit:
quod omnino non posset, si non ab illo procederet.