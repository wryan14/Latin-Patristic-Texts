CAPUT II.
Item de diversis Ecclesiae consuetudinibus. Jejunium
quadragesimale diversimode olim celebratum, variorum
ciborum usus. Ritus diversi. Quot olim
apud Judaeos sectae.  
Scribit Apostolus Thessalonicensibus: Vos enim,
inquit, imitatores facti estis, fratres, Ecclesiarum Dei
 quae sunt in Judaea in Christo Jesu (I Thes. II, 14).
Ista dicens ostendit etiam Ecclesias credentium de
gentibus non ejusdem esse virtutis, verum diversi
muneris, ac per hoc diversae quoque consuetudinis.
Quod etiam beatus Hieronymus in Prologo epistolarum
Pauli testatur, dicens: Non eas ordinem ut
scriptae sunt, sed quemdam graduum tenere provectum;
ut primum locum epistolae contineant, quae
missae fuerant ad Ecclesias, quibus minor observantiae
doctrina vel virtus inerat. Medium vero teneant,
quae missae fuerant his quae jam ab initiis recesserant,
necdum tamen perfectionis culmen obtinuerant.
Ultimum vero, quae missae fuerant perfectionis
gradum obtinentibus, quae tam scientiae quam virtutis
eminentia praepollebant, ut infra se multos, supra se
 vero nullos haberent. Quid enim in his monstratur,
nisi quarum erat differentia in scientia et virtute
Ecclesiarum, earum quoque non eadem esset consuetudo
religionis. Siquidem longe aliter se gerebant
qui Hierosolymis fuerant communiter viventes, et in
flactione panis communicantes, et oratione perseverantes,
nihil proprium possidentes: atque longe aliter,
qui sua quae possederant retinentes, secundum
gratiam sibi divinitus impertitam Evangelium Christi,
vita, moribus, et fide commendabant. Inter quos
plurimum extollit Apostolus Thessalonicenses, quibus
donatum est ut eadem paterentur a contribulibus
suis, quae passi sunt et hi qui Hierosolymis morabantur
a Judaeis.
De varia quoque Ecclesiarum consuetudine Socrates
 in Historia ecclesiastica (lib. V, cap. 21) sic
loquitur: Quid vero ex consuetudine quadam per
provincias celebratur Pascha, hinc aestimo quod
nulla religio easdem videatur servare solemnitates.
Nam cum unius sint fidei, plurima tamen disponunt
circa Pascha legitima; unde pauca dicenda sunt.
Nam in ipsis jejuniis aliter apud alios invenis observari:
Romani enim sex ante Pascha septimanas,
praeter Dominicam, sub continuatione jejunant. Illyrici
vero et tota Hellas, Alexandria quoque ante sex
septimanas jejunant; eaque jejunia Quadragesimam
vocant. Alii vero ante septem Paschae septimanas
jejuniorum facere nascuntur initia. Et post pauca:
Sed etiam ciborum abstinentiam non similem habent:
nam alii omnino ab animatis observant: alii
 animantium pisces solummodo comedunt; quidam
cum piscibus vescuntur et volatilibus, dicentes haec
secundum Moysen ex aqua habere substantiam; alii
vero etiam caulibus et ovis abstinere noscuntur:
quidam sicco tantum pane vescuntur; alii neque
hoc: alii usque ad nonam jejunantes horam, sine
discretione ciborum reficiuntur. Et innumerabiles
consuetudines apud diversos inveniuntur. Et quia
nulla lectio ex hoc invenitur antiqua, puto apostolos
singulorum hoc reliquisse sententiae, ut unusquisque
operetur non timore, non necessitate, quod
bonum est. Sed etiam circa celebritatem collectarum
quaedam diversitas invenitur. Nam dum per
Ecclesias in universo terrarum orbe constitutas, die
 Sabbatorum per singulas hebdomadas sacrificia celebrentur,
hoc in Alexandria et Roma quadam prisca
traditione non faciunt. Aegyptii vero Alexandriae
vicini, et Thebaidis habitatores, Sabbato quidem
collectas agunt, sed non sicut moris est sacramenta
percipiunt: nam postquam fuerint epulati, et cibis
omnibus adimpleti, circa vesperam oblatione facta
communicant. Rursus autem in Alexandria quarta
et sexta feria Scripturae leguntur, easque doctores
interpretantur; et omnia fiunt praeter solemnem
orationis morem. Item infra: In eadem Alexandria
lectores, et psalmi pronuntiatores, indifferenter
fiunt, sive catechumeni, sive jam Christiani, dum
omnes Ecclesiae jam fideles in his ordinibus habere
videantur. Ego quoque cognovi in Thessalia aliam
 consuetudinem: dum quidam clericus ante clericatum
legitime duxisset uxorem, quia cum ea mistus
fuerit post clericatum, abdicatus est; dum in Oriente
cuncti spontanea voluntate, et non aliqua necessitate,
etiam episcopi semetipsos abstineant. Plurimi enim
eorum etiam episcopatus tempore ex legitima uxore
etiam filios habuerunt. Hoc quoque in Thessalia servari
cognovi, quoniam apud eos in diebus Paschae
tantummodo baptizatur; quapropter plurimi sine
baptismate moriuntur. In Antiochia vero Syriae altare
non ad Orientem Ecclesiae, sed magis ad Occidentem
habent. In Hellada, Hierosolymis, et Thessalia
ad tempus vespertinum orationes similes Novatianis
Constantinopolim degentibus habent. In Caesarea
Cappadociae, et Cypro, die Sabbati et Dominico
 circa vesperam cum lucernariis episcopi atque presbyteri
Scripturas interpretantur. In Alexandria presbyter
non facit sermonem; et haec res initium
accepit ex quo Arius Ecclesiam conturbavit. Romae
Sabbata universa jejunant. In Caesarea Cappadociae
eos qui post baptisma delinquunt, a communione
suspendunt. Novatiani circa Phrygiam binubos non
recipiunt. Constantinopolim vero, neque aperte recipiunt,
neque palam removere noscuntur: in occidentalibus
vero partibus aperte recipiunt.
Longum fiet si cuncta voluerimus colligere, quae
per Ecclesias toto orbe dispositas multiplex varietas
observare dignoscitur, vel antiquitus observasse
deprehenditur. Sed sufficiat ista breviter ex unius
scriptoris historia collegisse, et hoc Graeci: quatenus
 imperatores intelligant Graecorum quam injuste,
quam imperite Romanos redarguant, quod suas
consuetudines per omnia non observent. Cogant
ergo universum Ecclesiarum Christi corpus toto
orbe diffusum in suarum leges consuetudinum, et
tum si valent Romanos dijudicent super suae varietate
religionis, quod a Constantinopolitana diversi
videantur haberi consuetudine. An certe doctiores
sunt apostolis, aut ex antiquorum lectione possunt
ostendere suam potiorem fore Romana consuetudinem?
Historiographus siquidem illorum testatur,
singulorum hoc reliquisse sententiae sanctos apostolos,
ut unusquisque non timore, non necesitate,
quod bonum est operetur; sed magis propriae voluntatis
 judicio. Siquidem cum sint unius omnes fidei,
diversa tamen disponunt tam circa Pascha legitima,
quam circa jejuniorum observationes, aliis plures,
aliis pauciores jejuniorum dies celebrantibus. Nec
ipsa jejunia sua vel escarum, vel temporis similitudine,
vel aequalitate frequentantibus, verum singulos
vel provinciae suae, vel majorum consuetudine, vel
corporum viribus, fore contentos. Collectas quoque,
id est conventus populi, nec eodem tempore, nec
uno more omnes tenent Ecclesiae: siquidem aliter
Alexandrini et Romani; aliter Aegyptii atque Thebani
eas celebrant: nam nec Romani nec Alexandrini
die Sabbato conventus faciunt, quod facere
comprobantur in universo Oriente Christi Ecclesiae,
et Aegyptii quidem sive Thebaidae commorantes,
 quanquam conventus, id est collectas, faciant die
Sabbato, non tamen sacramenta corporis et sanguinis
Christi accipiunt jejuni, sed ad vesperam post
ciborum repletionem contra totius orbis consuetudinem.
Addunt etiam suae consuetudini Alexandrini
quartam et sextam feriam, quibus quidem conventus
faciunt Scripturas sacras legentes, doctoribus eas
interpretantibus, non tamen solemnem oblationis
morem in his diebus agunt; nec tamen propter ista
a caeteris orientalibus Ecclesiis excommunicantur, a
quibus esse diversi videntur. Thessalia quoque cum
diversae sit consuetudinis a caeteris orientalibus:
nam post clericatus susceptionem, non patiuntur
aliquem, sicut historiographus ille testatur, etiam
propriam quam ante clericatum legitime duxerat,
 cognoscere uxorem, quod si fecerit, ministerio privatur;
cum per caeteras Orientis Ecclesias nullus hac
lege constringatur, verum proprio relinquatur judicio
suaeque voluntatis arbitrio, ut non solum reliqui
gradus ecclesiastici, verum presbyteri et episcopi
proprias quas ante ordinationem legitimas habuere
uxores, si velint, retineant; non tamen liceat non
habentibus ducere, nec prioribus defunctis secunda
sortiri matrimonia. Nec tamen haec diversitas a
communione quemquam segregat, cum consuetudo
discernat. In baptismatis quoque tempore diversitatem
Thessalonicensis Ecclesia gerit a caeteris;
quandoquidem in Paschae tantummodo baptizat,
cum duo sint tempora majorum auctoritate baptismati
decreta, Paschae videlicet et Pentecostes.
 Quid Antiochiae Syriae memorem, cui mos est
altare non ad orientem Ecclesiae, sed magis ad occidentem
habere? Constantinopolitanos idem historiographus
refert, in recipiendo vel rejiciendo binubos
non idem sentire, sed esse divisos, quibusdam
sentientibus eorum receptionem, quibusdam
dissentientibus ratum esse: cum occidentalis omnis
Ecclesia sine contradictione palam recipiat; nec tamen
sic inter se consuetudine divisi, communionis
unitate separantur. Rogo, quae sit ista sapientia,
vel sacrae zelus religionis, ut circa Romanos non patiantur
 imperatores Graecorum, quod in toto sustinet
orbe universalis Ecclesia, et velint a sua consuetudine
nec Romanos, nec occidentales discrepare,
quandoquidem Orientales multimoda separentur varietate.
Haec ipsa Constantinopolis unius consuetudinis
est more contenta?
Parum est de consuetudine credentium in Christum
diversa dixisse, si non etiam Judaeorum quod
non fuerit uniformis religionis observatio demonstremus.
Quamvis enim uni Deo culturam debitam
exhiberent, et Mosaicae legis praeceptis continerentur,
circa tamen vivendi consuetudinem, morumque,
regulas non uniformiter agebantur, sicut Josephus
historiographus illorum his verbis commemorat
(lib. XVIII, cap. 2, init.): Judaeis, inquit, philosophiae
 tres erant ab initio institutis patriis derelictae:
Essenorum, Sadducaeorum, et tertia qua philosophabantur
qui dicebantur Pharisaei. Pharisaei enim
quotidianam conversationem exiguam habent, et
prorsus abjectam; nihil mollitudini  aut delicatudini
penitus indulgentes, sed quaecunque judicio rationis
oportere comperta sunt, illa sequuntur. Praepositis
nullo modo reluctantur; majores natu competenti
honore venerantur, ita ut nec contrarium
quiddam aliquando respondeant. Fato geri omnia
credunt; sed neque liberum arbitrium hominis auferunt.
Judicium Dei futurum esse sentiunt; illic cunctos
homines propria merita recepturos, tam eos qui
secundum virtutem vixerint, quam illos qui nequitia
depravati sunt. Animas autem immortales dicunt;
 sed etiam in inferno congrua unicuique habitacula
pro merito vel virtutis vel iniquitatis attribui, sicut
unicuique viventi gerebatur studium: et alias quidem
animas aeternis retrudi carceribus; alias autem
facilitatem reviviscendi percipere. Et ob haec quidem
populis acceptabiles, credibilesque consistunt.
Quantumcunque item ad divinitatis culturam pertinent,
orationum celebrationes, templorum constitutiones
expositionibus suis facienda esse praedicant.
Nam tantum studii eorum praelatum est testimonium,
ut ad eos plurimae civitates, et maxima multitudo,
cum studio grandi confluant, opinione adducti qua
meliores caeteris aestimantur. Sadducaei autem animas
mortales existimant, simulque cum corporibus
interire; nullas vero alias observationes praeter legem
 custodiunt: adversus doctores autem philosophiae
suae certare et reniti gloriosum annumerant;
sed ad paucos admodum doctrina pervenit, vel modus
exercitationis. Primates autem apud eos dignitatibus
honoribusque celebrantur. Esseni autem ad
Deum cuncta redigunt. Immortalem animam dicunt:
justitiam autem rem pretiosam, pro qua usque ad
mortem pugnandum esse praedicant. In templo autem
anathemata prohibent. Sacrificia vel hostias
cum populo non celebrant, quod se plurimum ab eis
putant munditia vel sanctitate differre et merito: se
 a communi congregatione discernunt, in remotis sacrificia
facientes; cultu vero morum atque conversatione
optimi, ad colendam terram et exercendam
omni studio intenti. Illud etiam habent dignum et
valde mirabile, quod in aliis non invenias gentibus,
tam Graecorum quam etiam barbarorum, quod omnes
illis in medio opes sunt, et ab eis omnia communia
possidentur: nihil amplius inter eos ditior
fruitur, nihil pauperibus defraudatur, ac si nihil
omnino possideatur. Sunt autem super quatuor millia
hominum numero. Uxores non ducunt; neque servos
habere festinant; aliud quippe iniquitatis, aliud
seditionis opportunitatem aestimant. Isti ergo semotim
apud semetipsos adjuvant, mutua sibi vicissitudine
ministrantes. Susceptores autem redituum
 promovent, curatoresque constituunt, qui cuncta
quae terra profert in usus necessarios administrent.
Sacerdotes autem optimos viros eligunt: cibus illis
simplex est, habitus insumptuosus et mundus. Describit
adhuc Josephus iste (Ibid., in fine), quartam
speciem philosophiae, quae penes Judaeos agebatur,
cujus principem dicit Judam exstitisse, quam vel
propter brevitatem omisimus, vel quia, noviter reperta,
caeteris inferior habebatur.
Posuimus ista Judaeorum volentes ostendere circa
Divinitatis quidem culturam, et Mosaicae legis observantiam,
non dissimilem usum habuisse, parique
studio ferbuisse; at vero moralitatis conversationem,
et religionis habitum longe dissimilem tenuisse. Non
quod illorum nostris temporibus approbemus religionem;
 verum monstrare volentes quod in unius cultu
Divinitatis cum similes exstitissent, habitu vero conversationis
dissimiles, non tamen propterea se ab
alterutra communione secernebant, sed in unitatis
societatem manentes, patientissime tolerabant morum
consuetudinem non omnium fore consimilem;
scientes nihil fidei suae repugnare moralitatis diversitatem:
quandoquidem de Deo, deque legis observantia
praeceptorum eumdem haberent assensum.
Et ecce Graecorum imperatores graviter ferunt Romanos
non eodem quo illi more conversari, neque
secundum suam consuetudinem, id est Graecorum,
ingredi; cum ista nec apud Ecclesias Christi possint
reperiri, nec apud Judaeos, penes quos ante praedicationem
Evangelii Divinitatis cultus insignis habitus
 est, fuerint observata. Qua de re convincitur
non pietatis studio hujusmodi reprehensionem genuisse,
sed livoris malitia, tumorisque jactantia.
Veniendum jam ad singula quae videntur apposuisse,
quibus dum videntur jactare vel sapientiam vel religionem,
suam produnt insipientiam et irreligiositatem.