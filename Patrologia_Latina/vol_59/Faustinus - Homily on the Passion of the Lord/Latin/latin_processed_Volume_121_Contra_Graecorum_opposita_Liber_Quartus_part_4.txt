CAPUT III.
Graeci Romanos culpant quod Sabbato jejunent. Quare
Romani jejunant. Ad quid jejunium Sabbato observatur.
Graecorum objectio. Responsio. 
Culpant Romanos et Occidentales quod Sabbato
 jejunent; quandoquidem ipsi vel Orientales omni
Sabbato prandeant, nescientes, ut credimus, quod
non omnes Occidentales Ecclesiae hac consuetudine
teneantur, sed Romana, vel aliae quaedam Occidentales
Ecclesiae; siquidem major numerus Occidentalium
in Sabbato non jejunat: nec tamen Romanos
propterea jejunantes reprehendunt, vel a Romanis
jejunantibus ipsi reprehenduntur. Noverunt enim
ab Apostolo dictum: Qui manducat, non manducantem
 spernat; et qui manducat, non manducantem
non judicet (Rom. XIV, 3). Nec tamen
omnes Orientales Ecclesiae Sabbato  jejunare
deprehenduntur. Alexandrina namque cum Romana
prisca jam traditione super jejunio Sabbati
consentit. Etenim collectae non fiunt eo die Alexandriae,
 sicuti nec Romae. Unde monstratur Alexandrinos
Sabbato non prandere, sicut nec Romanos.
In diebus enim collectarum et sacramenta moris est
conficere atque percipere, et jejunia solvere; penes
tamen Thebaidos et Aegyptios consuetudo est jejunium
quidem Sabbato solvere, sacramenta vero Dominici
corporis et sanguinis non nisi ad vesperam
percipere post ciborum expletionem; nec tamen ex
hoc ab aliis Ecclesiis redargui inveniuntur, licet nullam
super hac re inveniant Ecclesiam cujus sequantur
consuetudinem; utrum tamen et ab istis reprehensoribus
novellis redarguantur, nescimus: scimus
tamen Romanos ab apostolo Petro institutos, sicut
antiquorum fert traditio, ut in Sabbato jejunent.
Scribitur enim Petrum et Paulum apostolos contra
 Simonem Magum dimicaturos die Sabbato jejunasse:
hac de causa Romanis consuetudinem factam esse
in omni Sabbato jejunandi.
Super qua re, sicut scribit Eusebius historiographus
in libello Vitae Silvestri Romani pontificis (lib.
I, c. 8), Graeci convenerunt beatum Silvestrum, quaestionem
agentes adversus Romanos de jejunio Sabbati;
quibus haec respondit: Sufficere debere hoc ad
auctoritatem nostri propositi, quod ita tenuisse apostolos
priores cognovimus; tamen quia ratio flagitatur
a vestra charitate, reddenda est. Si omnis Dominicus
dies causa resurrectionis Domini tenetur,
justum est ut omnis Sabbatorum dies causa sepulturae
jejunii suscipiatur instantia, ut flentes cum apostolis
de morte Domini Jesu Christi, gaudere cum
 eis de resurrectione ejusdem mereantur. Sed dicebant
Graeci unum esse Sabbatum sepulturae, in quo
semel in anno jejunium est colendum. Quibus papa
Silvester dicebat: Si omnis dies Dominicus resurrectionis
esse creditur gloria decoratus, omnis qui
eum antecedit dies sepulturae, est jejunio mancipandus ,
ut merito gaudeat de resurrectione, qui de
morte ploraverit. Plorare autem compati dixerim,
salvo eo quod passio Domini gaudii nostri sit summa.
Accepta igitur Graeci ratione, quieverunt.
Haec posuimus ut ostenderemus non novum esse
 quod Romani Sabbato jejunant, nec leve quod apostolica
firmatur auctoritate, et congrua satis ratione
roboratur. Unde mirandum quae sit ista novis sapientibus
prudentia, non acquiescere, quod sui probantur
majores acquievisse. Ex quo namque princeps
apostolorum Petrus et Paulus Romae docuerunt,
et doctrinae suae veritatem proprii sanguinis effusione
commendaverunt, consuetudo fuit Romanis,
et quibusdam Occidentalibus omni Sabbato jejunare;
nec tamen propterea cunctae per Orientem Ecclesiae,
quae non ista consuetudine detinentur, Romanos sua
communione judicarunt alienos, quamvis ipsi consuetudinem
habeant omni Sabbato sicuti Dominica
non jejunare.
Scribit ex hoc doctor Augustinus ad Casulanum
 presbyterum (epist. 86, et ad Januarium epist. 118),
inquirentem super eadem quaestione, respondens ita:
Sequitur Sabbatum, quo die caro Christi in monumento
requievit, sicut in primis operibus mundi requievit
Deus illo die ab omnibus operibus suis. Hinc
exorta est ista in Ecclesia vescendi varietas, ut alii,
sicut maxime populi Orientis propter requiem significandum
mallent relaxare jejunium; alii propter humilitatem
mortis Domini jejunare, sicut Romana, et
nonnullae Occidentis Ecclesiae. Quod quidem uno die,
quo Pascha celebratur, propter renovandam rei
gestae memoriam, qua discipuli humanitus mortem
Domini doluerunt, sic ab omnibus jejunatur ut etiam
illi Sabbato jejunium devotissime celebrent, qui caeteris
per totum annum Sabbatis prandent; utrumque
 videlicet significantes, et uno anniversario die
luctum discipulorum, et caeteris Sabbatis quietis
bonum. Duo quippe sunt quae justorum beatitudinem,
et omnis miseriae finem sperari faciunt; mors
et resurrectio mortuorum. In morte requies est; de
qua dicitur per prophetam: Plebs mea, intra cellaria
tua, abscondere pusillum, donec transeat ira Domini
(Isa. XXVI, 20). In resurrectione in homine
toto, id est in carne et spiritu, perfecta felicitas.
Hinc factum est ut horum duorum utrumque non
significandum putaretur labore jejunii, sed potius
refectionis hilaritate; excepto uno paschali Sabbato,
quo discipulorum, sicut diximus, luctus propter
rei gestae memoriam fuerat jejunio prolixiore signandus.
Sed quoniam non invenimus, ut jam supra
 commemoravi, in evangelicis et apostolicis litteris,
quae ad Novi Testamenti revelationem proprie pertinent,
certis diebus aliquibus evidenter praeceptum
observanda esse jejunia; et ideo res quoque ista
sicut aliae plurimae, quas enumerare difficile est, invenit
in veste illius filiae Regis, hoc est Ecclesiae,
varietatis locum; indicabo tibi quid mihi de hoc requirenti
responderit venerandus Ambrosius, a quo
baptizatus sum, Mediolanensis episcopus. Nam cum
in eadem civitate mater mea mecum esset, et nobis
adhuc catechumenis, parum ista curantibus, illa
sollicitudinem gereret, utrum secundum morem nostrae
civitatis sibi esset Sabbato jejunandum, an
Ecclesiae Mediolanensis more prandendum, ut hac
 cunctatione eam liberarem interrogavi hoc supra
dictum hominem Dei. At ille: Quid possum, inquit,
hinc docere amplius quam ipse facio? Ubi ego putaveram
nihil eum ista responsione praecepisse, nisi
ut Sabbato pranderemus; hoc quippe ipsum facere
sciebam: sed ille secutus adjecit: Quando hic sum,
non jejuno Sabbato, quando Romae sum, jejuno
Sabbato: et ad quamcunque Ecclesiam veneritis,
inquit, ejus morem servate, si pati scandalum non
vultis aut facere. Hoc responsum retuli ad matrem,
eique suffecit, nec dubitavit esse obediendum; hoc
etiam nos secuti sumus. Sed quoniam contingit
maxime in Africa, et una Ecclesia, vel unius regionis
Ecclesiae, alios habeant Sabbato prandentes,
alios jejunantes, mos eorum mihi sequendus videtur,
 quibus eorumdem populorum congregatio regenda
commissa est.
Haec de jejunio Sabbati beatus Augustinus catholicus
doctor sensit et scripsit, aestimans nullam graviorem
hinc disceptationem fore tenendam, verum
sequendam uniuscujusque Ecclesiae consuetudinem
de jejunio Sabbati, vel pransione, quandoquidem et
qui prandent in Sabbato, pietatis habere videntur
causam, qua illud faciant: significant enim quoniam
in illo die Deus requievit ab omnibus operibus
suis; vel credentium requiem, qua requieturi sunt
sancti in resurrectione, receptis corporibus aeterna
cum Domino quiete fruituri. Similiter et illi qui jejunant,
pietatis habent causam, quam sequantur;
quoniam illa die propter mortem Christi discipuli
 corporaliter contristati sunt, eorumque tristitiam
imitari volentes, jejunant quidam in Sabbato fideles.
Alii vero non jejunant, ut gaudium resurrectionis
Dominicae prandentes, quod habuerunt apostoli visa
Domini resurrectione, demonstrent. Siquidem ob
imitationem tristitiae discipulorum cunctae per orbem
Ecclesiae uno per annum Sabbato, quod sanctum
praecedit Pascha, jejunant, licet aliis Sabbatis
prandeant, sive non prandeant. At vero Romanis
placuit id omni Sabbato jejunando memorari, quemadmodum
omni Dominica resurrectionis Domini memoria
cunctis ab Ecclesiis frequentatur.
Cum igitur pietatis causam habeant et jejunantes
in Sabbato, et prandentes, cur id faciant, et nulla
reperiantur praecepta Novi Testamenti, quibus id
 vel praecipiatur, vel prohibeatur, non debet in Ecclesiis
Christi gravior hinc discrepatio ulla fieri,
sed in arbitrio uniuscujusque relinqui quid potius
eligant, majorum tamen auctoritatem suorum sequentes,
et suae consuetudinem Ecclesiae. Quod si
considerassent Graecorum imperatores, nullam hinc
movissent disceptationem, sed tenuissent hoc quod
sui tenuere majores. Num merito quisquam debet
judicari, quod pietatis causa jejunare videtur? sunt
enim et alii dies quibus nonnullis Ecclesiis per singulas
hebdomadas consuetudo est jejunandi, sicut
quarta et sexta feria; et redditur causa cur hoc
fiat, sicut ait beatus Augustinus, eo quod quarta
feria congregati sunt principes Judaeorum, et consilium
 inierunt ut Jesum dolo tenerent et occiderent.
Sexta vero feria eum crucifixere: de quibus
sic loquitur (epist. 86): Cur autem quarta et sexta
feria maxime jejunet Ecclesia, illa ratio reddi videtur;
quod considerato Evangelio ipsa quarta Sabbati,
quam vulgo quartam feriam vocant, concilium
reperiuntur ad occidendum Dominum fecisse
Judaei. Intermisso autem uno die, cujus vespera
Dominus Pascha cum discipulis manducavit, qui
finis fuit ejus diei, quem vocamus quintam Sabbati:
deinde traditus est ea nocte quae jam ad sextam
Sabbati, qui dies passionis ejus manifestus est,
pertinebat. Hic dies primus azymorum fuit, a vespera
incipiens. Sed Matthaeus evangelista quintam
Sabbati dicit fuisse primum diem azymorum, qua
 ejus vespera consequente, futura erat coena Paschalis:
qua coena azymum incipiebat et ovis immolatio
manducari: ex quo colligitur quartam Sabbati
fuisse quando ait Dominus (Matth. XXVI, 2 et
seq.): Scitis quia post biduum Pascha fiet, et Filius
hominis tradetur ut crucifigatur. Ac per hoc, jejunio
dies ipse deputatus est: quia sicut evangelista
sequitur et dicit: Tunc congregati sunt principes
sacerdotum et seniores populi in atrium principis
sacerdotum, qui dicebatur Caiphas, et concilium fecerunt
ut Jesum dolo tenerent et occiderent. Intermisso
autem uno die de quo dicit Evangelium:
Prima autem azymorum accesserunt discipuli ad Jesum
dicentes: Ubi vis paremus tibi comedere Pascha
(Ibid., 17). Hoc ergo die intermisso, passus est
 Dominus, quod nullus ambigit Christianus, sexta
Sabbati: quapropter et ipsa sexta recte jejunio deputatur.
Jejunia quippe humilitatem significant;
unde dictum est: Et humiliabam in jejunio animam
meam (Psal. XXXIV, 13).
Haec beatus Augustinus de jejunio quartae sextaeque
feriae scribit ad Casulanum presbyterum, ostendens
cur fuerit institutum: nec tamen hoc jejunium,
quod quarta sive sexta Sabbati celebratur,
ab omnibus Ecclesiis vel Orientalibus vel Occidentalibus
peragitur; sed a quibusdam quibus id placuit
observare: nec tamen propterea qui jejunant his
diebus reprehenduntur ab eis qui prandent, sed
tenet unaquaeque Ecclesia morem quem a majoribus
suis suscepit. Qua de re mirandum cur a Graecis
 Romani redarguantur super jejunio Sabbati, cum
non redarguantur ab eis vel Alexandrini quarta sextaque
feria jejunantes, vel reliqui per Orientem Christiani:
cum constet Constantinopolitanos quarta sive
sexta Sabbati ut jejunent nulla lege vel consuetudine
constringi.
In insula Britannica omni sexta Sabbati jejunatur,
nec tamen excommunicantur ab eis, qui per
Occidentem illo die non habent consuetudinem
jejunandi. Scotorum natio, Hyberniam insulam inhabitans,
consuetudinem habet per monasteria monachorum,
seu canonicorum, vel quorumcunque
 religiosorum, omni tempore praeter Dominicam,
festosque dies, jejunare, nec nisi vel ad nonam vel
ad vesperam corpori cibum indulgere: ad nonam
quidem aestivis, ad vesperam vero diebus hyemalibus.
Hacque consuetudine cum nulla destineatur
Ecclesia vel Occidentalis, vel Orientalis, non tamen
vel excommunicantur vel reprehenduntur taliter jejunantes
ab eis qui minime sic jejunant.
Dictum est jam superius quantus jejunii fervor
habuerit credentes in Alexandria cum primum
coeperit illic Christiana religio. Nullus enim sibi
sumebat ante solis occasum cibum; plures autem
quarta, nonnulli sexta Sabbati cibum capiebant,
non tam desiderabilem corpori, quam necessarium:
et tamen praeter reliquorum morem credentium
 jejunantes non excommunicabantur, vel redarguebantur
ab eis, quibus jejunandi consuetudo non
ista manebat. Et ecce redarguuntur Romani jejunantes
in Sabbato vel propter memoriam sepulturae
Dominicae, vel ob discipulorum de morte
Domini tristitiam, vel quod principes apostolorum
illo die jejunasse traduntur adversus Simonis praestigia
fallaciamque pugnaturi, certe contra diabolum
Neronisque vesaniam dimicaturi. Quintam
quoque Sabbati nonnullis est consuetudo servare,
ne in illo die jejunent, quemadmodum nec in Dominica.
Approbat hoc Eusebius, Caesariensis episcopus, in
libro, quem de Gestis Silvestri papae composuit, ita
dicens: Et ait papa Silvester: Natalem calicis 
 similiter ut diem Dominicum solemnem habere
debemus, in quo sacrificium Dominici corporis
et divini sanguinis ab ipso Domino celebrationis
sumpsit initium. Hac die in toto orbe sanctum
chrisma conficitur: hac etiam die poenitentibus
per indulgentiam subvenitur; discordes ad concordiam
hac die redeunt, pacificantur irati; dant
indulgentiam principes criminosis; servis malis indulgent
domini; judices etiam latronibus parcunt,
patescunt carceres in toto orbe. Hac die ad laetitiam
festivitatis exeunt qui se clauserunt, propter
austeritatem culparum flendo, quod ridendo forte,
aut irascendo, aut aliis quibuslibet modis transgrediendo
commisere. Haec et his similia multa
dicente sancto Silvestro conquievit omnis contradictio,
 quam Graeci Christianissimi et docti viri
opposuisse memorati sunt, dicentes: Vere apostolica
sedes hoc a Petro didicit, quod nulla potest
ratione convinci. Si de die Sabbati judicantur
Romani quod jejunent in eo, cur non judicantur
qui jejunant quinta Sabbati; aut cur moderni Graecorum
suis majoribus doctiores existere malunt, ut
quod illi receperunt, et dignis laudibus extulerunt,
hoc isti reprehendere quaerant: non enim vel religiosiores,
vel doctiores eis comprobantur; videant
ne fortasse insolentiores reprehendantur. Cur enim
per tot saecula quod cum pace Christiana observatum
 est, nunc portari non potest, verum moliendo
contradictiones in discordiae scandalum congeritur:
an adeo imprudentiae tenebris sunt involuti, quo
putent Ecclesias Christi insolentium reprehensione
velle mutare, quod inconcusse per multa saecula
servavere?
Melchiades, Romanae sedis apostolicus a Petro
apostolo trigesimus tertius, de quinta Sabbati constituit,
ut nulla ratione, Dominica, aut quinta feria
jejunium quis de fidelibus ageret; quoniam eos
dies pagani quasi sacro jejunio celebrabant. Et
quamvis potior illa ratio videatur esse de diei Dominici
pransione quam omnis tenet Ecclesia, quod in
ea videlicet Christus a mortuis resurrexerit, et quod
futuri saeculi requies per eam significatur: de quinta
 quoque Sabbati, quam beatus Silvester cum Graecis
disputans reddidit, non est tamen contemnendum
quod Melchiades Romanus episcopus edocuit. Paganorum
etenim jejunia destruere potius quam imitari
debet Ecclesia catholica, quemadmodum festivitates
eorum universas, in quibus potius daemonibus
quam Deo vero noscitur deserviri. Et ideo convenienter
definitum est illis diebus a Christianis non
esse jejunandum, quibus pagani jejunare noscuntur;
ne piae sanctimoniam religionis maculare videatur
superstitio daemoniaci cultus. Attamen cum
prima Sabbati sit omnibus Christianis generalis observantia,
non jejunandi, quintam Sabbati non omnibus
observare mos est, pluribus in eo die jejunantibus,
maxime Quadragesima paschali; nec
 tamen ob hoc ulla fit inter Ecclesias Christi disceptatio,
servantibus singulis quam susceperunt a
majoribus suis jejunandi vel prandendi consuetudinem.
Hoc si vellent Graecorum principes attendere,
non tam leviter reprehenderent Latinos sive
Romanos Sabbato jejunantes, sed sua contenti consuetudine,
mirarentur Reginam assistere Christo
in vestitu deaurato, circumamictam varietate, nec
certis regulis conarentur addici, de quo nullam
habent tam Novi Testamenti quam Veteris auctoritatem.