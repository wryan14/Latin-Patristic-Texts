CAPUT II.
Conciliorum auctoritate destruuntur opposita Graecorum. 
Primo postulamus a vobis auctoritatem majorum,
videlicet catholicorum episcoporum, qua decretum
teneatis quod tantopere defendere conamini. Nicaena
synodus trecentorum decem et octo episcoporum adversus
Arium sub Constantino primo imperatore
collecta, postquam de consubstantialitate Filii cum
Patre Symbolum dictavit, ubi ventum est ad Spiritum
sanctum, sic ait: Credimus et in Spiritum sanctum:
nihil vel majus, vel minus super ejus vel substantia
 vel processione decernens. Ubi ergo nunc
regula, qua vos muniri, vel Latinos arbitramini constringi,
ut vobis liceat dicere procedentem a Patre
Spiritum sanctum, Romanis non liceat dicere procedentem
a Filio? Quod si sequentes auctoritatem
Nicaeni concilii nihil ultra vultis addere, removete
procedentem a Patre, quia non continetur in Nicaeni
concilii Symbolo: et fortassis liceat removeri quod
a Romanis superadditum est procedentem a Filio.
Quod si respondentes dixeritis, in Constantinopolitana
synodo centum quinquaginta episcopis, qui Constantinopoli
congregati sunt, hoc positum esse;
respondemus non licuisse quidquam Nicaeni concilii
Symbolo de fide vel demere, vel addere, vel
 immutare. Quod si dicatis de Filii consubstantialitate
non licuisse quod determinatum est in
illo conventu quidquam superaddi; de Spiritu sancto
vero quia perparum hinc dictum est, licuisse propter
futuras haereticorum quaestiones secundum sanctarum
auctoritatem Scripturarum: respondemus hoc
idem licuisse Romanis, propter futuras haereticorum
quaestiones secundum divinarum auctoritatem
Scripturarum. Nec enim convincere potestis majorem
Constantinopolitanae civitatis auctoritatem, quam
civitatis Romanae, quae caput est omnium Christi
Ecclesiarum, quod majorum tam vestrorum, quam
nostrorum, testimonio comprobatur. Sed neque centum
quinquaginta episcoporum tanta constat auctoritas,
ut universis totius orbis episcopis praescribere
 possit, ut quod illis licuit, non liceat tam
Romano pontifici, quam universis Christi Ecclesiis.
Addiderunt etiam illi symbolo praefato, dicentes:
Spiritum sanctum cum Patre et Filio adorandum, et
conglorificandum, qui locutus est per sanctos prophetas,
et alia plura. Haec superadjicientes non praescripserunt
Ecclesiis Christi, sed exemplum dederunt,
si quid secundum Scripturas sanctas superaddere
vellent de Spiritu sancto, quod haereticos expugnaret,
et fidem credentium roboraret. Quod si
malitis opponere, inveniri quod non possit in sanctis
Evangeliis, sive caeteris divinis paginis scriptum,
Spiritum sanctum procedentem a Patre, ac propterea
 nolle vos recipere quod in Scripturis sanctis
scriptum non reperitur; quemadmodum Ariani nolebant
recipere unius ejusdemque substantiae Patrem
et Filium, quoniam Scripturae sacrae non haec con
tinebant: dicite ubi legeritis quod Constantinopolitanum
concilium in symbolo posuit de Spiritu sancto,
dicens eum cum Patre et Filio simul adorandum
et conglorificandum, et qui locutus est per sanctos
prophetas. Quod si dicatis in Scripturis sanctis
non nudis verbis ista reperiri, sed virtutem intelligentiae
in eis contineri, ut quomodo est unius cum
Patre Filioque substantiae, unius potentiae, non dissimilis
majestatis, et propterea cum Patre Filioque
simul adorandus, et conglorificandus; eadem concedite
Latinis Ecclesiis, ut licet nudis verbis Evangelia
 non dicant de Filio procedere Spiritum sanctum,
multis tamen modis ostendant Spiritum esse Filii,
sicut est Spiritus Patris, et a Filio procedere, sicut
procedit a Patre: quod sufficienter superiori libello
monstratum esse credimus. Ista cum se sic habeant,
et de Spiritu sancto fides catholica per Salvatorem
et per apostolos fundata semper tenuit, nec praedicare
omisit, quod ejusdem sit cum Patre Filioque
virtutis, et ejusdem substantiae, procedatque de
utroque: quid est nunc quod catholicam fidem reprehendere
nitimini, et contra catholica dogmata
nescio quid moliri conamini? Fortassis vel Arium,
vel Macedonium resuscitare tentatis, et eorum pravi
dogmatis cineres olim sopitos in Ecclesiam introducere.
Nunquid majores vestri nescierunt quemadmodum
 de Spiritu sancto Romana ferebat Ecclesia?
nec tamen aliquando a Romanae sedis communione
sese removere, scientes catholicae fidei veritatem
fore quod tenet et praedicat, nec merito reprehensioni
patere, quod sanctarum Scripturarum auctoritate
consistit.
Usque ad Arii tempus nulla confusio vexabat credentes,
de Patris Filiique consubstantialitate, nec
homousion praedicabatur; virtus tamen illius verbi
credentium mentibus insita consistebat, quoniam
omnipotentem Filium in nullo dissimilem Patri fore
credebat, bene dictum Salvatoris recolens, dicentis:
Qui videt me, videt et Patrem (Joan. XIV, 9). Neque
Christum aliud quam creaturam auctorem omnium,
sciens ex Joanne dictum: Omnia per ipsum facta
 fuisse (Joan. I, 3), nec tamen in symbolo apostolorum
collatione facto continebatur aliud, quam quod
novimus omnes, credere nos oportere in Deum Patrem
omnipotentem, et in Jesum Christum Filium
ejus unicum Dominum nostrum. Sufficiebat ista
fides credentium saluti; quae multorum sanguine
martyrum, et innumerabilium ore confessorum per
universum orbem et approbata est, et commendata.
Verum ubi Arius impugnator veritatis coepit in Christi
divinitatem insanire, et blasphema non pauca
jaculari, fidelium mentes ad pietatem incitantur, et
veritatis arma contra impietatis errorem proferunt,
confodiunt una cum auctore impium dogma, quod
Filium Dei creaturam et non de Patre genitum; Spiritum
 quoque sanctum minorem Filio blasphemabat.
Post quem Macedonius surrexit, de Patre Filioque
cum catholicis similia sentiens, Spiritus vero sancti
personam non recipiens. Adversus istum catholici
decertantes episcopi, Spiritum sanctum probaverunt
unum esse in sancta Trinitate, consubstantialem tam
Patri quam Filio, et de Patre procedentem, coadorandum,
et conglorificandum Patri Filioque. Dein
Ariana repullulante vesania, volenteque confirmare
non esse rectae fidei Spiritum sanctum dicere de
Patre procedere, hoc quia videretur esse blasphemum,
quoniam duorum profiteretur Pater esse, id
est Filii, seu Spiritus sancti: hanc quoque blasphemiam
propellendam decernentes Ecclesiae doctores,
superaddidere symbolo Spiritum sanctum de Filio
 quoque procedere. Ne si de Patre tantum procedens
diceretur, putaretur Filius, nec diceretur Spiritus
Filii, quod est impium et blasphemum, et adversus
evangelicam apostolicamque doctrinam veniens.
Nam si velitis dicere quod procedere verbum satis
distinguat, ne Spiritus sanctus putetur esse Filius,
scitote quod etiam de Filio praedicetur; ait enim ipse
in Evangelio Joannis: Ego ex Deo processi, et veni
(Joan. VIII, 42). Si ergo ex Deo Patre procedit Filius,
procedit et Spiritus sanctus, quid erit quod
Arianis silentium imponat, ne Spiritum sanctum Patris
esse Filium blasphement?