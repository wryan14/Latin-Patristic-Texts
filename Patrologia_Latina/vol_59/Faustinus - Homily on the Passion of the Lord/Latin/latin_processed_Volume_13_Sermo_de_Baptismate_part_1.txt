SANCTI PACIANI
SERMO DE BAPTISMO. (C) 
 I. Aperire desidero qualiter in baptismo nascamur,
et qualiter innovemur. Verbis sane ipsius loquar,
fratres, ne forte me ob nitorem sententiarum,
stylo exsultasse credatis; et ut rem mysticam intelligere
possitis: atque utinam inculcare possim, gloriam
 non requiro; Dei enim solius gloria est. Vestri
me tantum cura sollicitat, et horum maxime
competentium, si quo modo possim intelligere tantae
felicitatis examen. Aperiam igitur quid fuerit
ante gentilitas, quid fides praestet, quid baptismus
indulgeat. Quod si ita, ut ego sentio, vestra corda
penetraverit, judicabitis, fratres, nullam nobis adhuc
praedicationem amplius praestitisse. Accipite ergo,
dulcissimi, homo ante baptismum in qua morte
sit positus. Scitis certe illud antiquum, quod Adam
terrenae origini  praestitutus sit: quae utique damnatio,
legem illi aeternae mortis imposuit; et omnibus
 ab eo posteris quos lex una retinebat, haec mors
in genus omne dominata est, ab Adam usque ad
Moysen (Rom. V, 14). Per Moysen vero, unus tantum
populus electus est, semen scilicet Abrahae, si
mandata justitiae servare potuisset. Interea nos omnes
 sub peccato tenebamur, ut fructus essemus mortis:
siliquarum escis et pecorum custodiae destinati,
id est, operibus immundis, per malos angelos; quibus
dominantibus, nec facere licuit nec scire justitiam:
parere enim talibus dominis, res ipsa cogebat.
Ab his potestatibus et ab hac morte qualiter
liberati simus, attendite.
II. Adam postquam peccavit, ut retuli, dicente
tunc Domino, Terra es, et in terram ibis (Gen. III,
19); addictus est morti. Haec addictio in genus omne
defluxit. Omnes enim peccaverunt, ipsa jam urgente
natura, sicut Apostolus dicit: Quia per unum hominem
 peccatum introivit, et per delictum mors, et sic
in omnes homines devenit, in quo omnes peccaverunt
(Rom. V, 12). Dominatum est ergo peccatum, cujus
vinculis quasi captivi trahebamur ad mortem; mortem
scilicet sempiternam. Hoc vero peccatum ante
Legis tempora nec intelligebatur, sicut Apostolus dicit:
Donec enim Lex poneretur, peccatum in mundo
non habebatur, hoc est non videbatur; ad Legis adventum
revixit (Rom. V, 13). Apertum est enim ut
videretur: verum frustra, quia id prope nemo servabat.
Dicebat enim Lex: Non maechaberis, non occides,
non concupisces; tamen concupiscentia cum
vitiis omnibus permanebat: ita peccatum istud ante
Legem occulto gladio interfecit hominem, Lege districto.
Quae igitur spes homini? Sine Lege ideo periit,
 quia peccatum videre non potuit; et in Lege,
ideo quia in id ipsum quod videbat, incurrit. Quis
eum ab interitu potuit liberare? Audite Apostolum:
Miserrimus  ergo homo! Quis me liberabit a corpore
mortis hujus? Gratia, inquit, per Dominum nostrum
Jesum Christum (Rom. VII, 24, 25).
III. Quid est gratia? peccati remissio, id est, donum.
Gratia enim donum est. Ergo Christus adveniens
hominemque suscipiens, ipsum illum hominem
de potestate peccati purum et innocentem Deo
primus exhibuit. Dicit Esaias: Ecce virgo, inquit,
in utero accipiet, et pariet filium, et vocabitis nomen
ejus Emmanuel. Butyrum et mel manducabit, prius
quam sciat aut proferre malum, aut eligere bonum (Isa.
XIV, 15). Et de ipso iterum: Qui peccatum non fecit,
 nec dolus inventus est in ore ejus (Isa. XLIII, 9). Sub
hoc innocentiae patrocinio, ut primum defensionem
nominis aggressus est Christus in ipsa carne peccati,
continuo ille peccati inobedientiae parens qui primos
homines aliquando deceperat, festinare incepit,
aestuare, trepidare. Vincendus enim erat soluta lege
peccati, qua sola hominem vel obtinuerat, vel poterat
obtinere. Armatur ergo in aciem spiritualem adversus
immaculatum; ac primum, eo artificio quo in
paradiso Adam vicerat, specie dignitatis aggreditur;
et velut sollicitus de potestate coelesti: Si filius Dei
es, inquit, dic ut lapides isti fiant panes (Matth. IV,
3): ut dum erubescit, aut non vult dissimulare se
Filium Dei, tentantis jussa compleret. Ecce adhuc
non tacet, suggerens ut si se misisset ex alto, acciperetur
 manibus Angelorum, quibus mandasset Pater
ut humeris eum ferrent, ne forte offenderet ad
lapidem pedem suum, dum probare vult Dominus se
esse de quo Pater istud mandasset facere quod tentator
urget. Elisus novissime coluber, quasi jam cederet,
ipsa illa quae primo homini eripuerat, mundi
regna promittit; ut dum vicisse se credit hominis
Advocatum, recepto (quod defendebat) imperio, inclinaret
ad dictam ab impio dignitatem, ac sic aliquando
peccaret. Verum in his omnibus superatur
inimicus, et coelesti virtute dissolvitur, sicut Vates
ad Dominum, ut resolvas, inquit, inimicum et vindicatorem,
 quoniam videbo coelos opus digitorum tuorum
(Psal. VIII, 3, 4).
IV. Debuerat cedere diabolus; necdum tamen desinit.
Scribas et Pharisaeos et omnem illam impiorum
catervam, notis subornat insidiis, furoribus agitat.
Igitur illi post varias artes et corda mendacia,
quibus Dominum more serpentis obsequentia decipere
cogitarunt; postquam nihil proficiebant, novissime
eum aperto latrocinio et crudelissimo genere
passionis agressi sunt: ut vel indignitate rerum, vel
dolore poenarum aliquid injustum aut faceret aut diceret,
atque ita perderet hominem quem gerebat, et
relinqueretur anima ejus apud inferos; quibus una
lex fuit ut peccatorem tenerent: Aculeus enim mortis,
peccatum (I Cor. XV, 56). Perstitit ergo Christus,
 et peccatum non fecit, nec dolus inventus est in ore
ejus (I Petr. II, 22), ut diximus; nec tum quidem
cum ad victimam duceretur. Hoc fuit vincere, sine
peccato condemnari. Diabolus enim in peccatores
acceperat potestatem, quam sibi ille super immaculatum
vindicavit; ac sic ipse superatus est, id decernens
super Justum quod illi per legem quam acceperat
non licebat. Unde prophetes ad Dominum;
Ut justificeris, inquit, in sermonibus tuis, et vincas
cum judicaris (Psal. L, 6). Atque ita, sicut Apostolus
dicit, transductis potestatibus Christus condemnavit
peccatum in carne affigens illud cruci, et chirographum
mortis absolvens (Coloss. II, 14, 15). Inde est
quod non dereliquit Deus animam ejus apud inferos,
neque dedit Sanctum suum videre interitum (Psal. XV,
 10). Inde quod calcatis mortis aculeis, die tertia resultavit
in carne, reconcilians illam Deo et restituens
aeternitati, victo erasoque peccato.
V. Sed si solus ille vicit, quid caeteris contulit?
Breviter audite. Peccatum Adae, in genus omne
transierat: Per unum enim hominem, sicut Apostolus
dicit: delictum introivit; et per delictum, mors:
sic et in omnes homines devenit (Rom. V, 12). Ergo
et justitia Christi necesse est ut in genus transeat:
ac sicut ille per peccatum stirpem suam perdidit;
ita Christus per justitiam genus suum omne vivificet.
Hoc urget Apostolus dicens: Ut sicut per
inobaudientiam unius peccatores constituti sunt multi;
sic per dicto audientiam unius, justi constituantur
multi: ac sicut regnavit delictum in mortem, similiter
 et gratia regnet per justitiam in vitam aeternam (Ibid.,
19, 21).
VI. Dicet mihi aliquis: Sed peccatum Adae merito
transivit in posteros, quia ex ipso geniti erant:
et numquid nos a Christo geniti sumus, ut propter
ipsum salvi esse possimus? Carnalia cogitare nolite:
jam videbitis qualiter Christo parente generemur.
Novissimis temporibus animam utique cum carne
accepit Christus ex Maria: hanc venit salvam facere,
hanc apud inferos non reliquit, hanc spiritui suo
conjunxit et suam fecit. Et hae sunt nuptiae Domini,
uni carni conjunctae, ut secundum illud magnum
 sacramentum fierent duo in carne una, Christus et
Ecclesia (Ephes. V, 32). Ex his nuptiis Christiana
plebs nascitur, veniente desuper Spiritu Domini;
nostrarumque animarum substantiae, superfuso et
admixto protinus semente coelesti, visceribus matris
inolescimus, alvoque ejus effusi vivificamur in
Christo. Unde Apostolus: Primus Adam, in animam
viventem: novissimus Adam, in spiritum vivificantem
(I Cor. XV, 47). Sic generat Christus in Ecclesia per
suos sacerdotes, ut idem Apostolus: Christo autem
ego vos genui (I Cor. IV, 15). Atque ita Christi semen,
id est Dei spiritus novum hominem alvo matris
agitatum, et partu fontis exceptum, manibus sacerdotis
effundit, fide tamen pronuba. Neque enim
aut insertus in Ecclesiam videbitur qui non credidit;
 aut genitus a Christo, qui spiritum ipse non recepit.
Credendum est igitur posse nos nasci. Sic
enim ait Philippus: Si credis, potes (Act. VIII, 37).
Recipiendus est Christus ut generet, quia sic Joannes
apostolus dicit: Quotquot eum receperunt, dedit
eis potestatem filios Dei fieri (Joan. I, 12). Haec autem
compleri alias nequeunt, nisi lavacri et chrismatis
et antistitis sacramento. Lavacro enim peccata
purgantur; chrismate sanctus Spiritus superfunditur;
utraque vero ista, manu et ore antistitis
impetramus: atque ita totus homo renascitur et innovatur
in Christo; ut sicut resurrexit Christus a
mortuis, sic et nos in novitate vitae ambulemus (Rom.
VI, 4); id est, ut depositis vitae veteris erroribus,
idolorum servitute, crudelitate, fornicatione, luxuria
 caeterisque vitiis carnis et sanguinis, novos per Spiritum
mores sequamur in Christo, fidem, pudicitiam,
innocentiam, castitatem. Ac: sicut portavimus
imaginem terreni hominis, portemus et ejus qui de coelo
est; quia primus homo de terra, terrenus; secundus
a coelo, coelestis (I Cor. XV, 49, 47). Quod agentes,
dilectissimi, jam non moriemur amplius. Etiam si
in hoc corpore resolvamur, vivemus in Christo, sicut
ait ipse: Qui in me crediderit, licet moriatur, vivet
(Joan. XI, 25). Certi denique sumus, ipso teste Domino,
et Abraham et Isaac et Jacob et omnes sanctos
Dei vivere. Denique de his ipsis ait Dominus:
Omnes autem illi vivunt: Deus enim vivorum est, non
mortuorum (Luc. XX, 38). Et Apostolus de se dicit:
Mihi vivere Christus est, et mori lucrum: optarem dissolvi
 et cum Christo esse (Philipp. I, 21). Adhuc:
Nos autem dum in corpore hoc sumus, peregrinamur
a Domino. Per fidem enim ambulamus, non per
speciem (II Cor. V, 6, 7).
 VII. Hoc est quod credimus, dilectissimi fratres. Caeterum:
Si in hoc saeculo sperantes sumus; miserabiliores
omnibus hominibus sumus (I Cor. XV, 19). Vita mundi,
et pecudibus, et feris, et alitibus, ut videtis ipsi, aut
nobiscum est communis, aut longior. Et illud homini
proprium, quod per Spiritum suum dedit Christus;
id est vita perpetua; sed si jam non peccamus
amplius. Quia sicut mors scelere acquiritur,
virtute vitatur; ita vita sceleribus amittitur, virtute
retinetur. Stipendia ergo peccati mors: donum Dei,
vita aeterna per Jesum Christum Dominum nostrum
(Rom. VI, 23). Ante omnia vos retinete, parvuli:
omnes aliquando gentes (sicut supra diximus) principibus
tenebrarum et potestatibus traditas; nunc
per Jesu Christi Domini nostri victoriam liberatas.
 Ille est, ille qui redimit, donans nobis omnia peccata,
sicut Apostolus dicit, et delens quod adversus nos erat
chirographum inobauditionis; quia et ipsum tulit de
medio, affigens illud cruci; exuens se carnem,
traduxit potestates libere triumphans eas in semetipso
(Coloss. II, 13-15). Solvit compeditos, et
vincula nostra disrupit, sicut David dixerat: Dominus
erigit elisos, Dominus solvit compeditos, Dominus
illuminat caecos (Psal. CXLV, 7, 8). Et iterum: Dirupisti
vincula mea: tibi sacrificabo hostiam laudis (Psal.
CXV, 16, 17). Soluti itaque de vinculis, ubi per baptismi
sacramentum ad signum Domini convenimus,
diabolo et omnibus angelis ejus renuntiamus, quibus
ante servivimus: ne jam illis ulterius serviamus,
sanguine Christi et nomine liberati. Quod si quis
 posthac oblitus sui et redemptionis ignarus, rursus
(Coloss. II, 18) ad Angelorum servitutes et (Gal. IV, 9)
infirma illa et egena mundi elementa transierit, antiquis
illis compedibus et catenis, id est peccati vinculis
alligabitur; et fient novissima ejus deteriora prioribus
(Luc. XI, 26): quia et diabolus eum quasi per fugam
victum vehementius inligabit; et Christus pro eo
jam pati non poterit, quia qui resurrexit a mortuis, jam
non morietur amplius (Rom. VI, 9). Igitur, dilectissimi,
semel abluimur, semel liberamur, semel in regnum immortale
suscipimur: semel felices sunt, quorum remissa
sunt facinora, et quorum tecta sunt peccata (Psal. XXXI,
1). Tenete fortiter quod accepistis, servate feliciter,
amplius peccare nolite. Puros vos ex eo et immaculatos
in diem Domini reservate. Grandia et infinita sunt
 praemia fidelibus praestituta; quae nec oculus vidit, inquit,
nec auris audivit, nec super cor hominis ingressa
sunt (I Cor. II, 9). Haec uti accipere possitis, justitiae
laboribus et votis spiritalibus obtinete. Amen.