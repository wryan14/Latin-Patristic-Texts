LIBER PRIMUS. 
 Epitome Ecdicesios Hygini contra haeresiarchas, et
Categoricorum Epiphanii contra sectas, et Expositionum
Philastri, qui hos transferens in Latinum sermonem
de Graeco, cum Ariani damnarentur, edidit.
Prior Hyginus, post hunc Polycrates, Africanus,
Hesiodus, Epiphanius, Philaster; hi diversis temporibus 
diversas haereses pertexuerunt.
I. Prima haeresis a Simone sumpsit exordium, qui
dicebat castitatem ad Deum non pertinere, Deum
 mundum non fecisse, et his similia. Hic a beato et
sancto apostolo Petro ita est publice superatus, ut
ante pedes ejus cadens ultra surgere minime potuisset.
II. Secunda haeresis a Menandro Menandrianorum,
qui mundum non a Deo, sed ab angelis factum esse
testantur. Hos sanctus Linus episcopus, secundus
apostoli Petri, a consortio conversationis nostrae ejectos,
 aeterna damnatione mulctavit: docens rationabiliter,
secundum sanctas Scripturas veteris Testamenti,
Deum qui cum Moyse locutus est, hunc esse
omnium creatorem, et nihil in creaturis omnibus
esse quod possit pro sui natura esse vituperabile.
Omnia enim quae culpabilia judicantur, actu, non
conditione culpantur.
III. Tertia haeresis a Basilide Basilidianorum. Hi trecentos
sexaginta et quinque coelos esse dicentes,
contra Moysem suscipiunt, et Deum horum coelorum
Abrasax commemorant. Quod nomen  Graeca ratio
litterarum in hanc summam supputando pertingit.
ΑΒΡΑΣΑΞ, id est, Α, unum, et Β, duo, et Ρ, centum,
et Α, unum, et Σ, ducenta, et Α, unum, et Ξ, sexaginta,
 fiunt in summa 365. Hos Ecclesia ut energumenos
computans, non altercando, sed projiciendo
damnavit.
IV. Quarta Nicolaitarum  a Nicolao haeresis est adinventa,
qui unus ex septem diaconibus ab apostolis
ordinatus est. Iste cum de zelo pulcherrimae conjugis
culparetur, docere coepit indifferenter debere uti
conjugibus, non solum laicis, sed etiam his qui sacerdotii
fungerentur officio. Hos damnavit sanctus
Joannes apostolus et evangelista, et jussit ut quicunque
cum eis vel sermonem colloquii miscuissent,
ex hoc ipso communione privarentur: docens
rationabiliter a mundi origine Deo castitatem plurimum
placuisse; nunc autem etiam in seipso Christum
 Dei Filium castitatis gloriam dedicasse, cum
virginem possidens matrem, virgo mansurus, nullum
discipulorum suorum commixtionem etiam legitimi
conjugii uti permisit, dicens: Si quis vult venire post
me, abneget seipsum sibi, et tollat crucem suam, et
sequatur me (Matth. XVI, 24).
V. Quinta haeresis Saturninianorum est, a Saturnino.
Hic docuit septem angelos mundum fecisse, quibus
cordi fuit libidines inserere, ut dum sese concupiscit
ex alterutro diversitas sexus, mundus a sui fine
refrenatus possit esse perpetuus. Hos anathematizavit
beatus Thomas Christi apostolus, docens rationabiliter
mundum initium habuisse, et quia initium
habuit, ad finem esse venturum. Angelos autem
 omnipotentiam habere non posse, et ideo mundum
eos non potuisse constituere. Conditorem autem
mundi unum esse Deum, quem Moyses praedicavit
fecisse coelum et terram, et mare et omnia quae in
eis sunt.
VI. Sexta haeresis Gnosticorum, qui Gnosticos se  appellare
 voluerunt, quasi propter scientiam excellentem,
cum miseriores superioribus esse, quos memoravimus,
haberentur. Docens eos rationabiliter beatus
Paulus apostolus non Deo servire, sed suo ventri
et libidini, inflatos esse, et nihil scire, et aegrotare
circa quaestiones et verborum pugnas.
VII. Carpocratianorum septima est haeresis, a Carpocrate
inventa, qui docebat potestates tenebrarum
transire non posse, nisi solos eos qui omni se turpitudini
miscuissent. Hi Dominum nostrum Jesum
de utroque sexu genitum asserebant, sed talem animam
accepisse quae superna coelorum sciret. Resurrectionem
corporis denegantes, prophetas Testamenti
veteris condemnabant. Habebant autem Marcellinam
 quamdam, quae imagines Jesu et Pauli et
Pythagorae philosophi ponebat in medio populi quem
decipiebat, et faciebat eos his imaginibus honorem
Deitatis exhibere et incensum ponere. Hos damnavit
apud Cyprum beatus Barnabas Christi discipulus,
docens eos ministros esse Satanae, et non debere
constituit Christianum penitus cum his habere sermonem.
VIII. Octava haeresis Cerinthianorum, a Cerintho. Dicebant
mundum ab angelis factum,  carne circumcidi
debere, veteris Testamenti secundum litteram
debere praecepta servari. Jesum hominem tantummodo
fuisse, non resurrexisse, sed adhuc resurrecturum
esse memorabant. Hos in Galatia aeterno
 anathemate beatus apostolus Paulus condemnavit.
Hos denique tangit in sua Epistola quam ad Galatas
misit.
 IX. Nona haeresis Nazarenorum. Filium quidem Dei
confitentur, omnem autem ritum veteris Testamenti
Judaico more conservant. Hos docuit beatus apostolus
Paulus debere spiritaliter Scripturas advertere;
et hos in Ecclesiis  Galatia deprehendit, atque
non consentientes doctrinae suae anathemati esse
constituit.
 X. Decima haeresis Ebionei. Hominem solum fuisse
Dominum Jesum Christum asserunt, et legis mandata
more Judaico custodienda constituunt. Hos
 Lucas evangelista apud Antiochenam ecclesiam inveniens
condemnavit, docens angelum dixisse ad
Mariam: Spiritus sanctus superveniet in te, et virtus
Altissimi obumbrabit te. Ideo et id quod ex te nascetur
sanctum, vocabitur Filius Dei (Luc. I, 35).
XI. Undecima haeresis Valentinianorum, a Valentino.
 Hi per Orientem dispersi graviter Dei Ecclesiam vulnerarunt,
dicentes profundum et altum secum commixta.
Ex quibus duobus, velut ex conjugio, mundum
processisse: altum dicentes Patrem, profundum
Filium, eumque nihil assumpsisse de Maria virgine;
sed illum, tanquam aquam per rivum aut fistulam,
sine ulla carnis assumptione transisse. Carnis autem
resurrectionem omnimodis denegantes. Hos anathematizavit
beatus Zacchaeus Caesariensis episcopus,
docens Dominum nostrum Jesum Christum, Deum
verum verumque hominem, per virginea secreta
transisse, ex semine David secundum carnem, sed hominem
 vere natum, vere passum, vere mortuum, vere
resurrexisse a mortuis, et vere ascendisse in coelis.
XII.  Duodecima haeresis  Secundianorum. Hoc solum
a Valentinianis distant, quia addunt huic sectae etiam
turpitudinem corporis, quam quasi illi pseudocasti
declinare se simulant. Hos damnavit Diodorus episcopus
Cretensis.
XIII. Tertia decima haeresis  Ptolemeitae, a Ptolemaeo
Valentini discipulo, qui hanc eamdem haeresim acrius
disputando dispersit; qui eodem tempore a sancto
Zacchaeo supra memorato episcopo Caesariensi damnatus
est. Haeresim tamen pessimam per multa
spatia Orientis dispersit.
XIV. Quarta decima haeresis a Marco quodam est adinventa:
qui negans resurrectionem carnis, Christum
 non vere passum, sed putative conabatur astruere.
Hunc sanctus Clemens, episcopus Romanus et
Christi dignissimus martyr, fixis et integris assertionibus
confutans, et coram omni plebe in ecclesia
detegens, aeterna damnatione punivit: docens vere
natum et passum Dominum nostrum Jesum Christum,
nihil ab eo in phantasia factum commemorans,
et evidenter ostendens quod veritas inimica falsitatis
falsum in se nihil habere potuerit: sicut nec lux in
se tenebras habere potest, nec benedictio maledictionem,
nec dulcedo amaritudinem; et si ista commisceri
possent, Deum tamen docuit mendacio impossibile
esse misceri.
XV.  Quinta decima haeresis  Colorbasiana a  Colorbasio
adinventa. Vitam omnem hominum in septem
stellis esse positam, et has septem Ecclesias, et septem
candelabra aurea conabatur astruere. Hunc
sanctus Theodotus de Pergamo episcopus, habita
synodo septem episcoporum, anathematizavit: docens
septem Ecclesias in septiformi spiritu consecratas.
Una forma est, inquit, cum in forma quam
 primus homo amiserat, revocatur. Secunda, cum
immaculatus qui erat peccator efficitur. Tertia, cum
ex terra corpus mortuum suscitabitur. Quarta, cum
anima de inferni claustris eruitur. Quinta, quod
anima paradisi habitatione laetatur, quousque corpus
suum incorruptibile recipiat. Sexta quod filios
 Deo facit qui erant filii Adae. Septima, quod facit
hominem regni coelorum esse participem. Has esse
sancti Spiritus formas in septem ecclesiis, in septem
oculis et in septem candelabris aureis collocatas.
XVI. Sexta decima haeresis Heracleonitarum ab Heracleone
adinventa est; quae baptizatum hominem,
sive justum, sive peccatorem, loco sancti computari
docebat: nihilque obesse baptizatis peccata memorabat,
 dicens, sicut non in se recipit natura ignis
gelu, ita baptizatus non in se recipit peccatum. Sicut
enim ignis resolvit aspectu suo nives, quantaecunque
juxta sint, sic semel baptizatus non recipit peccatorum
reatum, etiam quantavis fuerint operibus ejus
peccata permixta. Hic in partibus Siciliae inchoavit
docere. Contra hunc susceperunt episcopi Siculorum,
 Eustachius Lilybaeorum et Panormeorum
Theodorus. Quique omnium qui  per Siciliam
erant episcoporum synodum exorantes, gestis eum
audire decreverunt, et universas assertiones ejus dirigentes
ad sanctum Alexandrum Urbis episcopum,
rogaverunt ut ad eum confutandum aliquid ordinaret.
Tunc sanctus Alexander, ad singula quaeque
capita hydri singulos gladios Dei Verbi de vagina divinae
 legis ejiciens, librum contra Heracleonem ordinans,
ferventissimum ingenio Sabinianum presbyterum
destinavit; qui et scriptis  episcopi, et assertione
sua ita eum confutaret, ut nocte media navis
praesidio fugeret et ultra ubinam devenisset penitus
nullus sciret.
XVII. Septima decima haeresis Ophitarum. Hi a colubro
nominati sunt. Coluber enim, Graece ophis dicitur.
Habent ergo colubrum assuetum eorum panes lingua
lambere, atque ita ex se velut Eucharistiam sanctificare.
Quem colubrum suum Christum appellant.
Contra hos susceperunt Bithyniae provinciae sacerdotes,
id est civitatis Chalcedoniae et Nicomediae
episcopi Theocritus et Evander, et confutantes eos
 publice superarunt, atque superventum facientes eis
per collegia eorum, in Bithyniae, ut dixi, partibus
per possessiones clanculo ubi haec ipsa perpetrabant,
et sacerdotes eorum eliminarunt, et serpentes eorum
occiderunt, ac rationem reddentes omni populo,
maximam partem plebis ab hoc periculo liberarunt.
XVIII. Octava decima haeresis,  Cainiani. Propterea sic
 appellati sunt, quoniam Cain honorant, dicentes eum
fortissimae esse virtutis. Simul et Judam traditorem
divinum aliquid putant esse, et scelus ejus beneficium
deputant, asserentes eum praescisse quantum esset
generi humano. Christi passio profutura, et occidendum
Judaeis propterea tradidisse. Hos ortos esse
 Mesopotamiani Ecclesiarum Syriae sacerdotes ad caeteros
suos coepiscopos conscripserunt. Quos triginta
et duo episcopi apud Antiochiam residentes, cum
ejusdem urbis episcopo Theodoro, in praesenti confutatos
damnarunt, dicentes eis illud quod sanctus
Spiritus locutus est per prophetam: Vae his qui dicunt
de bono malum, et de malo bonum; qui ponunt
tenebras lucem, et pro luce tenebras (Isa. V. 20). Constat
ergo vos a vobis ipsis esse damnatos, qui eos
 vultis magnos et justos ascribi, quos pro facti sui
qualitate Deus perpetuae gehennae incendio destinavit.
XIX. Nona decima haeresis Sethianorum. Hi nomen acceperunt
a filio Adae qui vocatus est Seth; de superna
matre eum natum esse jactantes, quam convenisse
dicunt cum superno patre, unde divinum semen aliud
nasceretur, ex quo semine sibi Deus justos eligeret,
et suos filios appellaret. Hi orti sunt in partibus
Achaiae. Contra quos suscepit sanctus Perigenes Argus
civitatis antistes, ostendens eis, de uno sancto
vero et justo Isaac duos natos geminos, uno pariter
utero editos: unum ad superiora divinae gratiae penetrasse,
alium ad inferiora inferi devenisse. Unum
itaque e duobus, inquit, aut naturae malae sunt filii,
 et ambo  pro id quod sunt nati  damnandi sunt;
aut naturae bonae sunt, et pro facti sui qualitate,
juste alium benedictio coronavit, alium maledictio
condemnavit. Haec et his similia asserente sancto
Perigene, aliquanti credentes conversi sunt ab errore
hoc pessimo: non credentes autem, nec convertentes,
gladio sunt anathematis amputati.
XX. Haeresis vicesima apud Cretam Archonticorum a
principibus nomen accepit. Principes enim se colere
jactant, quos dicunt condidisse hunc mundum. Hos
sanctus Dioscorus Cretensis episcopus condemnavit,
docens unum et verum Deum in partes substantiales
penitus dividi omnino non posse: hunc esse Deum,
qui se et prophetis ostendit, et in se credentes ab
 omnibus periculis liberavit, sicut Noe, sicut Abraham,
Isaac, Jacob, filiosque Israel, Jonam, Susannam,
tres pueros; et innumerabilia erga credentes in
se quae ostendit Deus signa virtutum, quibus se solum
Deum ostenderet. Acquiescentes veritati recepit,
dissentientes vero aeterna abominatione punivit.
XXI. Prima et vicesima haeresis a Marcione orta est. Duo
 principia fuisse confirmat, boni et mali. Quem Epiphanius
tria dicebat principia docuisse, boni, justi et
pravi; sed Eusebius  Syrinum quemdam, non Marcionem,
trium principiorum atque naturarum scribit
auctorem.  Marcionitae, cum universalem Orientis
Ecclesiam macularent, ab Origene superati, confutati,
et per singulas sunt civitates damnati. Item
post aliquantos annos, jam devicti atque detecti, in
Africanis partibus pullulabant, quos Tertullianus modis
omnibus ita obtinuit, ut ipsos faceret contra
sectam suam publice praedicare.
XXII. Vicesima secunda haeresis Apellitarum est, quorum
est princeps Apelles, qui duos quidem introducit
deos, sed unum fatetur principium, hoc est, ab
 ipso uno principio alterum factum est. Quod cum
malignum esset inventum, a bono abjectum est; abjectum
vero a bono principio hoc principium, quod
malignabatur contra boni principii voluntatem, in
sua malignitate mundum fecit. Inde est quod ad malum
nos promptiores quam ad bonum natura consequitur,
et plus in vitiis, inquit, quam in virtutibus
delectatur. Dominum nostrum Jesum Christum asserunt
carnem ex elementis suscepisse, quam aeri reddidit
dum ascenderet, et sine ea intravit in coelum.
Hos Origenes ita perfecte superavit, ut eorum causa
periodeutes fieret, et per singulas quasque urbes per
Orientem eundo praedicaret. Et quia innumerabilia
sunt tractatorum ejus volumina, haeretici superati libros
ad suos libitus callidissima argumentatione mutarunt,
 ut quos vellent decipere, dicerent ita Origenem
suis expositionibus definisse. Unde quicunque
usque hodie Origenem legit, si prudenti eum novit
recitatione distinguere, deprehendit loca ab haereticis
maculata; quod ita esse  sanctus Pamphilus martyr
in suo Apologetico declaravit.
XXIII. Vicesima tertia haeresis Cerdonianorum a Cerdone
cepit exordium, qui duo principia sibi adversantia
dogmatizavit, Deumque legis ac prophetarum non
esse patrem Christi, nec bonum esse Deum, sed justum,
patrem vero Christi bonum; Christumque ipsum
nec natum ex femina, neque habuisse carnem,
nec vere mortuum vel quidquam passum, sed simulasse
 passionem. Contra hunc suscepit sanctus Apollonius
episcopus Corinthiorum, eumque omni cum
synodo  Orientali damnavit, reddens rationem hunc
esse Deum patrem Domini nostri Jesu Christi, de quo
Moyses in capite libri sui dicit: In principio fecit
Deus coelum ac terram (Gen. I, 1). Omnes veteris Testamenti
irreprehensibiles secundum Apostolum approbavit,
dicens: Quis accusabit adversus electos Dei?
 Deus qui justificat; quis est qui condemnet (Rom. VIII,
33)? Haec autem et his similia hac de causa condemnatis
haereticis, rationabili sermone videbantur satisfacere
sacerdotes, sive ut a praecipitio revocarent,
sive ut se ostenderent sectas damnare, non homines;
homines autem seipsos damnare, qui damnatas sectas
amplectentes a veritate discedunt.
XXIV. Vicesima et quarta est haeresis Severianorum, qui
sunt a  Severo exorti. Vinum non bibunt, eo quod
fabulosa vanitate de semine Satanae terram germinasse
asserunt vitem. Carnis quoque resurrectionem
cum veteri respuunt Testamento. Hos damnavit S.
Euphranon episcopus Rhodius; apud Rhodum enim
horum superstitio orta est. Quos convicit Scripturarum
 ratione sanctarum, in quibus legitur Deus educere
de terra panem ad confirmandum cor hominis,
et vinum ad laetificandum (Psal. CIII, 15, 16). Vini
autem non usus necessarius, sed nimietas inimica
saluti culpanda est. Carnis vero resurrectionem ab
illo promissam esse qui in praesenti mortuos suscitabat;
qui si mentitus fuisset, mortuos utique suscitare
non potuisset. Sanctos esse apices Testamenti
veteris, sicut fundamenta domus, praeclare docuit
dicens: Fundamenta domus circa squalida loca sunt
posita, ut ea quae sunt superius nullam contumeliam
stercorum patiantur. Superiora ergo domus laquearibus
auratis, parietibus pictis, et vario marmorum
metallo sunt edita. Inferiora vero, humori terreno
vicina, digesta etiam superiorum universa suscipiunt.
 Quid ergo nunc faciemus? si auferimus inferiora, superiora
corruunt. Tamen si destruenda erant inferiora,
non hoc alius poterat nisi Dei Filius facere.
Videamus ergo utrumnam ipse destruxerit hoc quod
nos dicimus permanere: Putatis, inquit, quia veni
legem destruere, aut prophetas? Non veni legem solvere,
sed adimplere (Matth. V, 17). Haec et his similia
dicens sanctus Euphranon episcopus, multos convertit;
in errore vero perseverantes perpetua sanctione
a communione privavit.
XXV. Vicesima et quinta haeresis est Tatianorum, a Tatiano
quodam instituta, qui et Encratitae appellati
sunt. Hi nuptias damnant, atque omnino pares eas
fornicationibus aliisque corruptionibus faciunt, nec
 recipiunt in suo numero conjugio utentem, marem
vel feminam. Non vescuntur carnibus, easque omnino
abominantur. Contra hos suscepit sanctus Epiphanius
Ancyrae Galatiae episcopus, objiciens eis Pauli
apostoli epistolam ad Timotheum primam, eo quod
habeant cauteriatam conscientiam, prohibentes nubere,
et abstinere docentes a cibis quos Deus creavit
ad percipiendum cum gratiarum actione, fidelibus et
his qui cognoverunt veritatem: quia omnis creatura
Dei bona est, et nihil abjiciendum quod cum gratiarum
 actione percipitur; sanctificatur enim per verbum
Dei et orationem (I Tim. IV, 2 - 5). Abstinentes
autem nostros catholicos idcirco laudamus, quia
 quando non accipiunt cibos, quasi qui dicant malum
esse accipere, sed bonum dicunt et optimum,
quod se asserunt esse ad percipiendum indignos. Sic
fit ut et illud statutum Apostoli conservetur, quod
ait: Non manducans manducantem non judicet, et
manducans non manducantem non spernat (Rom. XIV,
3). Non enim creaturam accusat, sed se esse talem
pronuntiat,  quo se dicat hujus epulis refici non
mereri.
XXVI. Vicesima et sexta haeresis Cataphryges orti sunt,
qui hoc nomen a provincia, non a dogmate assumpserunt;
 quorum auctores fuerunt Montanus, Prisca
et Maximilla. Hi itaque adventum Spiritus sancti a
Domino promissum in se potius quam in apostolis
fuisse asserunt redditum. Secundas nuptias pro fornicationibus
habent, et ideo dicunt eas permisisse
apostolum Paulum, quia ex parte sciebat, et ex parte
prophetabat. Nondum enim venerat quod perfectum
est. Hoc autem perfectum in Montanum et in ejus
prophetissas quas supra diximus, venisse delirant.
Hactenus dixerim de Cataphrygis. Caetera quae dicuntur
quasi incerta praetereo. De infantis sanguine eos
accipere, quod ideo dicimus, ne videamur ignorare
omnia quae de eis dicuntur: hi enim qui contra eos
scripserunt nihil hinc penitus memorarunt.  Scripsit
contra eos librum sanctus Soter papa Urbis, et Apollonius
 Ephesiorum antistes. Contra quos scripsit
Tertullianus presbyter Carthaginiensis. Qui cum
omnia bene et prime et incomparabiliter scripserit,
in hoc solum se reprehensibilem fecit, quod Montanum
defendit, agens contra Soterem supra dictum
Urbis papam, asserens falsa esse de sanguine infantis,
Trinitatem in unitate Deitatis, poenitentiam lapsis,
mysteriis eisdem unum pascha nobiscum. Hoc
solum discrepamus, inquit, quod secundas nuptias
non recipimus, et prophetiam Montani de futuro
judicio non recusamus. Objiciunt quidam Tertulliano,
quod animam ex traduce, id est animam dixerit ita
gigni ex anima, sicut ex corporibus corpus; quod
catholica fides vehementer exsecratur.
XXVII.  Vicesima septima haeresis Pepuzianorum, qui a
loco quodam nominati sunt. Quam desertam civitatem
dicit Epiphanius: hanc autem isti divinum aliquid
esse arbitrantes, Hierusalem vocant. Tantum
dantes mulieribus principatum, ut sacerdotio quoque
apud eos honorentur. Dicunt enim duas ecclesias,
Quintillae et Priscillae, in eadem civitate Pepuza.
Unum sunt cum Cataphrygis. Contemptui autem eos
habent, quod se isti Pepuziani caeteris aestiment meliores.
Dicunt enim hanc Pepuzam villam fuisse Montani,
 Priscae et Maximillae, et quia ibi coeperunt praedicare
et ibi vixerunt, ideo locum appellarunt Hierusalem.
Et quia habitatores loci sunt. ideo caeteris se
esse meliores ascribunt. Hos Apollonius superavit
Ephesiorum episcopus.
XXVIII. Vicesima octava haeresis Artotyritas suos vocat,
quibus hoc nomen oblatio dedit. Offerunt enim panem
et caseum, dicentes a primis hominibus oblationes
Deo de fructibus terrae et ovium fuisse celebratas.
Hos Pepuzianis jungit Epiphanius, contra
quos nullus dignatus est nec loqui.
XXIX. Vicesima nona haeresis Tessarescaedecatitae dicuntur,
eo quod quarta decima luna Pascha celebrant,
 quilibet septimanae occurrerit dies; et si dies Dominicus
incurrerit, ipso die jejunant et vigilant. Hoc
tantum a nobis discrepant, nihil aliud. Hos sanctus
Joannes Constantinopolites episcopus tali ratione in
multis civitatibus obtinuit. Abiit cum clero suo, et
cum eis Pascha celebravit dicens: Sicut nos vobiscum
celebravimus Pascha, venite et vos nobiscum suscipite;
a quibus cum hoc impetravit, coeperunt unum
sapere et nobiscum celebrare diem. Probaverunt
enim totam fidei regulam sic nos sicut se tenere, sic
illos sicut nos credere.
XXX. Tricesima haeresis Alogiorum. Propterea sic vocantur,
quia Verbum Dei esse Filium accipere nolunt;
in tantum ut Evangelium sancti Joannis dicant
ipsius non esse; nec Apocalypsim accipiunt ejusdem
 Joannis. Quid multa?  Omnia nobiscum sapiunt,
Dei Verbum Dei Filium penitus quasi blasphemiam
exsecrantur. Hos Philo episcopus saepe superavit.
XXXI. Tricesima prima haeresis Adamianorum, qui ex
Adam nomen acceperunt, cujus imitantur in paradiso
nuditatem, qualis fuit ante peccatum. Unde et nuptias
aversantur, quia nec prius quam dimissus esset
de paradiso cognovit uxorem. Credunt ergo quod
nuptiae futurae non fuissent, si nemo peccasset. Nudi
itaque mares feminaeque conveniunt, nudi lectiones
audiunt, nudi orant, nudi celebrant sacramenta. Et
ex hoc paradisum suam arbitrantur ecclesiam. Hos
 sanctus presbyter Polycarpus detexit, obtinuit, eliminavit.
XXXII. Tricesima et secunda haeresis Helceseorum. Hos
quidam Helchi nomine pseudopropheta decepit; ex
cujus genere duas mulieres tanquam deas ab eis
perhibetur adoratas. Caetera Hebioneis similia tenere
ab Epiphanio asseruntur. Hos Papias presbyter
Achaiae obtinuit.
 XXXIII. Tricesimum et tertium locum haeresis tenent Theodotiani,
a quodam  Theodoto instituti, hominem tantummodo
Christum Dei Filium asserentes: quod dicitur
idem  Theodotus propterea docuisse, quia in
persecutione lapsus isto modo se casus sui devitare
putabat opprobrium, si non Deum negasse, sed hominem
videretur. Hos obtinuit Craton episcopus
Syrorum.
XXXIV. Tricesimam quartam haeresem Melchisedechiani
invenerunt. Melchisedech, sacerdotem Dei excelsi,
non hominem fuisse, sed virtutem Dei esse arbitrantur,
illum locum sequentes Apostoli ad Hebraeos quo
ait, sine patre, sine matre, sine genealogia (Hebr. VII,
 3). His occurrit Dionysius Hierosolymorum episcopus,
dicens hunc et patrem habuisse et matrem; et
hoc ideo dixisse Apostolum, quia et genealogia ipsius,
et materna paternave prosapia, non haberetur in eo
ordine in quo lex Hebraeorum ascripta est, cum Deo
utique placuerit generatio Hebraeorum.
XXXV. Tricesima quinta haeresis sunt Bardesanitae, a quodam
Bardesane perversi. Qui  Bardesan dicitur perfectus
fuisse catholicus, sed postea in id per Valentini
discipulum incurrisse, ut malam diceret carnis humanae
creaturam, animae bonam. Hunc in Cappadocia
damnavit Theocritus episcopus, docens Deum bonum
utraque fecisse, utraque copulasse, et carnis humanae
non naturam, sed praevaricationem esse culpandam.
XXXVI.  Haeresis tricesima et sexta  Noetianorum est, qui
dicunt  Christum eumdem ipsum esse Patrem et
Spiritum sanctum: non per substantiam, sicut nos,
sed per personam, ut putative dicatur Spiritus sanctus,
non veraciter. Hic damnatus est a Tranquillo
episcopo Chalcedoniorum Syriae. Ostendit enim Patrem
verum, Filium verum, Spiritum sanctum verum:
unum quidem Deum per unam substantiam, sed
tres per distinctionem personas credi debere confirmans.
XXXVII. In tricesimam et septimam haeresim Valesii incurrunt,
qui infelices et seipsos castrant et hospites
suos. Hoc modo dicunt illud impleri: Qui se castraverunt
 propter regnum coelorum (Matth. XIX, 11). Alia
quoque haeretica docere dicuntur et turpia, sed quae illa
sint nec ipse Epiphanius commemorat, nec uspiam
potui reperire. Hi a synodo sunt damnati Achaiae.
XXXVIII. Tricesima octava haeresis est Catharorum, qui seipsos
isto nomine quasi propter munditiam superbissime
appellarunt. Secundas nuptias non admittunt.
 Poenitentiam denegant. Novatum sectantes haereticum:
unde etiam Novatiani appellantur. Contra hunc
beatus Xystus martyr et episcopus, et venerabilis Cyprianus
martyr Christi, tunc Carthaginiensis pontifex,
scripsit contra Novatum librum de Lapsis, quod possint
per poenitentiam recuperare gratiam quam labendo
perdiderant, quod Novatus asserebat fieri omnino
non posse.
XXXIX. Tricesima et nona haeresis Angelicorum est. Hi
Angelicos se vocari voluerunt. Dicunt enim angelos
debere adorari et excoli animo, et ipsis preces effundi,
ut ipsi quem sciunt posse plus a se, ipsi faciant
votis hominum et petitionibus subvenire. Hos Epiphanius
jam omnino defecisse testatur victos a Theophilo
 Apameo episcopo.
XL. Quadragesimo loco apparuerunt Apostolici; qui se
hoc nomine arroganter appellari voluerunt, eo quod
in suam communionem non recipiunt utentes conjugibus,
et res proprias possidentes, quales habet catholica,
et monachos et clericos plurimos. Ideo ergo
isti haeretici sunt, quia se ab Ecclesia separantes,
nullam spem eos putant habere qui utuntur his rebus,
quibus ipsi carent. His in eo testimonio occurrit Ecclesia,
in quo dicit Apostolus: Etiamsi corpus meum
non solum abstinentiis macerem, sed etiam tradam
eum igni ut ardeat, charitatem autem non habeam,
nihil prodest (I Cor. XIII, 3).
 XLI. In quadragesimam et primam haeresim Sabelliani
a Sabellio incurrerunt, ipsum sibi Patrem, ipsum sibi
Filium, ipsum sibi sanctum Spiritum confitentes. Hi
sunt qui et Praxeani dicuntur, qui habuerunt inter
initia Praxeam quemdam doctorem. Dicuntur et
Hermogeniani, quia Hermogenem habuerunt in Sabellii
contubernio. His occurrit Dositheus episcopus
Seleuciae, docens eum totam Trinitatem negare, dum
se aestimat unitatem defendere. Pater enim ingenitus,
Filius genitus, Spiritus sanctus procedens ex Patre,
coaequalis per omnia Patri et Filio. Deitas enim sic
recipit unitatem substantiae, ut distinctionem personae
non perdat.
 XLII. Quadragesimam et secundam haeresim Origeniani
inchoaverunt,  a quodam Origene, non illo qui fere
omnibus notus est, sed alio Syro quodam sceleratissimo;
de quo dicit Epiphanius quod tam turpia docuerit,
ut nec debeant per scripturam ad nostros posteros
destinari.
XLIII. Quadragesimam et tertiam haeresim alii Origeniani
 continuo subsecuti sunt, ut dicit Epiphanius, qui et
mortuorum resurrectionem negant: Christi autem
creaturam esse sanctum Spiritum dicunt; paradisum
autem et coelos allegorice dicta firmantes. Hi duo
Origenes  prava quaeque scripserunt. Haeretici et
perversi doctores nostro Origeni catholico tractatori
miscuerunt; ut adimpleretur quod dicitur a Domino
in Evangeliis: Nonne bonum semen seminasti in agro
tuo? unde ergo   haec zizania? Qui respondens ait:
Inimicus homo haec fecit (Matth. XIII, 27). Ideo enim
Origenem legentes invenimus catholicum, et contra
haereses dimicantem et vincentem: identidem legentes
Origenem invenimus haereticum et adversa fidei
astruentem. Litterae verba tradunt et sensus: si possent
et facies loquentium demonstrare, errorem nullus
 poterat de persona doctoris incurrere. Nam et illud
cavendum est quod Ampullianus quidam haeresiarches
Bithynius, qui docebat post Origenem Ecclesiam Dei.
Hic incurrit talem haeresem, ut diceret omnes criminosos
cum diabolo et daemoniis eousque in gehenna
decoqui, usquequo puri redditi possint inde mundi et
immaculati egredi; ad hoc quod antea fuerant alieni
a culpa, suo iterum creatori restitui. Hic dum argueretur
ab universali Ecclesia, coepit proferre libros
Origenis quos ipse vitiaverat, et dicere: Ecce quia
Origenes ita sensit: et praecipue in quatuor Periarchon
libris. Sed qui sani sensus est, et habet  splendidos
oculos, sic videt addita in Origenis opusculis
mala ista atque cognoscit, sicut si in stragulo coccineo
 pannos albos aut cujusque alterius coloris cernat
assutos. Quod ita esse sanctus martyr Pamphilus docet,
qui antequam ad martyrii coronam attingeret,
irreprehensibiliter  cathedram episcopatus obtinuit,
et sanam doctrinam Dei populis ministravit. Hic edidit
Apologeticum, et omnia quae de Origene  catholici
ignorantes mentiuntur exclusit: ostendens ea
quae reprehensibilia inveniuntur in ejus opusculis,
Origenis non esse, sed eorum quos ipse superaverat;
alia vero quae tota perversa sunt, aliorum duorum
haereticorum esse, qui Origenis nomen, non fidem
nec conscientiam habuerunt.
XLIV. Quadragesima et quarta haeresis, a Paulo Samosateo
 inventa, Paulianum sibi populum fecit. Christum
non semper fuisse, sed a Maria coepisse, nec amplius
eum aliud quam hominem dicunt. Haec haeresis antea
fuit Artemonis; quae cum defecisset, ab isto Paulo
Samosateo restaurata est. Item contra hunc suscipiens
Ecclesia, licet post multos annos, dum defecisset cum
assertoribus prava defensio, a Photino nostro episcopo
renovata iterum, Photinianum populum pullulavit.
Sive ergo Artemonianos audias, sive Paulianos,
 sive Photinianos, unum scias: sicut Donatistas, et
 Monteses, et Parmenianos vocamus, Donatistas a
Donato, Monteses a montis latebra, Parmenianos a
Parmeniano; qui per totam Africam libros contra nos
conficiens, et novos psalmos faciens circumibat, contra
quem noster scripsit Optatus. Sed redeamus ad
 Paulianos. Omnibus notum est nos haereticos venientes
non rebaptizare, sed manum reconciliationis
accedere, et ita divino populo tradere sociandos. De
Paulianis autem sancta synodus Nicaena hoc constituit,
ut prorsus baptizentur, et ita demum catholico
populo socientur. Unde ego credo regulam eos baptismatis
integram non tenere, et ideo hoc decretum
a Christi pontificibus constitutum.
 XLV. Quadragesima et quinta haeresis Photinianorum est
a Photino, quem sic dixi nostrum episcopum fuisse,
sicut fuit noster Judas Scariotes apostolus. Hic suum
populum fecit. Hominem quidem purum fuisse Christum
docebat, et a Maria coepisse cum Paulo Samosateo
sentiebat, sed Spiritum sanctum semper fuisse
memorabat: hoc solum quadragesimae quartae haeresi
dissimilis, quod populum a se perversum suo nomine
nuncupavit.
XLVI. Quadragesima et sexta haeresis a Mane inchoata
Manichaeorum contubernium fecit. Hic Manes, cum
esset civis Persa, et in Perside docens se apostolum
Dei diceret, etiam ad Graeciam devolutus est. Quem
 Graeci discipuli ejus, devitantes nomen insaniae,
 Manichaeum vocari decreverunt, id est quasi manna
fundentem. Iste duo principia inter se diversa et adversa,
eademque aeterna et coaeterna, hoc est semper
fuisse, composuit: duasque naturas atque substantias,
boni scilicet et mali, sequens alios antiquos haereticos,
opinatus est. Quorum inter se pugnam et
commixtionem, et boni a malo purgationem, et boni
quod purgari non potuit cum malo in aeternum damnationem,
secundum sua dogmata asseverantes,
multa fabulantur, quae cuncta intexere nimis longum
est. Dicunt animas bonas, et ejusdem cujus est Deus
esse naturae. Proinde mundum a natura boni, hoc
est a natura Dei factum confitentur quidem, sed de
commixtione boni et mali, quae facta est quando
 inter se utraque natura pugnavit. Ipsam vero boni a
malo purgationem ac liberationem, non solum per
totum mundum, et de omnibus ejus elementis, virtutem
Dei facere dicunt, verum etiam electos suos
per alimenta quae sumunt. Et eis quippe alimentis,
sicut universo mundo, Dei substantiam perhibent
esse commixtam: quam purgari putant in electis
suis eo genere vitae quo vivunt electi Manichaeorum,
velut sanctius et excellentius auditoribus suis.
Nam his duabus professionibus, hoc est electorum et
 auditorum, ecclesiam suam constare voluerunt. In
caeteris autem hominibus, etiam in ipsis auditoribus
suis, hanc partem bonae divinaeque substantiae, quae
 mixta et colligata in escis et potibus detinetur,
maximeque in eis qui generant filios, arctius et inquinatius
colligari putant. Quidquid vero undique
purgatur luminis, per quasdam naves, quas esse lunam
et solem volunt, regno Dei tanquam propriis
sedibus reddi. Quas naves de substantia Dei pura
perhibent fabricatas: lucemque istam corpoream,
animantium mortalium oculis adjacentem, Dei dicunt
esse naturam. Quinque enim elementa quae genuerunt
principes proprios, genti tribuunt tenebrarum: eaque
elementa his nominibus nuncupant, fumum, tenebras,
 ignem, aquam, ventum. In fumo nata animalia
bipedia, unde homines ducere originem censent;
in tenebris repentia, in igni quadrupedia, in
aquis natatilia, in vento volatilia. His quinque elementis
malis debellandis alia quinque elementa de
regno et substantia Dei missa esse dicunt; et in illa
pugna fuisse permixta, fumo aerem, tenebris lucem;
igni malo ignem bonum, aquae malae aquam bonam,
vento malo ventum bonum. Naves autem illas, id est
duo coeli luminaria, ita distinguunt, ut lunam dicant
factam ex bona aqua, solem vero ex bono igni. Esse
autem in eis navibus sanctas virtutes, quae se in
masculos transfigurant, ut illiciant feminas gentis
adversae: et per hanc illecebram commota eorum
concupiscentia, fugiat de illis lumen quod membris
 suis permixtum tenebant, et purgandum suscipiatur
ab angelis lucis, purgatumque in illis navibus imponatur
ad regna propria reportandum. Qua occasione
coguntur electi eorum velut eucharistiam conspersam
cum semine humano sumere, ut etiam inde, sicut
de aliis cibis quos accipiunt, substantia illa divina
purgetur. Sed hoc se dum facere negant, detecti
sunt. Nam et apud ecclesiam Carthaginiensem ita
sunt manifestati. Denique in conventu episcoporum
coram omni populo confessa est puella nondum
annorum duodecim istam nefariam turpitudinem;
et multa prodidit, seipsam asserens ob hoc  scelestum
sacramentum eorum vim esse perpessam. Cui
cum primo non crederetur uni puellae et soli, plurimas
nominavit hujus facinoris conscias: quas solatio
 Ursi tribuni qui tunc domui regiae praefuit, de diversis
domibus ubi latebra fovebantur, ejectas a clericis ad
ecclesiam Restitutam adductas, id ipsum propter hoc
ipsum passas, vix et compulsas constat esse confessas.
Tunc totum illud turpissimum scelus, ubi ad excipiendum
et commiscendum concumbentium semen
farina substernitur, profertur in medium, et quod cum
infinito rubore dicitur et auditur, recenti tempore
nonnulli eorum ad ecclesiam adducti sunt, sicut gesta
episcopalia ibidem confecta testantur. Tria ergo genera
 eorum sunt Catharistae,  Macharii et Manichaei.
Omnes tamen has tres formas ab uno magistro,
ipso scelerato Mane, constat esse conscriptas. Omnes
denique Manichaeum legunt, et omnes libri ejus sunt
eis sine dubitatione communes. In quibus libris agitur
ut per concupiscentiam dissolvatur utriusque sexus
princeps tenebrarum, et fugiat ab eis liberata divina
substantia, quam in hominis semine teneri existimant
inquinatam, unde etiam Catharistae appellantur, quasi
purgatores. Qui cum carnes non comedant, tam polluti
sunt, ut cum omnibus suis etiam humanum semen
assumant, cum nec ova insa accipiant; aiunt
enim, et ipsa dum franguntur exspirant. Sed nec alimonia
lactis utuntur; non quia putent divinae substantiae
nihil ibi esse permixtum, sed quia sibi error
 ipse non constat. Nam et vinum non bibunt, dicentes
fel esse principis tenebrarum: et tamen uvas comedunt,
cum de musto nec digitum intinctum assumant.
Animas auditorum suorum in electos revolvi arbitrantur;
caeteras autem animas quae eorum non sunt
auditorum, in pecora redire asserunt, et in omnia
quae radicibus fixa sunt atque aluntur in terra. Herhas
enim et arbores, ita in eis vitam esse putant, ut
sentire ea cum laeduntur aestiment et dolere. Unde
et agriculturam, quae omnium artium est innocentior,
tanquam plurimorum homicidiorum ream, dementes
accusant, et praecipue cum agrum a spinis viderint
repurgari; suisque auditoribus ideo arbitrantur ignosci,
quia praebent inde alimenta electis suis: ut divina
illa substantia, in eorum ventre purgata, impetret
 eis veniam, quorum traditur oblatione purganda.
Itaque ipsi electi nihil in agris operantes, nec poma
carpentes, nec folia ulla vellentes, exspectant haec
afferri usibus suis ab auditoribus suis, viventes tot et
tantis secundum suam vanitatem homicidiis alienis.
Monent etiam eosdem auditores suos, ut si vescuntur
carnibus, animalia non occidant, ne offendant principes
tenebrarum in coelestibus colligatos; a quibus
omnem carnem dicunt originem ducere. Et sic  utuntur
conjugibus, ut conceptum generationemque devitent;
ne divina substantia quae in eos per alimenta
ingreditur, vinculis carneis ligetur  in prole. Sic
quippe in omnem carnem, id est per escas et potus,
venire animas credunt. Unde et nuptias sine dubitatione
condemnant et quantum in ipsis est prohibent,
 quando generare prohibent, propter quod sunt
copulanda conjugia. Adam et Evam ex principibus
fumi asserunt natos, quorum pater, aiunt, nomine
Saclas: quem sociorum suorum fetus omnium asserunt
devorasse, et quidquid inde commixtum divinae
substantiae ceperat, cum uxore concumbens in carne
prolis, tanquam tenacissimo vinculo colligasse. Christum
autem fuisse affirmant quem dicit nostra Scriptura
serpentem: a quo illuminatos asserunt eorum
aspectus, ut bonum malumque dignoscerent; eumque
Christum novissimis temporibus advenisse, ad animas
 non ad corpora liberanda. Nec fuisse in carne vera,
sed simulatam speciem carnis ludificandis humanis
sensibus praebuisse, ubi non solum mortem, verum
etiam resurrectionem similiter mentiretur. Deum qui
legem per Moysen dedit, et in Hebraeis prophetis locutus
est, non esse Deum verum, sed unum ex principibus
tenebrarum affirmant. Ipsiusque Testamenti
novi Scripturas tanquam falsatas ita legunt, ut quod
volunt inde accipiant, quod nolunt rejiciant: eisque
tanquam totum verum habentes nonnullas apocryphas
anteponunt. Promissionem Domini nostri Jesu
Christi de Paracleto in suo haeresiarche Manichaeo
dicunt esse completam. Unde se ipse in suis litteris
Jesu Christi apostolum dicit, eo quod Jesus Christus
se eum missurum esse promiserit; et ideo ejus apostolus,
 quia in eo missus sit Spiritus sanctus. Propter
quod etiam ipse Manichaeus duodecim discipulos
habuit, instar apostolici numeri, quem numerum
Manichaei hodieque custodiunt. Nam et ex electis suis
habent duodecim quos appellant magistros, et tertium
decimum principem ipsorum. Episcopos autem
72 qui ordinantur a magistris, et presbyteros qui
ordinantur ab episcopis, numeri indefiniti. Habent
etiam episcopi diaconos. Jam caeteri tantummodo
electi vocantur. Sed mittuntur etiam ipsi qui videntur
idonei, ad hunc errorem, vel ubi est augmentandum,
vel ubi non est seminandum. Baptismum in
aqua nihil cuiquam perhibent salutis afferre, nec
quemquam eorum quos decipiunt baptizandos putant.
Orationes faciunt ad solem per diem, quaquaversum
 circuit: ad lunam per noctem si apparet;
si autem non apparet, ad aquiloniam partem, qua
sol cum occiderit ad Orientem revertitur. Stant
orantes. Peccatorum autem originem non libero arbitrio
voluntatis, sed substantiae tribuunt gentis adversae,
quam dogmatizant esse hominibus mixtam.
Omnem vero carnem non Divinitatis, sed malae mentis
asserunt esse opificium, quae contrario Deo coaeterna
est. Carnalem concupiscentiam qua caro concupiscit
adversus spiritum, substantiam, volunt esse
contrariam, sic nobis adhaerentem, ut quando liberamur
atque purgamur, iterum reparetur, et in sua
natura etiam ipsa immortaliter vivat. In uno homine
duas dicunt animas esse et duas mentes, easque per
naturam contrarias, bonas et malas; easque dicunt
 inter se habere conflictum. Finito autem isto saeculo,
post conflagrationem mundi, istam substantiam mali
in globo quodam dicunt tanquam in carcere esse victuram.
Cui globo affirmant accessurum et semper
adhaesurum, et quasi coopertorium atque tectorium,
ex animabus natura quidem bonis, sed tamen quae
non potuerint a naturae malae contagione mundari.
XLVII. Quadragesimus septimus haereticus Hieracha Hieracitas
instituit. Hi resurrectionem carnis negant.
 Monachos tantum et monachas, et eos qui conjugia
 non habent, in communionem recipiunt. Ad regnum
coelorum non pertinere parvulos dicunt, quia
non sunt eis merita ulla certaminis quo vitia superantur.
Contra hunc suscepit sanctus Aphrodisius
Hellesponti episcopus, asserens resurrectionem carnis
et novo et veteri Testamento esse firmatam. Infantes
autem jam homines esse: et sicut si quis eos occidat,
homicidae suscipit crimen; sic qui eos baptismate
consecraverit, mercedem sibi de hominis salute
acquirit. Communionem nulli negandam, nisi
his qui praetermissis conjugibus propriis alienas requirunt.
XLVIII. Quadragesima octava haeresis est Meletianorum, a
Meletio quodam, Nolentes orare cum his qui in persecutione
 ceciderant, schisma fecerunt. Quibus restitit
sanctus Basilius episcopus Cappadociae, dicens
majorem spei et fidei charitatem quae omnia tolerat,
et manum lapsis magis porrigendam. Hortatur etiam
desperantes recuperatione provocandos ut redeant:
siquidem etiam angelis in coelo gaudium majus faciat
unus poenitens, quam nonaginta novem qui non peccaverunt
(Luc. XV, 10).
XLIX. Quadragesimus et nonus haeresiarches Arius ortus
est. Hic populos Arianos instituit, qui Patrem et Filium
et Spiritum sanctum nolunt esse unius ejusdemque
substantiae, sed esse Filium creaturam, Spiritum
vero sanctum creaturam creaturae, hoc est ab ipso
Filio creatum volunt. In eo autem quod Christum
 sine anima carnem suscepisse arbitratur, Epiphanius
prodidit, Et ideo Patrem majorem Filio sic dicit,
quasi creatorem: et Filium majorem Spiritu sancto,
quasi creatorem ejus. Nostros, id est catholicos, ad
se venientes rebaptizant: utrum hoc etiam aliis, id
est non catholicis, faciant, nusquam legitur. Primus
contra hos suscepit sanctus Hesiodus episcopus Corinthiorum,
vir qui etiam mortuos suscitasse asseritur.
Unde factum est ut plus sanctitatem quam disputationem
attendentes homines Arium exsecrarentur.
Siquidem ejus orationibus asseritur ipse Arius
in secessum sedens universa simul interanea cum
stercoribus profudisse. Jam contra sectam ejus tam
Orientales quam etiam Occidentales episcopi scripserunt.
Quibus eum per singula capita dogmatum
 suorum asserunt blasphemantem.
L. Quinquagesimos  Audianos memorat Epiphanius,
non quidem haereticos, sed schismaticos: quos alii
Anthropomorphitas vocant, quoniam Deum sibi fingunt
cogitatione carnali, in similitudine imaginis
corruptibilis hominis, dicentes: Oculi Domini super
justos (Ps. XXXIII, 16); Coelos opera digitorum Dei
(Ps. VIII, 4); et: Deus sedet super sedem sanctam
suam (Ps. XLVI, 9); et: Deus stetit in synagoga deorum
(Ps. LXXXI, 1), et caetera, quae possunt de visibili
 cogitari. Quia ergo in nullo alio errant, mitius
 eos agens Epiphanius noluit haereticos nominare,
dans veniam rusticitati. Quod autem nobis non communicant,
divitias habere nostros episcopos clamant,
quas Christus etiam laicos contemnere jubet. Pascha
cum Judaeis celebrant. Egit contra hos Zenon Syrorum
episcopus.
LI. Quinquagesima prima haeresis Eunomianorum, ab
Eunomio. Hi serpentis antiqui spiritu pleni, non solum
minorem Filium, sed nec similis essentiae esse
Filium asseverant. Egit contra hos Ammonius presbyter.
LII. Quinquagesima secunda haeresis Macedonianorum,
 a Macedonio. Hos Pneumatomachos appellant per
Orientem nostri, eo quod de Spiritu sancto litigent.
Nam de Patre et Filio recte sentiunt, Spiritum vero
sanctum nolunt credere Deum, creaturam eum dicentes.
Philaster scribit Macedonium Spiritum sanctum
Deitatem Patris et Filii dicere: quo dicto videtur
proprietatem suam sancto Spiritui denegare .
LIII. Quinquagesima tertia haeresis Aerianorum, ab
Aerio quodam: qui cum esset presbyter, doluisse
fertur quod non esset episcopus ordinatus. Coepit
docere non debere pro dormientibus offerri, nec statuta
celebranda esse jejunia; sed cum quisque voluerit,
jejunandum, ne videatur esse sub lege.
Presbyterum ab episcopo nulla differentia debere
 discerni; et non admitti ad communionem suam,
nisi a conjugio abstinentes.
LIV. Quinquagesima et quarta haeresis Aetiana, ab Aetio
vocata. Hi cum Eunomio dissimilem per omnia
Patri Filium  confitentur; et dicunt: quicunque
nostrae fidei consentiunt, sciant sibi  nulla obesse
peccata quaecunque ab eis fuerint perpetrata. Contra
hos synodus 20 episcoporum egit in Achaia.
LV. Quinquagesima et quinta haeresis Apollinaristarum
est, ab Apollinare inchoata. Negant hominem perfectum
in Christo, sed assumptionem carnis ita factam,
ut intus in homine pro anima divinitas esset. Carnem
 autem et Verbum unius ejusdemque voluit docere
substantiae. Contentiosissime afferentes: Verbum
caro factum est (Joan. I, 14), volunt docere aliquid
de Verbo in carnem conversum. Insuper etiam de
Mariae carne nihil esse susceptum in incarnatione
Domini nostri Jesu Christi confirmant. Egit contra
hunc synodus in Antiochia.
LVI. In quinquagesima sexta haeresi  Antidicomaritae
appellati sunt haeretici, qui Mariae virginitati usque
adeo contradicunt, ut affirment eam post Christum
 natum viro fuisse commixtam. Egit contra hos Theodotus
Cyprius episcopus.
LVII. Quinquagesimam et septimam haeresim Messalianorum
invenimus: quod nomen ex lingua Syra est;
Graece autem dicuntur Euchitae, ab orando sic appellati.
Non psallunt, jugiter orant. Sed quia hoc solum
faciunt, non habentes charitatem nec alloquii nec
humanitatis, inter haereticos sunt a sancta synodo
confutati. Condemnant etiam eos monachos qui aliud,
praeter legendi orandique opera aliquid fuerint operati,
vel artis, vel agriculturae. Usque ad istos Epiphanius
pervenit, et siluit. Credo eum usque ad id temporis
vixisse. Praeterita enim et praesentia indicare
humana curiositas potest, Deus autem solus potest
 futura praedicere. Verum quia Philaster in suis et
ipse libris quibus diversorum retexit historias, etiam
haereses quae ortae fuerint caeteris quibusque temporibus,
ex ejus nunc libris discerpendo solas haereses
in medium exhibemus. Egit contra hos Ephrem presbyter
Syrorum.
LVIII. Quinquagesimam et octavam haeresim Metangismonitae
inchoaverunt. Ἀγγεῖον Graeco sermone vas dicatur,
μεταγγισμός autem vas intra vas advertitur. Ex
isto ergo articulo hoc sibi nomen assumunt, dicentes:
Sic est Filius in Patre quomodo vas minus intra vas
majus. Quos ideo repudiat Ecclesia: quia de incorporeo
carnaliter sentiunt, et de incomprehensibili
 liniatis agunt, et de aequalitate Divinitatis gradus
 statuunt. Egit contra hos Diodorus episcopus Nicomediae.
LIX. In quinquagesima et nona haeresi Seleuciani sunt,
orti a Seleuco: qui elementorum materiam de qua
factus est mundus, non a Deo factam dicunt, sed Deo
coaeternam: nec animam Deo tribuunt creatori, sed
creatores esse animarum angelos volunt de igni et de
spiritu. Malum autem asserunt esse aliquando a Deo,
aliquando a materia. Negant Salvatorem in carne
sedere ad dexteram Patris, sed ea se exuisse perhibent,
eamque in sole posuisse, accipientes occasionem
de psalmo ubi legitur: In sole posuit tabernaculum
suum (Psal. XVIII, 6). Negant visibilem paradisum,
baptismum in aqua non accipiunt, resurrectionem
 non credunt futuram, sed quotidie asserunt in generatione
filiorum. Hos non admittit disciplina fidei
nostrae nobiscum disceptationem assumere, sed pro
definitionibus suis eos praecepit anathemati mancipari.
LX. Sexagesimam haeresim Proclinianistae a Proclino
fecerunt. Dicunt isti Dei Filium sic paruisse in terris,
sicut Raphaelem angelum, aut Gabrielem, non carne
assumpta, sed visa. Sic se miscent populo Dei, ut non
intelligantur. Denique quia nullum alium errorem
patiuntur, communicant nobiscum: et hoc est quod
 pejus est, quia quoscunque simplices invenerint, ita
eos faciunt sentire et credere. Hoc scelus valde inimicum
salutis nostrae ita astruunt: Ergo Deus illas
sordes habuit sustinere, quas naturalis conceptio
partus et parientis infligit; habuitque Dei Filius habere
alvum degesta sua abluentem, humorem de naribus,
salivam ex ore, sordem in aure, in ventre
stercora, putorem in exhalatione? et his similia,
quae insania mentis excogitat. His Tertullianus vehementer
occurrit, ostendens Dei Filium impassibilem
esse, et ista Divinitati non injuriam sed laudem afferre.
Sicut rex, qui volens annulum aureum cum
gemma de cloaca levare, induit se servilem tunicam,
et sic descendit ad cloacam, ut stercoreas injurias
tunica illa suscipiat, et mittens manum, et annulum
 aureum cum gemma eripiens, aqua abluit, et digito
suo regali induit, posteaquam inde ascenderit. Ita
procul dubio Dei Filius formam servi suscipiens,
venit non solum ad inferos coelorum, ubi nos sumus
qui videmur vivere in mundo, sed etiam ad inferos
inferiores, qui tanto a nobis sunt profundius quanto
nos sumus coelo; et ut inde humanum genus eriperet,
cunctarum sordium, non suarum, sed nostrarum, est
squalorem perpessus. Pro viventibus sic vixit sicut
nos qui vivimus, nihil aliud distans, nisi hoc quod
immaculatam vitam exercuit, habens intra se Deum;
pro mortuis sic mortuus, nihil distans, nisi hoc
quod tertia die resurrexit a mortuis; et quod propterea
sic descendit, ut sanctos inde erueret et mortis
principem religaret. Quod autem annulum aureum
 cum gemma posuit, hoc in sequenti lectione edocuit,
quod annulum corpus posuerit, gemmam vero inclusam
esse animam declaravit. Hunc ergo annulum de
stercoribus antiquis et de cloaca hujus mundi Christus
elevans ac baptismatis unda perfundens, ab omni
squalore abluens, in suis fecit sanctis manibus radiare.
Siquidem ita legitur: Justorum autem animae
in manu Dei sunt (Sap. III, 1). Et iterum: Pone me
sicut annulum in manu tua (Cant. VIII, 6). Et: In manus
tuas commendo spirirum meum (Psal. XXX, 6); et
infinita sunt his similia in sacris apicibus, quae nos
causa brevitatis omittentes, ad sexagesimam et primam
haeresem accedamus.
LXI. Sexagesimam et primam haeresim Patriciani fecerunt,
 a Patricio sumentes exordium. Hi substantiam
carnis humanae non a Deo, sed a diabolo conditam
dicunt; eamque sic detestantur, ut hunc dicant esse
perfectum qui se potuerit constanter occidere. Ex his
sunt aliquanti qui etiam rogant eos quos invenerint
ignotos, ut ab eis occidantur. Haec insania in partibus
Numidiae superioris et Mauritaniae coepit olim. Hos
miseri Donatistae postea secuti, coeperunt se montis
praecipitio quasi futuri martyres tradere: ut qui
vitam aeternam catholicae fidei derelinquunt, viothanati
aeternam mortem inveniant. Contra hos Optatus
legitur egisse.
 LXII. Sexagesima secunda haeresis Ascitarum est. Ascitae
ergo ab utre appellantur. Ἀσκὸς enim Graece uter
dicitur. Isti cum in Trinitate nihil mali habeant,
utrem tamen ingentem juxta altare ponunt, eumque
vacuum inflant, et linteaminibus velant et adorant,
quia confectum cruoris Domini ibi adjiciunt, illud
dicentes evangelicum: Vinum novum in utres novos
adjiciunt, et utraque conservantur (Matth. IX, 17).
LXIII. Sexagesima tertia haeresis est Passalorynchitae.
Omnes quando ad Ecclesiam suam conveniunt, tanto
silentio student, ut et naribus et labiis suis digitum
apponant, ne vel ipsam taciturnitatem flatibus laedant.
Cur autem per palum digitum significare maluerint,
 a quibus hoc nomen compositum est nescio,
cum Graece πάσσαλος palus dicatur, et digitus δάκτυλος,
et ῥύγχος nasus. Melius autem mihi videtur si Dactylorynchitae vocitentur. Invenit sibi diabolus in lege
Dei quos faceret Pythagoras, illud observantes Apostoli:
Orabo spiritu, orabo et mente; psalmum dicam
spiritu, psalmum dicam et mente (I Cor. XIV, 15). Docent
ergo homines foras ecclesiam quid dicant in
cordibus suis intra ecclesiam positi. Quasi non idem
Apostolus dixerit: Corde creditur ad justitiam, ore
autem confessio fit ad salutem (Rom. X, 10). Vanum
dico ego eum laborem arripere, qui dignatur talibus
respondendo tempus consumere, justumque judico
ut tacentes tacendo vincamus.
LXIV.  Sexagesima quarta haeresis Aquariorum, qui ex
hoc appellati sunt Aquarii, quod aquam offerunt in
poculo sacramenti. Dicunt enim vinum ebrietatis esse
rem, per quam homicidia et fornicationes et caetera
scelera perpetrantur, cum constet omnia excedentia
modum crimen facere, et vitium procreare. Non ergo
vini haustu, sed nimietate, crimina committuntur.
Quid est enim quod nimis sumptum non culpam incurrat?
Bibatur nimis aqua, videamus si non laedat;
comedatur nimis panis, videamus si non crapulam
faciat. Optimum ergo in rebus omnibus modum
tenentes, etiam hos anathematizamus, cur cruorem
Christi a fonte separantes, praejudicio fornicatorum
et homicidarum, regulam a Christo fundatam audacter
 infringant.
 LXV. Sexagesima quinta haeresis  Coluthianorum a quodam
Colutho emersit. Hi dicunt Deum creasse mala
et bona: secundum litteram sentientes quod dicitur:
Ego Deus creans mala et faciens bona (Isa. XLV, 7).
Cum Deus hoc per prophetam promiserit, quod faceret
eos sine gladio hostium vivere, et faceret terram
dare germen suum abundantiamque omnium frugum,
si ejus mandata servassent; si vero praevaricatores
essent, gladium et famem paterentur. Et his dictis
adjunxerit: Ego Deus creans mala et faciens bona.
 Illi hoc ad substantiam a specie transferentes, malorum
Deum asserunt creatorem. Cum creatura nulla
sit mala, possunt, ut video, Deum blasphemare perversum
quia dicit ad populum: Si ambulaveritis recti,
et ego vobiscum ambulabo rectus; si autem ambulaveritis
perversi, et ego incedam vobiscum perversus (Levit.
XXVI, 23).
LXVI. Sexagesima sexta haeresis Florianorum a Floriano,
qui dicit malas animas et bonas a Deo creari. Ideo,
inquit, qui malitiosi sunt, mali sunt, et non mutantur;
et boni simpliciter viventes non in audaciam
iniquorum hominum protrahuntur. Quod dictum a
Theodoro breviter vincitur ita: Judas bonus fuit, et
factus est traditor. Ipso tempore quo meretrix pessima
 lacrymis rigabat pedes ejus, misericordiam quaerens,
si animam malam habuit mulier, quare in meretricio
crimine non eo tempore perduravit? Constat
ergo animas bonas a Deo conditas: quibus per naturam
hoc inesse creator indulsit, ut cum sint bonae,
non solum actu suo meliorentur, sed etiam in ipsa
possint malignitate converti, dum illud diligentia invenit,
hoc incurrit negligentia.
LXVII. Sexagesima et septima haeresis est Satannianorum,
a Satannio. Hi dicunt, post resurrectionem mortuorum,
in eodem statu in quo nunc sumus non esse
mansuros; neque ita esse mutandos, ut sit coelum
novum et terra nova, sicut sancta Scriptura promittit
(II Petr. III, 13). Contra hos utriusque Testamenti
 scripta luctantur.
LXVIII. Sexagesima et octava haeresis est Gymnopodarum.
Hi nudis pedibus semper ambulant, eo quod dixerit
Dominus ad Moysen: Solve calceamentum de pedibus
tuis (Exod. III, 5); et quod sanctus Isaias legitur nudis
pedibus ambulasse (Isa. XX, 2). Ideo hi schisma
faciunt, quoniam calceatos condemnant.
LXIX. In sexagesimam et nonam haeresem Donatistae a
Donato exorti sunt: qui propter ordinatum contra
suam voluntatem Caecilianum, Ecclesiae Carthaginiensis
episcopum, schisma fecerunt, objicientes ei
crimina non probata, et maxime quod a traditoribus
divinarum Scripturarum fuerit ordinatus. At ubi hinc
 mentiri convicti sunt, schisma in haeresim converterunt.
Quasi etiam si vera fuissent crimina in Caeciliano,
statum suum de toto orbe terrarum Ecclesia
amittere potuisset propter unius hominis culpam;
seu veram, seu, quod magis apparuit judicibus, falsam;
et in parte Africana solus Donatus potuerit statum
Ecclesiae conservare, de toto autem orbe terrarum
sit deletus sanctorum apostolorum labor et passio
martyrum. Immo ipse Salvatoris nostri cruor ad
conservandum coetum catholicae fidei defecit, quem
solus Donatus cum aliquantis asellionibus  Byzacenis
 obtinuit. Et ideo ausi sunt rebaptizare catholicos. In
quo opere et praesumptores se et damnabiles comprobarunt,
cum Ecclesiae universali sciant placuisse, nec
in ipsis haereticis baptismatis violare virtutem. Hujus
haeresis principem legimus Donatum: qui de Numidia
veniens Carthaginem, et contra Caecilianum Christi
dividens plebem, adjungens sibi ejusdem factionis
episcopos,  Majorinum nomine in sua parte apud
Carthaginem ordinavit episcopum. Cui Majorino Donatus
alius in eadem divisione successit: qui eloquentia
sua sic confirmavit hanc haeresim, ut multi
existiment de ipso potius Donatistas initium haereseos
assumpsisse. Exstant hodie scripta ejus, ubi
 probatur in Trinitate contra fidem catholicam suscepisse.
Et quamvis unius substantiae dicat in Trinitate
 Deum Patrem, tamen majorem Filio, Filium
majorem Spiritu sancto confirmare tentavit. Sed in
hunc errorem ideo nullus de populo ejus attendit,
quia alia erat intentio inter partes. Hi haeretici in
partibus Italiae Monteses appellantur, in interiore
Africa Parmeniani, in Carthaginiensi Donatistae. In
utriusque Numidiae partibus habent veluti monachos,
quos Circumcelliones vocamus, agrestes et audacissimos
daemonum famulos: qui non solum in alios acriter
saeviunt, verum etiam sibi ipsis miseri omnino
non parcunt. Nam per mortes varias, maximeque
praecipitiorum, et aquarum, et ignium, sese interficere
consuerunt, et ad hunc exitum ex utroque sexu
quantos potuerint seducunt. Aliquando etiam quos
invenerint rogant ut ab eis occidantur, mortem nisi
 fecerint comminantes. Quod verum est, multis Donatistarum
displicent tales: sed hoc verbo, non opere.
Nam si vere displicerent, utique talibus non communicarent,
qui per totum orbem Ecclesiis unius
Caeciliani crimen impingunt. Nam et inter se frequenter
habuere dissidia. Denique apud Carthaginem,
temporibus Heracliani comitis, cum Maximianus contra
Primianum, ab ejusdem erroris centum ferme
episcopis ordinatus, a reliquis trecentis decem episcopis
qui ordinationi ejus crimina impingebant,
fuisset damnatus, docuit populum qui eum sequebatur,
etiam extra Ecclesiam dari posse baptismum
Christi. Denique, quicunque aut a Primiano ad Maximianum
abiit, aut a Maximiano ad Primianum, non
est iterum baptizatus ab eo qui contra voluntatem
 eorum ordinatus est, comprobantur ab eo quem utique
damnaverunt: non abjiciunt, non renuunt, non
mutant baptismatis sacramentum; et seu a Primiano,
sive a Maximiano quis aut baptizetur, aut clericus
ordinetur, quasi ab uno factum sit, non a duobus
contrariis; in ea dignitate qua ab uno venerit quis
ad alterum, perseverat: non mutatur baptisma, nec
dignitas tollitur; quia non de baptismatis altercatione,
sed de ordinationis contentione facta divisio
comprobatur. De Caeciliani enim ordinatione dissentire
 coeperunt, non de baptismatis aut fidei transgressione
sese ab Ecclesia absciderunt.
LXX. Septuagesimam haeresim Priscillianorum apud Hispanos
Priscillianus legitur inchoasse. Hi animas
divinae naturae affirmant. Quas ad agonem quemdam
spontaneum in terris exercendum, per septem coelos
et per quosdam gradatim dicunt descendere principatus,
et in malignum principem incurrere a quo
istum mundum factum volunt, atque ab hoc principe
per diversa carnis corpora seminari. Asserunt etiam
fatalibus stellis homines colligatos, ipsumque corpus
nostrum secundum duodecim signa coeli esse compositum.
Prorsus sicut ii qui Mathematici vulgo appellantur,
constituunt in capite arietem, taurum in
 cervice, geminos in humeris, cancrum in pectore,
et caetera nominatim signa percurrentes ad plantas, a
signo Christi ad signa  astrologi migraverunt. Haec
et alia fabulosa et vana multa confingunt. Uxores a
viris quas potuerint separant. Carnes sicut Manichaei
fugiunt. Apocryphas simul cum canonicis Scripturis
accipiunt, et in sensus suos allegorizando convertunt.
Trinitatem autem, sicut Sabelliani, ipsum sibi
Patrem, ipsum sibi Filium, ipsum sibi sanctum Spiritum
confitentur.
LXXI. Septuagesimam et primam haeresim Adelofagi inchoarunt,
dicentes non debere ita cibum sumere Christianum,
ut ab alio videatur dum comedit. Et haec
sola causa eos ab Ecclesia separare dignoscitur. Trinitatem
 enim ejusdem substantiae confitentur. Egerunt
cum eis episcopi de Epheso.
LXXII. Septuagesimam et secundam haeresim Rhetorianorum,
a Rhetorio inchoatam Philastro scribente
invenimus. Hi ad tantam vanitatem devoluti sunt,
ut dicant omnes haereticos recte apud Deum incedere,
quia hoc in eorum mentibus datum est: sic
colunt Deum sicut possunt. Error eorum nobis videtur
reprehensibilis: apud Deum autem, nec error
est, nec vituperatio. Hi hoc docentur a suis doctoribus,
ut praeter templa et synagogas, ubicunque invocatur
Christus natus ex Virgine, introeant, et
participes se faciant haereticorum.
LXXIII.  Septuagesima et tertia haeresis est Theoponitarum.
Hi dicunt in Christo, dum pateretur, Divinitatem sic
doluisse, sicut potest dolere anima dum corpus suppliciis
agitur. De quibus ait Gregorius episcopus:
Infelices et miseri non vident, in arboribus, quando
ferro caeduntur, solem quidem esse in arboribus:
nunquid non dolet solis splendor, quem utique, antequam
ad lignum perveniat, priorem ictus ferri contingit?
Deus ergo lux est, et quomodo caedi potest
lux? Nam quod anima sit quae doleat in corpore, hinc
 advertimus, quod recedente anima de corpore, nulla
potest corpus sentire, nec adversa nec prospera. In
corpore ergo Domini nostri Jesu Christi, anima humanitatis
sensit quam cum corpore assumpsit, non
ipse qui assumpsit, sicut nec sol qui in arbore quam
memoramus illuxit: etiam si solis lux in arbore possit
a verberante concidi, in Christo Divinitas non
possit a cruciante contingi; quia solis lux creatura
est, hic autem creator agnoscitur et probatur. Nam
quod anima humanitatis senserit passionem, ipse
Dominus ait ad discipulos suos, dicens: Tristis est
anima mea usque ad mortem (Matt. XXVI, 38). Et hinc
dixisse sufficiat: accedamus ad reliquos.
LXXIV. Septuagesimam et quartam haeresim Triscilidae
 incurrerunt: qui triformem Deum ita asserunt, ut
quaedam pars ejus sit Pater, quaedam Filius, quaedam
Spiritus sanctus, et hinc sit Trinitas in unitate. De
quibus ait Gregorius: Infelices et miseri non vident
quia totam ipsam Trinitatem blasphemant. Non est
enim Deus, nisi qui in seipso perfectus est. Perfectus
ergo Pater perfectum ex se genuit Filium, perfectus
ex Patre procedit Spiritus sanctus. Ecce tria
perfecta non faciunt tres deos, sed unum, quia una
est Deitas. Non enim sicut tres personae, sic tres deitates:
sed sunt tres, Pater, et Filius, et Spiritus sanctus;
sed una Deitas, una majestas, una virtus, una
voluntas, et una substantia confitenda.
LXXV. Septuagesimam et quintam haeresim Hydrotheitae
 fecerunt, aquam Deum dicentes, non habentem nec
initium nec finem, sordes luentem, peccata dimittentem,
et habentem Spiritum sanctum. Quos juste
damnat fides catholica quasi caecos, et non videntes
aquam quibus spurcitiis servit, et potest Deus servire,
quibus etiam squaloribus; aut cujus momenti
est aqua sine consecratione. Illam sermo vivus vivificat,
sermo sanctus sanctificat, ut sanctus Spiritus in
ea dignetur habitare, aut ut possit credentibus peccata
mundare. Et sic, quomodo accipit vim hujus rei per
benedictionem ut possit omnia mundare peccata,
non potest mundare peccata ejus qui fidem suam non
ex integro prius Deo crediderit offerendam. Non ergo
per solum abluentem, sed magis per credentem Spiritus
sanctus infunditur in homines, et peccatorum
 venia condonatur.
LXXVI. Septuagesimam et sextam haeresim fecerunt  Homuncionitae,
qui dicunt in corpore hominis esse imaginem
Dei, non in anima. Unde Gregorius: cum
imago Dei in rebus magnis et primis quae sunt in homine
debeat quaeri, in memoria, in intellectu, in
scientia, et in illis locis unde homo ad pietatem movetur;
 haec statuta in anima sunt, non in corporeis
liniamentis instructa, et tanto plus similis Deo est,
quanto plus haec quae memoravimus purius potuerit
obtinere.
LXXVII. Septuagesimam et septimam haeresim Ametritae
instituerunt, dicentes innumerabiles esse mundos.
Hoc eos dicere novum putat, qui non legit philosophos;
hoc enim olim aliquanti philosophorum dixere
gentiles. Nos autem Moysen a Deo missum suscipimus:
et de mundo quid sentiamus et quid credamus,
ab ipso didicimus.
LXXVIII. Septuagesimam et octavam haeresim Psychopneumones
occuparunt, dicentes animas hominum bonas
 in spiritus angelorum converti: animas vero hominum
malas in spiritus daemonum mutari.
LXXIX. Septuagesimam et nonam haeresem  Adecerditae
 tenent, dicentes: Christo descendenti ad inferos
omnis animarum multitudo occurrit, et credidit ei,
et liberata est.
LXXX.  Octogesima haeresis dicit Filium Dei postea genitum,
postea quam voluit Pater; si noluisset Pater,
non genuisset: esto, confiteamur aequalem Filium
Patri; ut aequalis sit, non est res naturae, sed gratiae.
Pater hoc voluit, ac per hoc totum Patris est, non
Filii. Nos e contrario dicimus: sicut fons ex eo genuit
 flumen ex quo est, ita Pater ex eo genuit Filium
ex quo est: et sicut fons non volendo et nolendo
genuit fluvium, sed gignendo; ita Pater non disputando,
aut volendo, aut nolendo, sed sicut natura
fontis hoc exstat, ut de plenitudine sua emanet, ita
Pater de plenitudine sua effundens Filium genuit. Et
sicut fluvius circuit totum mundum, et mare ingreditur,
et tamen de sinu fontis non recedit: ita et Filius
de sinu Patris nunquam discessit, nec tunc
quando se humiliavit factus obediens usque ad mortem.
Sic ergo inter nos per assumptionem apparuit,
sed per majestatem suam de sinu Patris nunquam
discessit. Ut enim hoc fieret, nec possibilitas Deo
defuit nec voluntas. Unum horum si Deo defuit, Deus
non potest nuncupari. Qui enim nonum non vult,
 malus est; qui non potest quod vult facere, omnipotens
non est. Hanc blasphemiam damnantes in haeretico
quem diximus, ad caeteros accedamus.
LXXXI. Octogesimam et primam non haeresim accusamus
 Luciferum, sed schisma arguimus.  Catholicos quidem
per omnia, sed Luciferianos faciendo populos, et
 dividendo se ab Ecclesia, a fide sua  charitas exclusit:
dicente Apostolo: Si fidem habeam ita ut montes
transferam, charitatem autem non habeam, nihil mihi
prodest (I Cor. XIII, 2). Gloriantur quidem a fide non
deviasse: sed non parvum crimen arguimus eos incurrere,
qui cum Dei Ecclesia noluerint habere charitatem.
LXXXII. Jovinianistae a Joviniano quodam octogesimam et
secundam haeresim arripuisse detecti sunt. Qui sicut
Stoici philosophi putant, paria dicunt esse universa
peccata: nec posse peccare hominem lavacro regenerationis
accepto, nec aliquid prodesse jejunia vel
a cibis aliquibus abstinentiam. Virginitatem sanctae
Mariae destruunt, dicentes eam pariendo fuisse violatam.
 Virginitati etiam sanctimonialium, continentium
castitati, et viris eligentibus coelibem vitam,
conjugium castorum atque fidelium meritis adaequant;
ita ut quaedam virgines sacrae provectae jam aetatis,
in urbe Romana ubi haec docebat, eo audito nupsisse
dicantur. Non sane ipse Jovinianus vel habebat vel
habere volebat uxorem: quod factum non futurae
vitae profuturum dicebat, sed praesenti commodo applicabat.
Contra hunc suscepit sanctus Ambrosius
Mediolanensis episcopus, quique edidit librum ad
destruenda omnia commenta adinventionum ejus.
Quo lecto in media Romana, id est ecclesia Lateranensi,
una voce et populus Romanus et sacerdotes,
in eisdem Jovinianistis et ipso Joviniano anathema
clamaverunt, in ipso initio Quadragesimae, sancto
 Anastasio episcopo antistite. Denique in ipsa authentica
hebdomada Paschae, inventi sunt epulantes
et porcorum carnibus trahentes convivia: ita ut assum
porcum quem in mensa eorum invenerant, populi
collo ejus suspenderent, et ita eum per totam
civitatem facerent circuire. Scripsit etiam contra
hos Hieronymus presbyter certos libros; quos qui
plenius legerit, et quanta bona virginitas et continentia
et abstinentia habeat discit, et quanta mala
edacitas et luxuria habeat perhorrescit.
LXXXIII. Octogesimam et tertiam haeresim in sexto libro
historiographus noster ponit Eusebius, quam nec
Epiphanius alicubi memoravit, nec Polycrates, nec
Africanus, nec Hesiodus, qui Graeco sermone universas
 haereses describentes volumina multorum condidere
librorum. In sexto itaque, ut dixi, libro narrat
Eusebius esse in Arabia haereticos, quorum quia auctorem
non memorat, nos possumus eos nuncupare
Arabicos. Hi, inquit, dicunt animas cum corporibus
mori atque dissolvi, et in fine saeculi utrumque reparari.
 Sed hos disputatione Origenis magna memorat
ex parte revocatos.
LXXXIV. Octogesimam et quartam haeresem Helvidianos
occupasse ab Helvidio memoramus. Qui ita virginitati
sanctae Mariae contradicunt, ut eam dicant de
Joseph post nativitatem Christi alios filios peperisse.
Isti quidem nuper, id est sub Siricio Romanorum
antistite orti sunt, et per Italiam atque Gallias direxerunt
suos discipulos. Contra hos scripsit Hieronymus
doctor egregius  duos libros, quos lectos in
tempore digna eos exsecratione  anathematizabant.
Epiphanius autem noster, scrutator haereticorum,
scribens contra hos libellum, qui in illo tempore
hanc blasphemiis plenam assertionem proferebant,
 Antidicomaritas eos censuit appellari.
LXXXV. Octogesimam et quintam haeresem Paterniani inchoasse
leguntur. Hi inferiores humani corporis partes
non a Deo, sed a diabolo factas opinantur: et
omnium ex illis partibus flagitorum licentiam tribuentes
impurissime vivunt. Hos dum Damasus damnaret
episcopus detectos in scelere, hujusmodi de
his in relatione sua ad Valentinianum majorem scripsit,
dicens: Scire volumus pietatem vestram,   Venustianos
in scelere turpissimo detectos ab apostolica
sede esse damnatos. Quorum etiam confessiones simul
direxit. Contra hos postea lex specialis egressa
est, ut ubicumque essent reperti, vindice gladio
agerentur.
 LXXXVI. Tertullianistas olim a Sotere papa Romano damnatos
legimus. Cur autem octogesimam et sextam
eos haeresem dicamus arripuisse, haec causa est, quod
quaedam Octaviana veniens ex Africa, cujus vir, Hesperius
nomine, videbatur duci Arbogasti valde conjunctus,
qui etiam apud Maximum tyrannum multum
potuit, haec  Octaviana adduxit secum quemdam tergiversatorem
versutumque daemonem, cui vix centum
occurrent verbosanti atque in hominem confidenti.
Hic cum se presbyterum diceret Tertullianistam,
meruit per sacrum scriptum ut sibi collegium
extra muros Urbis fabricaret. Quod dum impetrasset
a tyranno Maximo, sanctorum nostrorum exclusit
locum, id est duorum fratrum Processi et Martiniani,
 dicens eos Phryges fuisse, et ideo hanc legem tenuisse,
quam Tertullianus: atque hoc ordine per occasionem
martyrum Dei populum seducebat. Deo autem
Theodosio religioso Augusto dante victoriam, punitoque
satellite Maximi de cujus se Tertullianista potestate
jactabat, statim fugit cum matrona quae venerat,
 nec viventis nec mortui rumore renovato. Martyrum
suorum Deus excubias catholicae festivitati
restituit. Tertullianus autem fuit civis et presbyter
Carthaginiensis: opuscula eloquentissima et ferventia
in defensione edidit veritatis. Hic apud Carthaginem
basilicam habuit, ubi populi ad eum conveniebant.
Quae basilica usque ad Aurelium episcopum fuit.
Agente enim Augustino Hipponensi episcopo, et rationabiliter
cum eis disputante, conversi sunt, Ecclesiamque
suam sanctae Ecclesiae contulerunt. Tertullianum
autem catholica hinc reprehendit auctoritas,
quod animam ex anima nasci dicit, et defendit Montanum,
et Priscam, et Maximillam contra fidem catholicam,
et contra Apollonium episcopum Orientis,
et contra Soterem papam urbis Romae, ut supra diximus,
 dum Cataphryges haereticos detegeremus: a
quibus postea divisus, ne plebs Montani nomen Tertulliani
videretur excludere, fundit a se omnem Phrygiae
vanitatem et Tertullianistarum conventicula
propagavit: nihil tamen in fide mutavit. Nam et secundas
nuptias condemnat, ut diximus, animam ex
traduce venire asserit, et nos catholicos Psychicos titulat.
Ubicunque autem legeris Tertulliani adversum
Psychicos, scias eum contra catholicos agere.
LXXXVII. In octogesima et septima haeresi Abeloitas nominamus:
qui cum sint priores pene omnibus haereticis,
nunc nostris temporibus finiti. Isti ex filio Adae
sibi nominis derivationem assumpserant, id est, ab
Abel Abeloitas se nominari voluerunt. Hi non miscebantur
 uxoribus, et tamen non licebat sectae ipsi ut
sine uxoribus viverent. Mas ergo et femina, sub continentiae
professione simul habitantes, puerum et
puellam sibi adoptabant, in ejusdem conjunctionis
pacto successores futuros. Morte praeventis quibusque
singulis alii subrogabantur, dum tamen duo duobus
disparis sexus in illius domus societate succederent.
Utrolibet quippe parente defuncto, uni remanenti
usque ad ejus quoque obitum filii serviebant; post cujus
mortem, etiam ipsi puerum et puellam similiter adoptabant.
Nec unquam eis defuit unde adoptarent, generantibus
circumquaque vicinis, et filios suos inopes
ad spem haereditatis alienae libenter dantibus. Haec
sola erat inter nos atque illos distantia: in quo
nostros arguebant, ita non in lege nostra exerceri
 conjugia, ut et qui nubunt tanquam non nubentes
sint.
LXXXVIII. Octogesimam et octavam haeresim in Pelagio se
invenisse sedes apostolica sub papa sancto Innocentio
docuit, dum Coelestius Pelagii discipulus apud
Carthaginem doceret posse homines sine peccato
esse, natura sibi sufficiente sola humana. Restitit ei
quidam Paulinus diaconus, defensor et procurator
ecclesiae Mediolanensis: cuique in conventu sacerdotum
multa capitula objecit contra fidem catholicam,
quae Coelestius damnare neglexit, dicens: Non
 ad me pertinet de his quae objecit, ubi meum nomen
est, et crimen alienum. Tunc illi obtulerunt ei libros
suos, ubi dicebat, ipsam sibi hominis naturam ad perfectionem
posse sufficere: hoc est, tantam potest
homo exercere justitiam, ut etiam sine peccato possit
esse si velit. Adam mortalem factum, qui sive
peccaret, sive non peccaret, esset moriturus. Sic lex
misit ad regnum, sicut Evangelia. Infantes in remissionem
peccatorum baptizandos esse ideo confitemur,
propter regulam universalis Ecclesiae. Nihil obfuisse
generi humano peccatum Adae. Omnia haec oppositionum
genera ad damnandum objiciebantur Coelestio.
Sed ille dicebat multa esse in his quae teneret fides
ejus, et propter ipsa caetera damnare non posse. Tunc
ad relationem pene omnium Afrorum episcoporum,
 papa Innocentius damnationem et Pelagio et Coelestio
conscripsit. Illi autem, sive antequam damnarentur
ab universali Ecclesia, sive posteaquam damnati
sunt, non cessaverunt scribere posse hominem sine
peccato esse, et nihil obfuisse Adam generi humano,
et legem sic misisse ad regnum sicut Evangelia, et
infantes non ideo baptizandos, quia habere possint
originale peccatum; et naturam tam bene factam a
Deo, ut sibi sola sufficiat ad hoc ut possit carere peccato.
Contra hos suscepit sine scriptura quidam Constantius
tractator. Post hunc autem, scripsit contra
hos et Augustinus Hipponensis episcopus et Hieronymus 
presbyter  Bethleites. Pelagiani tamen seu
Coelestiani, catholicae plebi permixti sunt, quia ecclesiam
aliam non habent: et ideo ubi eis evenerit,
 communionem non renuunt. Dicunt enim unius confessionis
esse in hac parte, in qua eucharistia conficitur:
de quaestione enim aiunt, non de communione
discernimur. Pro hoc ausu, et a nostris, si deprehendantur,
periculis subjacent, et a suis exsecrationi
habentur. Habent enim et presbyteros et episcopos
suos. Ipse autem Pelagius ita in commentario suo ad
Romanos scribit; dum ageret illum locum quo ait
Apostolus: Quoniam per unum hominem in hunc mundum
peccatum intravit, et per peccatum mors; et ita in
omnes homines pertransiit, in quo omnes peccaverunt
(Rom. V, 12); tangens Coelestium, qui contra traducem
peccati primus scripsit, his verbis ait: Hi, inquit,
qui contra traducem veniunt, ita illam impugnare
nituntur: Si Adae peccatum etiam non peccantibus
 obfuit, ergo et Christi gratia etiam non credentibus
prodest. Addunt etiam hoc: Si baptismus tollit originale
illud peccatum, de duobus baptizatis nati debent
hoc carere peccato: quomodo enim mittunt ad
posteros quod ipsi in se minime habuerunt? Haec,
sicut ab ipso Pelagio sunt scripta posuimus. De hoc
itaque quod dictum est, posse hominem sine peccato
esse, objectum est illis ita: Aut potest, et adjutorium
non quaerit; aut non potest, et adjutorium quaerit. A
quocumque enim auxilium quaeritur, dicit se id quod
vult facere implere non posse: alioquin irrisorie poscit
qui potest hoc solus pro quo adjutorium postulat
 adimplere. Verbi gratia, decem pondo cujuscunque
rei si levare voluerim, et adjutorium quaeram, ridiculum
videor exhibere dum posco. At vero si ducentas
aut amplius velim levare libras, quia id implere
non possum, auxilium flagito, et immensis precibus
adjutorium quaero: praecipue si status vitae meae in
hoc videtur pondere positus, ut si pondus quod memoravi
non levavero, ad vitam pervenire non possim.
De duobus autem baptizatis natum nihil habere de
fide parentum, haec nos ratio docet. Quoniam hi qui
baptizati sunt, duas habent nativitates; unam qua
eos generavit caro, aliam qua eos generavit Spiritus
sanctus: et ex his duabus generationibus nati, duas
generationes ad nosteros mittunt: unam de carne,
conjugii ministerio: aliam de Spiritu, baptismate
 consecrando. Hic ergo qui de baptizatis natus est,
interrogo te qua re natus est? de carne, id est, de
prima generatione, an de spiritu, id est, de secunda
generatione? Si de spiritu natus est, baptizari non
debet: quare? quia Spiritus sanctus eum fecit nasci,
non libido conjugii. Sin autem de conjugio carnali,
id est de masculo et femina, restat ut unde sunt regenerati
de Christo et Ecclesia, suam iterum regenerent
prolem. De primo enim est Adam quod nascimur:
de secundo autem quod iterum recreamur, dicente
sancto Apostolo: Factus est primus homo Adam
in animam viventem, novissimus Adam in spiritum vivificantem.
Sed non prius quod spiritale est, sed quod
animale; deinde quod spiritale. Primus homo de terra
terrenus, secundus homo de coelo coelestis. Ergo sicut
portavimus imaginem terreni, id est sicut creavimus
 filios carnaliter, portemus et imaginem coelestis (I Cor.
XV, 45); id est, quos creavimus carnaliter, spiritaliter
recreemus: aut ipsi qui carnaliter creati sumus nutu
Creatoris, iterum ejus gratia spiritaliter recreemur.
Hoc autem dico, dixit Apostolus, quia caro et sanguis,
id est, prima tantum generatione homines nati, nisi
gratiam divinam meruerint adipisci, regnum Dei invenire
non possunt. Neque corruptio incorruptionem
possidebit (Ibid., 50).
LXXXIX. Octogesimam et nonam haeresim Nestorius Constantinopolites
episcopus legitur incurrisse. Consuetudo
est namque ut unum tractatum suum episcopus
Alexandrinus mittat ad Constantinopolim, qui recitetur
 in pascha; et tractatum suum Constantinopolites,
qui Alexandriae recitetur. In tractatu suo Constantinopolites
Nestorius scripsit Mariam non esse
Theotocon, sed Christotocon: id est, non Deum
peperisse, sed hominem. Cyrillus Alexandrinus
hoc dictum ita reprehendit, quo diceret per epistolam,
ut si eum forte fefellisset, emendaret dictum. Ex
hoc ipso quo reprehensus est Nestorius a Cyrillo,
coepit Cyrillum haereticum inclamare. Data est synodus
apud  Ephesum; et nec sic emendare voluit Nestorius,
ut diceret Mariam Deum et hominem genuisse,
 sed solum, inquit, hominem. Si enim dixerimus
quia Deum genuit, fecimus  matrem Deum, sicut
gentiles. Maria ergo, inquit, templum Deo genuit,
non ipsum qui in templo habitat. Accepit inducias,
ut aut damnaret dictum, et rediret ad sedem suam
episcopus; aut si damnare noluisset, postea redire
non posset. Noluit, et in eadem confessione permansit.
Hunc synodus apud Ephesum damnavit: in qua
damnatione Romanus papa Coelestinus scripsit, et
omnes cum eo pariter Orientales atque Occidentales
episcopi subscripserunt.
XC. Nonagesima haeresis, quam in praefatione nostra
diximus de nomine Augustini episcopi esse mentitam,
Praedestinatorum nomen accepit. Hi electionem bonorum,
 et recusationem malorum, Deo decernente
definiunt, non homine vel studente vel negligente.
Nolunt Dei jura, vel a studentibus custodiri, vel a negligentibus
violari. Dicunt, etiam si voluerit bonum
facere qui ad malum praedestinatus est, ad bonum
pervenire non poterit: nam qui ad bonum praedestinatus
est, etiam si negligat, ad bonum perducetur
invitus. Dicunt baptismatis undam non universa peccata
mundare. Dicunt, ita antecedit gratia liberum
arbitrium, ut ante accipiat homo quam petat, ante
inveniat quam quaerat, ante ei aperiatur quam pulset.
Dicunt nullum ad Christi fidem accedere, nisi fuerit
a Patre tractus invitus: illud attendentes: Nemo venit
ad me, nisi quem Pater attraxerit (Joan. VI, 44).
Dicunt omnia non in re, sed ita in spe fieri, ut quod
dicit Apostolus: Spes quae videtur, non est spes (Rom.
VIII, 14), etiam hoc mysteriis applicent dictum, et dicant:
Ea quae percipiuntur, videntur quidem esse,
sed non sunt. Dicunt: Plus obfuit ad nocendum Adam
generi humano, quam Christus in subveniendo. Nam
Adam, aiunt, quod nocuit ita manet ut hoc nec passio
Christi, nec baptismatis sanctificatio possit auferre.
Verum quid moras tibi, o lector sancte et studiose,
incutimus? Librum eorum tibi integrum, sicut est
editus, in isto corpore praesentamus: cujus lectione
cognosces definitiones ejus a metatoribus Antichristi
adinventas. Quotiescunque autem contra eos suscepimus,
dixerunt nos ex haereticorum argutiis contra se
agere. Videntes enim se ita superari, ut suspirare
non possent, hanc calumniam semper catholicis nisibus
irrogarunt, ut dum timent se haereticos infamari,
 in silentio veritatis loquelam arctarent. Eorum ergo
ob causam omnes haereses a Simone memorantes huc
usque deteximus, ut probemus nos soli fidei catholicae
esse concordes. Rogamus te, Domine, Pater coeli
et terrae, qui cum Filio tuo, et Spiritu sancto, unius
veritatis obtines majestatem, unius majestatis obtines
Deitatem, unius Deitatis obtines trinitatem, ut
nos adjuves contra hostes tuos  tela tractantes. Habeant
illi castra Goliae in Allophylorum acie constituta.
Nos Hebraei, pueri tui David pastoforium assumentes,
de lapide tuo angulari pugnemus; ut fidenter
 cum Apostolo tuo dicere valeamus: Deo nostro gratias,
qui dedit nobis victoriam per Dominum nostrum
Jesum Christum (I Cor. XIII, 17). Sit pax omnibus catholicis,
 et cum angelis una nobiscum voce exclament,
decantantes, Gloria in excelsis Deo, et in terra pax
hominibus bonae voluntatis.