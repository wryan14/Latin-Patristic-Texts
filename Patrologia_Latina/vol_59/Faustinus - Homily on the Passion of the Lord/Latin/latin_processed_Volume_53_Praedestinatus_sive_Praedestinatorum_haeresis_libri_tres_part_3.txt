LIBER SECUNDUS,
 SUB NOMINE AUGUSTINI CONFICTUS,
Nonagesimam haeresim continens, quae asserit Dei praedestinatione peccata committi. 
Participem me intentionis vestrae, qui defenditis
veritatem, fieri, fratrum spiritalium suggestio invitavit.
Unde breviter nisibus vestris me interserens,
sermonis latitudinem fugi, sensusque qui latum quaerunt
certaminis campum in angustum constitui, ut
 fastidium vobis lectionis auferrem, et occasionem defendendae
veritatis afferrem, atque dimicantes servos
contra voluntatem sui Domini confutarem: eorum
scilicet, qui dicunt, Deo invito et nolente hominum
moveri arbitria, ac de potestate mortalium Dei immortalis
potestatem infringi. Huc adjiciunt, homines
per voluntatem suam sanctos fieri, et suo arbitratu
ad Dei amicitias pervenire. Levi hos impulsione videbitis
corruentes, a quibus sollicitudo humana et
meliores et primas  accepit partes, quibus excluso
Deo dicitur homo, non ordinatione Dei, sed sua se
posse voluntate salvare. Vos autem, o filii charitatis,
zelum fidei signatum in vestris sensibus retinentes,
estote securi de ordinatione Dei, quam praedestinando
constituit: certaque sit nostris sensibus apostolico
 ore dicta sententia: Quoniam cui vult Deus
miseretur, et quem vult indurat. Non est enim volentis
neque currentis, sed miserentis est Dei (Rom. IX, 19,
16); quia habet potestatem figulus luti ex eadem
massa facere unum vas ad honorem,   alium ad contumeliam
(Ibid., 21); et inde est quod caro adversatur
spiritui, spiritus carni. Haec, inquit Apostolus,
 invicem adversantur, ut non quae vultis, illa faciatis
(Gal. V, 17). In opere enim suo Deus omnes homines
 ante praevidit, et quid unicuique competeret
praevidendo constituit. Hoc majestatis ejus singulare
indicium, in quo parem non habet.  Deus solus est
enim, qui cogitanda, loquenda, operanda praesciit:
et quia praesciit cunctorum generaliter gesta ante
quam fierent, merita  disponendo quasi facta conspexit.
 Et idcirco res, quasi oculatas et sibi in manifesto
positas, tunc quando praesciit praedestinavit, et
constituit cui conformes fierent imaginis Filii ejus,
 ut esset  et Filius Dei primogenitus in multis fratribus:
quos autem praedestinavit  hos vocavit, quos
vocavit  hos justificavit, et quos justificavit ipsos et
magnificavit (Rom. VIII, 29, 30). Unde et propheta
dicit: Non est in homine via ejus (Jerem. X, 23). Quid
 putatis vos, o fragiles, o caduci, miseri et mortales
homines, si quid bene agitis esse laudandos, aut forte
delinquentes prorsus esse damnandos? cum ideo lex
loquatur, ut timorem incutiat: caeterum nihil sit nisi
quod voluerit Deus. Quem voluerit Deus sanctum
esse, sanctus est; aliud non erit: quem praescierit
esse iniquum, iniquus erit; aliud non erit. Praedestinatio
enim Dei jam et numerum justorum, et numerum
constituit peccatorum, et necesse erit constitutum
terminum praeteriri non posse. Hoc autem non
quasi personarum acceptor constituit, sed quasi
prescius  omnium futurorum. Non enim per acceptionem
personae, sed per praescientiam Deus praedestinationem
suam fixit atque constituit. Jam quos
praesciit nullo modo converti, hos praedestinavit ad
 mortem: quos praesciit  omni modo converti, hos
praedestinavit ad vitam. Miror autem quod testimonia
veteris Testamenti contra auctoritatem novi  proferantur.
Solent enim sancti Ezechielis prophetae testimonia
usurpare dicentis: Haec dicit Dominus:
Cum dixero impio: Morte morieris; et conversus fuerit
ab impietate sua, vivo ego, dicit Dominus, vita vivet
(Ezech. XVIII, 27). Hoc, ut dixi, in veteri lege scriptum
est pro tempore captivitatis, pro causa qua
ipsa captivitas facta est, pro persona populi cui irrogata
est, ut disceret in captivitate positus pro peccatis
suis se jugo Assyrii regis esse subjectum. Certe
pro peccato captivitas facta est: et ut quid simul
captivitatem justi cum peccatoribus incurrerunt, nisi
quia mysteria Dei a nostra fragilitate penitus sciri
 non possunt? Hoc ergo mysterium in veteri lege
scriptum est. In novo autem Apostolus clamat: Vasa
irae apta in interitum (Rom. IX, 22). Et ideo scriptum
 memorat Deum dixisse per praescientiam suam: Jacob
dilexi, Esau autem odio habui (Rom. IX, 13). Cum
enim nondum nati fuissent, nec aliquid egissent
 boni vel mali (Ibid., 11), ex praescientia dictum est,
quod unus haberetur odio, alius amaretur. Haec a
nobis adinventa non sunt: nec dicimus aliquid praeter
quam evangelizavit Apostolus. Per praescientiam
Dei praedestinationem ipse factam commemorat. De
Deo ipse dicit: Quos vocavit, hos praedestinavit (Rom.
VIII, 30). Si praescientem, et praedestinantem et vocantem,
in Apostolo legitis, nobis ut quid impingitis
crimen ob hoc quod dicimus praedestinasse Deum
homines, sive ad justitiam, sive ad peccatum, ne videretur
ipse sibi quasi non provide facere homines,
qui facerent quod nolebat? Invictus enim in sua voluntate
 permanet Deus, cum homo assidue superetur.
Si ergo invictum confitemini Deum, confitemini
et hoc, quia quod eos voluit ille qui condidit, aliud
esse non possunt. Unde colligimus apud animum
 quos Deus semel praedestinavit ad vitam, etiam si
negligant, etiam si peccent, etiam si nolint, ad vitam
perducentur inviti: quos autem praedestinavit ad
mortem, etiam si currant, etiam si festinent, sine
causa laborant. Nec hoc sine magisterio admittas
evidentis exempli. Judas quotidie verbum vitae audivit,
quotidie adhaesit Domino, quotidie virtutibus
occupatus, quotidie ipsum Dei Filium monitorem
audivit: et quia praedestinatus est ad mortem, uno
ictu subito interiit. Saulus quotidie persecutor, quotidie
lapidator Christianorum, quotidie vastator Ecclesiarum:
 et quia praedestinatus est ad vitam, uno
ictu subito vas electionis est factus. Quid ergo tu qui
in peccatis permanes expavescis? si te Deus dignatus
est, sanctus eris: aut quid tu qui in sanctitate vivis,
sollicitus redderis quasi tua te sollicitudo conservet?
si Deus noluerit,  nunquam corrues. Uterque de
Deo securi estote. Nunquid tu qui sanctus es, et sollicitus
es ne corruas, et die noctuque orationibus
ades, occuparis jejuniis, et divinis lectionibus diligenter
insistis, exhortationibus vacas, atque omnibus
sanctis studiis quotidie immines, nunquidnam
tuo hoc studio salvus eris? Nunquid sanctior eris
Juda, qui accepit potestatem infirmos curandi, daemonia
fugandi, mortuos suscitandi, calcandi super
serpentes et scorpiones, collega apostolorum, Christi
 discipulus; et tamen quia praedestinatus est ad mortem,
mortem aeternam invenit? Cessa de te, o homo,
cessa, inquam, de virtute tua esse sollicitus, et de
Dei tantum confide voluntate securus. Nihil enim boni
tu Deo obtinebis invito; sed si te dignabitur Deus ut
in bono permaneas, salvus eris. Tu quoque qui in
peccato desperatione vana concuteris, disce a Paulo
apostolo, quis unquam par ejus potuit sceleribus inveniri?
Nunquid tu aliquando pejora potuisti quam ille
commisit perpetrare peccata? Et tamen, quia praedestinatus
 ad apostolatum, evasit subito universa
crimina, et ab inferioribus inferis  ad superiora superiorum
ascendit. Omnes itaque, quos scit dignos
salute redemptionis suae Deus, hos ad salutem praedestinavit:
et hos tantum salvat, quos se ad salutem
praedestinasse cognoscit. Salus enim Dei non voluntati
hominis servit; ipse enim scit cui quid faciat.
Nec enim antecedit humani arbitrii libertas gratiam
Dei, sed antecedit gratia Dei humani voluntatem arbitrii.
Vana est enim et infructuosa voluntas hominis,
et vanum est humanae voluntatis arbitrium. Errat qui
se putat per id quod vult bonum pervenire ad Christum,
cum ipse Christus dicat: Nemo venit ad me,
nisi quem Pater attraxerit (Joan. VI, 44). Qui melius
sapitis a Christo, dicite si mentitus est Christus: et
 ita demum asserite nos contra Christi regulam istam
fixisse sententiam. Si enim verum dixit Christus, non
mentitur quod dicimus praedestinatos trahi ad vitam,
quia vita ipse est. Quod si aggravat vos vis testimonii
evangelici, qui contra nostram venitis sententiam, et
non potestis aggravati pondere sententiae nobis dare
responsum saltem Apostoli nobis definitionem exponite,
qui dicit. Non est volentis, neque currentis, sed miserentis
est Dei (Rom. IX, 16). Quantumcunque igitur
studii sui vires ad aedificandum moveat humana voluntas,
casso certamine nititur. Aut quid vigilantiam suam
putat hominis fragilitas aeternis desideriis profuturam,
cum propheta evidentibus exclamet documentis, dicens:
Nisi Dominus aedificaverit domum, in vanum laboraverunt
qui aedificant eam. Nisi Dominus custodierit
 civitatem, in vanum vigilaverunt qui custodiunt eam
(Ps. CXXVI, 1, 2). Quid est quod contra divinos apices,
et contra conscientiam suam, sperat se quispiam
aedificationi studere, cum his sacris apicibus doceatur
aedificatio hominis non esse certa, sed vana? Sed si
contra nos venitis, non contra nos venitis, sed contra
eum qui dixit: Nisi Dominus aedificaverit domum, in
vanum laboraverunt qui aedificant eam. Nisi Dominus
custodierit civitatem, in vanum vigilaverunt qui custodiunt
eam. Ergo nesciit quia non erat utile populo
Dei qui haec fecit scribi, et per posteros usque ad finem
saeculorum dirigi? Vos itaque qui ista reprehenditis,
auferte haec de libro Psalmorum, quia legentes
et psallentes hos versiculos, ut dicitis, aedificari non
possunt. Sed quid putant isti se voluntate sua ad
 fructum posse aedificationis attingere, cum nec ipse
vas electionis suam se asserat potuisse voluntatem
implere? Dicit enim de se ipso Apostolus: Non quod
volo bonum hoc ago, sed quod nolo malum illud facio
(Rom. VII, 19). Si ergo Apostolus quod vult bonum
implere non praevalet, quomodo isti dicunt per voluntatem
suam ad fructum se  gratiae pervenire?
Apostoli verba sunt, nostrum nihil adjungimus. Ipse
de se dicit: Non quod volo bonum hoc ago, sed quod
nolo malum illud facio. Et nos culpatis, quia dicimus,
 Non vocantur nisi praedestinati?  Antecedit enim
gratia Dei voluntatem hominis. Prior est enim Deus
in bono hominis; homo autem, etiam si optimus sit,
in omni bono vix novissimus invenitur. Date primas
partes Deo, ut superbiam evacuetis humanam. Quod
si volueritis superbiam nutrire hominibus, apparet
vos ruinam generis humani perquirere, quia docetis
in bono opere non Deum antecedere, sed hominum
voluntatem; ut ipsi videantur magis Deum, ut bonum
faciat, suis suggestionibus admonere, quasi qui non
faceret bonum nisi ipsi dixissent, cum constet Deum
nullo suggerente, nullo rogante, bona omnibus condonare.
Non enim dicit Apostolus, cum rogaremus;
sed cum inimici, inquit, essemus, reconciliati sumus
Deo, non per voluntatem nostram, sed per mortem
 filii ejus (Rom. V, 10). Ubi est ergo voluntas hominis?
exclusa est. Quare?  quia non omnis qui vult
ipse salvatur; quia si omnis qui vellet salvaretur,
nullus a salute poterat effici alienus. Omnis etenim
homo salvari vult, sed non omnis salvatur homo:
salvatur autem is quem voluerit Deus; utique, inquam,
is quem voluerit Deus, ut exclusa hominis voluntate,
suam  plenam ex integro gratiam manifestet. Quod
si aliquem vult Deus bonum esse, et bonus non est,
ergo homo vincit Deum. Vincit enim Deum, si Deus
eum vult esse bonum et bonus non est. Dei ergo voluntas
et effectus est in bono hominis. Non enim cum
rogaremus, neque cum peteremus, sed Cum inimici,
inquit, essemus, reconciliati sumus Deo per mortem
filii ejus. Cum autem pro omnibus mortem filii ejus
 legitis, miror quomodo omnes intelligatis, cum paucos
vix ad salutem cernatis attingere. Ubicunque autem
omnes legitis, generaliter omnes vultis  intelligi,
cum omnes saepe pro parte doceantur. Nam cum
dicitur: Omnes declinaverunt (Ps. XII, 2), non tamen
omnes declinaverunt, et Omnis homo mendax (Ps.
CXV, 11), non tamen omnis homo mendax, quia de
quodam legimus: Erat homo verax. Et illud: Viri
mendaces, non erunt illius memores; viri autem veraces
inveniuntur in ea (Eccli. XV, 8). Pars ergo maxima
omnes videtur significare, cum utique constet non
debere omnes intelligi. Et hoc miror, quod clausis
oculis transitis hostis insidias, vos qui dicitis voluntatem
hominis aliquid acquirere posse virtutis: non
attendentes quantae ruinae castitatis per diabolum
 fiant: quantaque crimina concupiscentiae, avaritiae,
livoris ac perfidiae, quotidie perpetrentur. Quae utique
si videretis, non laboraremus vobis ostendere damna
virtutum, et victorias vitiorum. Si integra enim esset
libertas arbitrii, ista non fierent. Per praevaricationem
itaque primi hominis periit ab hominibus libertas arbitrii.
Sed vos haeresem Pelagianam iterum renovatis,
cum dicitis per libertatem arbitrii homines finem
 ponere posse peccatis. Excluditis enim gratiam per
libertatem arbitrii. Aut enim libero arbitrio liberamur,
aut gratia Dei eripimur. Eligite quid dicatis. Si
gratiae totum dederitis, unum sapimus; si libero arbitrio,
sciatis nos vobis consentire non posse. Unde
autem illi major libertas arbitrii in bono, unde isti
minor est, nisi quia Dei dispensatione  censentur? In
alio enim tenuem se exhibet gratia, in alio abundantem
et largam, prout ipsa vult gratia, non prout nos
volumus, qui a facturae nostrae ordine recessimus. In
tantum denique vitiatam per praevaricationem Adae
hominis naturam agnovimus, ut instaurationem suam
per Christum non in re, sed in spe fuerit consecuta,
dicente Apostolo: Spe salvi facti sumus; spes autem
quae videtur, non est spes (Rom. VIII, 24). Si ergo spe
 salvati sumus, adhuc rem in praesenti saeculo non accepimus.
Ideo denique baptizati iterum carnaliter
concupiscunt, et illos motus corporis patiuntur; quia
spe, non re consecuti sunt instaurationis auxilium. Si
enim re consecuti fuissent, post baptismatis gratiam
non esset peccati possibilitas nec voluntas. Verum
quia virtus baptismatis tanta est, ut universa peccata
deleat, pullulatio tamen peccatorum baptismatis unda
non abluitur; inesse enim per Adam naturaliter
perdocetur. Nam illa membra quae in baptismatis hora
confusione carent, postea confusionem recipiunt, qua
evitant ubique conspectum, et quaerunt pudendo secretum.
Quae enim Deus membra fecerat, praevaricatio
in pudenda convertit, et non dicuntur membra,
sed pudenda. Quae pudenda in puncto illo baptismatis
 membra fiunt, sed mox iterum pudenda efficiuntur ex
membris; non enim re, sed spe instaurati sunt. Concupiscentia
enim carnis, quae per praevaricationem
Adae regnat in corpore tanquam lex peccati, iterum
sibi vindicat baptizatum, totumque animum ejus conatur
evertere. Haec enim radix illius plagae est, quam
Christus salvavit. Salvavit autem sic, sicut Apostolus
dicit: Spe salvi facti sumus. Et jubet nos animum ad
invisibilia contemplanda transferre, nec de his quae
videntur praesumendo corruere: et ideo dicit: Spes
autem quae videtur, spes non est. Ne forte aestimarentur
per baptismum ita tolli peccata, ut etiam radices
ipsae peccatorum pariter evellantur. Motus enim ille
pollutionis, qui per praevaricationem naturam invasit,
ita remanet in baptizato, sicut radix capilli, cum fuerit
 novacula in superficie emundatus et rasus. Rasus
enim est, ut emundaretur locus: non est eradicatus,
ne ulterius nasceretur. Si enim ex integro per baptismum
omnis praevaricationis Adae fragilitas tolleretur,
baptizati omnes nullo caloris motu traherentur ad
crimina, nullus sordibus inquinaretur humanis, nullus
concupiscentiae stimulo pungeretur. Sed quia spe salvi
facti sumus, quod adhuc non videmus, per patientiam
 exspectamus.  Venit tempus in quo neque nubant,
neque uxores ducant, sed sint sicut angeli in
coelis (Matth. XXII, 30). Cum enim corruptibile hoc induerit
incorruptionem, et mortale hoc induerit immortalitatem,
tunc fiet sermo qui scriptus est: Absorpta est
 mors   in victoriam. Ubi est, mors, contentio tua? ubi
est, mors, stimulus tuus? Stimulus autem mortis peccatum;
virtus vero peccati lex (I Cor. XV, 54-56). Tunc
dicemus: Deo gratias qui dedit nobis victoriam per
Dominum nostrum Jesum Christum (Ibid., 57).