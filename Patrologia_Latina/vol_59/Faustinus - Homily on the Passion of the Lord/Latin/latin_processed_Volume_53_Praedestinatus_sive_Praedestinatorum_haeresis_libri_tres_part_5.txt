LIBER TERTIUS,
Refutationem continens libri superioris sub. S. Augustini nomine conficti, 
Hactenus haereticorum omnium incensae sunt silvae,
in quibus latrocinante perfidia divitiae fidei pervasae
sunt, praedam passa Ecclesia, animarum sanguis effusus.
Verum quia solitum est spinis post incendium
iterum pullulare, falcem divini judicii teneamus, ut
 rediviva et contra coelum euntia spinarum capita
amputemus. Non deerunt, procurante Deo, huic agro
cultores, ut possint beati immaculati   in via, immaculati
in fide, qui ambulant in lege Domini (Psal.
CXVIII, 1), absque impedimento sentium pervenire
quo pergunt. Nonagesimam haeresim Praedestinati
fecerunt, ostendentes libros falsos quos Augustini
confingunt, cujus dicta in multis locis leguntur istis
libris valde contraria. Datur ergo catholicis vera suspicio
quod tam scelerata  dicta viri orthodoxi esse
non possint, quae dantes manus Mathematicis, dicunt
humanum genus ita divinis praedestinationibus sub
jacere, ut mala omnia quae geruntur in saeculo, Dei
dicantur voluntate committi. Ne ergo participes nos
eorum timor humanus aut verecundia faceret, omnium
haereticorum egimus curas, et invenimus neminem
 pejus potuisse errare, quam hos qui dicunt mala
omnia et crimina Dei praedestinatione committi. Habeant
ergo omnes haeretici unum librum, in quo eos
non de potestate, sed de ratione vera damnavimus,
ut sciant Praedestinati nulli nos consentire haeretico.
Habeant et Praedestinati unum librum, in quo eos
Deus ipse convincit, qui scit se nullum praedestinasse
ad malum, omnes autem praedestinasse ad bonum:
ut quod bonum est, ipsius comprobemus. Omnia
enim bona quae faciunt nunc homines, aut quae ab
initio fecerunt, vel facturi sunt, Dei gratia, Dei clementia,
 Dei dicimus auxilio, Dei etiam praedestinatione
completa. Praedestinatione autem, non qua
vim faciat Deus bonum nolentibus, sed qua ipse nunquam
mutet sententiam bonitatis, et incessanter sit
bonum volentibus promptus, malum autem volentibus
imparatus. Siquidem venientibus ad bonum,
fidei eorum statim remunerationem exhibeat, conferendo
indulgentiam peccatorum, et Dei filios faciendo;
euntibus autem ad malum non statim poenam
inferat quam merentur, sed exspectationis suae pias
largiatur inducias. Hoc propositum Dei praedestinatum
confitemur et fixum. Ergo dum mala fiunt, non
Deus suum propositum subduxit, sed homo suum
contemptum induxit; nec Deo volente factum est
aliquando peccatum, sed homine est negligente commissum.
 In tantum Deo nolente humanum deliquit
genus, ut semper peccata exercentibus irasceretur,
et justitiam agentibus subveniret. Denique dum totus
mundus a justitia declinasset, et dignus esset diluvii
perire naufragio, docetur Deus voluisse eum per
suam correptionem salvari. Nam quid est quod apostolus
Petrus dicit? Exspectavit Dei patientia eos qui
increduli fuerunt in diebus Noe, cum fabricaretur
arca (I Pet. III, 20). Dicite nobis, quid exspectabat
Dei patientia? Nunquid praedestinatam perditionem,
an provocatam conversionem? Fabricatio itaque arcae
diluvii exstitit praedicatrix. Clamabat ascia, sonabat
malleus, contestabatur serra, ipsa infidelibus
praedicabant ferramenta diluvium. Datis itaque centum
annorum induciis, praecessit lex, quae perituros
 diceret posse poenitendo evadere: quam non praedestinatio
impediit, quae negaret posse corrigendo
salvari. Si enim praedestinatio finibus suis terminum
fixit, injusta est lex, quae fines cupit invadere alienos.
Ergo ut praedestinationem constituas, praecepta convince:
da legi repudium, ut regnum praedestinationi
inducas; lex enim imperare omnibus semper voluit,
et nunquam  ulli servire. Si ergo praedestinatio imperium
legis evacuat, et lex praedestinationis jura
conturbat,  una e duabus tyrannidem gestat. Eligite
nunc, catholici, cui colla subdamus. Si legi,
negemus praedestinationem ab imperio suo legem
excludere, quia lex dicit: Custodi praecepta mea, et
vives; praedestinatio autem dicit: Vasa irae jam aptata
ad interitum, et vasa misericordiae quae vocantur ad
 vitam. Utrumque scriptum est: quid nunc faciamus,
eligite. Si jam sunt vasa irae aptata a Deo ut peccent,
et sunt vasa misericordiae aptata ad vitam ut
vivant, fundamus nos omnes praedestinationis imperio,
et legem cum suis praedicatoribus expellamus.
Et ne forte hoc ausu facinoris  novum putetis esse
peccatum, fecit hoc ab initio omnis turba peccantium.
 Nam ut quid interfecta est prophetarum et
apostolorum, et omnium turba sanctorum, nisi hac
de causa, quia legem Dei humanis sensibus ingerentes,
arguebant in peccatoribus vitia? Qui si voluissent
adulationis voce regnum praedestinationis inducere,
exclusa lege justitiae, nullus fuisset occisus.
Dicebant enim illis, sicut scriptum est: Nolite praedicare
nobis dura (Isa. XXX, 10). Quid est, nolite
praedicare nobis dura? Hoc est sine dubio, nolite
nobis per legem comminantem praedicare supplicia.
Illi ad haec: Si vos nostri temporis monitores audissent,
habuerant illis in his verbis adulando servire,
et, sicut vos facitis, per legis eos testimonia male
interpretata decipere .
  I. Estote securi de ordinatione Dei, quam praedestinando
 constituit. Cui vult Deus miseretur, et quem
vult indurat. Non est enim volentis, neque currentis,
sed miserentis est Dei. Potestatem habet figulus luti
ex eadem massa facere unum vas ad honorem, alium
ad contumeliam. Caro adversatur spiritui, spiritus
carni. Haec invicem sibi adversantur, ut non quae vultis
ipsa faciatis. Jam praedestinavit Deus quos praesciit;
et quos praedestinavit, hos vocavit; quos vocavit,
hos justificavit; quos autem justificavit, hos magnificavit.
Non est in homine via ejus. Quod putatis vos
in eo quod bene agitis esse laudandos, cum ideo lex
loquatur, ut timorem incutiat? Caeterum nihil sit, nisi
quod voluerit Deus: quem voluerit esse sanctus, sanctus
est; aliud non erit: quem praescierit esse iniquum,
iniquus est; non erit aliud. Praedestinatio enim Dei
 jam et numerum justorum, et numerum constituit peccatorum:
et necesse erit constitutum terminum praeteriri
non posse.  Haec quae dicitis si dixissent,  hominum
quidem temporales evaserant iras, sed invenerant
Dei aeterna supplicia. Non ergo hoc dixerunt,
sed dixerunt: Haec dicit Dominus: Si volueritis et
audieritis me, quae bona sunt terrae edetis; si autem
nolueritis, neque audieritis me, gladius vos comedet.
Os enim Domini locutum est haec (Isa. I, 19-21). Et
iterum: Haec dicit Dominus: Quia vos recessistis a
me, et ego recedam a vobis, et tradam vos Assyriis   in
depraedatione: filios vestros in conspectu vestro occident
gladio, et uxores vestras abducent, quoniam contempsistis
legem meam, et quae ego nolui elegistis. Et
iterum: Haec dicit Dominus: Nunquid opprobrium
 factus sum domui Israel, quoniam me dereliquerunt,
et praecepta mea et legitima mea computaverunt pro
nihilo? Et iterum: Quoniam vocavi et contempsistis,
ego quoque in vestra perditione ridebo, et gratulabor
  dum venerit super vos repentina calamitas (Proverb.
I, 26). Haec et his similia dicentes, diversis sunt interfecti
suppliciis. Unde et Dominus ad populum
 civitatis in qua prophetae fuerant interfecti, clamat
tam in prophetis quam in Evangeliis suis dicens:
Jerusalem, Jerusalem, quae occidis prophetas, et lapidas
eos qui ad te missi sunt, quoties volui congregare
filios tuos, sicut gallina congregat pullos suos sub alis
suis, et noluisti (Matth. XXXIII, 37)? Noluisti, inquit,
quod volui; voluisti quod nolui. Si ergo noluit Deus
quod illi voluerunt, aut coactus a potentiore alio
praedestinationem constituit; aut si ipse constituit,
calumniam fecit. Ut quid enim dicit homini: Hoc
volui quod noluisti, si scit se eum praedestinasse ne
vellet? Secundum vestram blasphemiam excluditur
reatus hominis, et apparet calumnia Dei: et probatur
innocens qui delinquit, et injustus qui punit.
Dolendum enim est peccanti potius quam irascendum,
 quia vim passus est a praedestinatione divina,
cum rueret ad praecipitia criminum. Hoc enim voluit
qui creavit; qui enim creavit, ipse praedestinavit.
Quod si ita est, constat non suum esse vitium omnino
qui peccat. Si ergo non suum habet vitium
omnino peccat, et constat a justo Deo extranea esse
universa quae damnat, cujus invenitur factum, hujus
invenietur esse peccatum. Nulla enim ratio patitur
ut ubi alter praedestinator est, ibi alter praevaricator
esse dicatur; nec recipit hoc boni et justi aequitas, ut
praedestinationem suam crimen faciat alienum. Ergo
ut peccantem punias ostende praedestinantem; da auctorem
praedestinationis, ut possis judicem monstrare
peccati, quia unum eumdemque ostendere non potes
praedestinantem  atque damnantem. Si enim Deus
 auctor est enim praedestinationis, et operum nostrorum
ipse est constitutor, ostendite alium qui puniat
praedestinata peccata; aut si quasi justus injusta humani
operis facta condemnat, hujus injustitiae alium
praedestinatorem ostendite. Cui enim displicet factum,
nunquam potuit ab eo ut fieret  constitutum.
Perquam enim stultum est, si ipsum praedestinatorem
eumdem damnatorem operum confiteris. Nullus
enim tam impius quam is qui rem a se praeordinatam
exhorreat, et id puniat factum, quod ipse praeordinavit
ut fieret. Nisi si forte, animo ad meliora
converso, mutabilitate consilii, quod prius fecit judicat
esse damnandum, quod qui agit doctrina melioris
impellitur. Qui vero in omnipotentiae virtute
consistit, et nec parem novit, nec superiorem metuit,
 dicite nobis praedestinationem suam quo compellente
damnavit? quia si praedestinati opera rea
est, multo magis praedestinantis ordinatio criminosa.
Si enim is qui praedestinatus est, per praedestinationem
ipsam reus est; quanto magis ille cujus praedestinatio
facta est, vocatur in culpam? Cavete, obsecro,
ne haec adulterini seminis zizania casto Ecclesiae
dogmati aspergantur: quia peccatum non a praedestinante
dirigitur, sed a delinquente committitur.
 Recedant ergo vana argumenta verborum. Nihil habent
omnino commune praevaricatio delinquentis et
praedestinatio vindicantis: quia peccatum in voluntate
transgressoris est, praedestinatio autem in redemptoris
est ordinata virtute. Non enim aliud praedestinavit
iste qui condidit, nisi ut secundum ejus
homo possit vivere voluntatem. Nefas est enim, et
nimis est criminosum, ut praesumptio hominis ex Dei
credatur praedestinatione descendere, et delinquentis
vitium praeordinatio futuri judicis aestimetur.  Occurrunt
hoc loco, et dicunt: Per praescientiam Deus
praedestinationem suam constituit. Nam quos praesciit
nullo modo converti, hos praedestinavit ad mortem;
et quos praesciit omnimodo converti, hos praedestinavit
ad vitam.  Videamus nunc si non iniquis
 ambagibus judicium Dei ad praejudicium justitiae
trahitis. Ergo adhuc non sunt creati homines, et
jam a justo Deo praejudicium patiuntur? Videtur
mihi quod alterum vobis  invenissetis Deum, qui
tam impius sit, ut a praejudicio circumveniat humani
generis massam, et nondum nati hominis merita dispungendo
constituat, ac praedestinationis suae vinculo
ad peccandum astringat; et cui adhuc conceptio
non est, jam illi praeparet aeterna supplicia; et
cui adhuc non dedit lucis hujus labentis transitoria
munera, jam illi perpetuas tenebrarum praeparet
poenas. Quaerite vobis, ut dixi, alterum Deum de
quo ista dicatis. Nam hunc pium et clementem
 nostrum nunquam ad hoc provocabitis, ut  saltim
blasphemiis vestris commotus, etiam vobis hoc faciat.
 Nam qui vos patienter tolerat, nescio jam cui peccanti
non parcat. Quotidie nobis injuste agentibus subvenit,
et recentioribus delictis subinde recentiora indulgentiae
suae dona largitur; et vos dicitis: Jam ante
mundi constitutionem indignatus nobis pro futuris peccatis
praedestinavit sententiam. In praesenti se blasphemantibus
veniam tribuit; et vos dicitis: Jam tunc
indignatus est  contra peccaturos, et praedestinavit
eos ad mortem, quando prima liniamenta generationis
humanae formavit. Jam ergo tunc egit judicium
mundi, antequam ipsum mundum statueret, ut jam
post finem saeculi non inveniat  quem punire. Laborem
sibi forte voluit tollere, et ne non occurret post
facta sua homines judicare, ante eos praedestinavit
ad mortem, quam crearentur ad vitam. Et tamen,
 si ipse creavit quos praedestinavit ad poenas, praevenit
meritum occidendi; et qui adhuc non coepit vivere
sententiam jam aeternae mortis accepit. Hoc Deus noster
nunquam fecit: si vester est aliquis alius, ipsi
istas irrogare blasphemias. De Deo autem nostro dicit
propheta: Vivo ego, dicit Dominus; quia cum
dixero peccatori: Morte morieris, et peccator se abstulerit
a via sua mala, et a studiis suis pessimis, vivo
ego, dicit Dominus, vita vivet, et non morietur in delicto
 suo quod fecit. Et si dixero justo: Vita vives, et recesserit
post haec a justitia sua, vivo ego, dicit Dominus,
quia morte morietur:   justitiae ejus non liberabunt
eum in die qua recesserit a justitia et fecerit iniquitatem;
in iniquitate sua morietur (Ezech. XXXIII, 13 seq.).
Vides nostrum Deum ex utroque latere et justum monere,
ne per securitatem corruat, et peccatorem alloqui,
ne  pro desperatione non surgat. Si alicubi vos
legistis de Deo: Vivo ego, dicit Dominus, quia quem
praedestinavi ad vitam aliud non erit, et quem praedestinavi
ad mortem, sine dubio morietur; quis vos
ferret ista docentes? Ecce contra sententiam vestram
Deus loquitur, et ipsi Deo de se testimonium danti
non creditis. Nec justus securus sit, inquit, si dixero
ei: Vita vives, quia si recesserit a justitia, in iniquitate
 morietur; et cum dixerim peccatori: Morte morieris,
et conversus fuerit, vivo ego, dicit Dominus, iniquitatum
ejus non recordabor, vita vivet. Nolo enim
mortem morientis, tantum ut convertatur et vivat.
 Occurrunt nobis iterum clamantes: Hoc in veteri
lege scriptum est, in novo autem Apostolus clamat:
Vasa irae aptata in interitum (Rom. IX, 22).  Ergo
si ante adventum pietatis pietas jam exuberabat;
quanto magis nunc, ubi pietas ipsa pro impiis sententiam
impietatis accepit, ut impios a reatu suo
absolveret, et eos ad indulgentiae gratiam revocaret?
Videamus ergo vasa irae quo ordine aptentur in interitum.
Audi Apostolum, non Dei praeordinationi
hoc, sed hominis negligentiae vel diligentiae applicantem.
In magna, inquit, domo non sunt tantum vasa
 aurea et argentea, sed et lignea et fictilia; et quaedam
quidem sunt in honorem, quaedam autem in contumeliam.
Si quis ergo mundaverit semetipsum ab his, erit
vas   in honore sanctificatum, utile Deo ad omne opus
bonum paratum (II Tim. II, 20-22). Ergo vasa aptata
irae in interitum, si se emundaverint ab his pro quibus
aptata sunt in interitum, erunt vasa in honore
sanctificata, et Deo utilia ad omne opus bonum parata;
secundum quod supra dixit ad prophetam: Cum
dixerim peccatori: Morte morieris (Ezech. XXXIII, 34),
hoc est, cum dixerim: Eris vas aptatum ad interitum,
et hic peccator converterit se ab iniquitate sua, hoc
est, cum sit vas aptatum ad interitum, mundaverit
semetipsum ab his, erit vas in honore sanctificatum.
Postea quam hinc eos superaveris, ad obscuriora loca
 Scripturarum confugiunt, ut sagittent in obscuro rectos
corde.
II.  Nescitis, inquiunt, quia scriptum est: Jacob dilexi,
Esau autem odio habui? Cum enim nondum
nati fuissent, nec aliquid egissent boni vel mali, ex
praescientia dictum est, ut unus haberetur odio, alius
amaretur.  Necesse nobis erit in hoc loco, de lumine
sacrae legis interpretatiunculae hujus lumen incendere,
ut detegamini non aliud in obscuris locis  vos figere,
 nisi ut simpliciter ambulantes exspolietis catholicos
vestitu deaurato, et induatis eos pannis haereticorum
sordibus plenis. In Geneseos libro de Rebecca dictum
est: Duae gentes et duo populi de tuo utero prodient,
et populus populum superabit, et major serviet minori
(Gen. XXV, 23). Prophetia ergo non de his est qua
secundum carnem nascebantur, sed de duobus populis
Judaeorum et gentium: in quo major populus Judaeorum
serviet minori, id est, gentium. Sic enim et
sequitur Apostolus: A praesciente, inquit, dictum est,
quia major serviet minori (Rom. IX, 12). Ut quid hoc
dixisti, o beate Paule apostole? peto ut respondeas.
Nunquidnam propterea hoc dixisti, ut praedestinatio
praejudicium nascituris afferret? Respondet ita Apostolus:
Ego propter hoc dixi, Major serviet minori,
 ut electio ex gentibus fieret. Ergo si prophetiae hujus
mysterium nobis interpretatur Apostolus, tu quis es
qui aliter quam explanavit nobis magister verus istum
sensum exponas, cum dictum ab eo quod si angelus
de coelo evangelizaverit vobis praeter quam evangelizavimus
vobis, anathema sit (Gal. I, 8)?
III.  Occurrunt hoc loco renovato certamine
dicentes: Nos non dicimus praeter quam evangelizavit
Apostolus. Per praescientiam Dei praedestinationem
factam ipse commemorat; de Deo ipse dicit:
Quos vocavit, hos praedestinavit (Rom. VIII, 30).
Si praescientem et praedestinantem, et vocantem in
Apostolo legitis, nobis ut quid impingitis crimen?
 Nos vobis crimen non impingimus, sed probamus.
Sive enim vos peritos dicatis, arguimus non
 sic sensus apostolicos vos debere concidere; sive vos
probetis imperitos, increpamus non scientes praesumere
non debere, et ejus rei magisterium polliceri,
cujus nunquam voluistis esse discipuli. Vos enim, si
voluissetis discere prius, et sic docere, ab istis interpretationibus
fugientes, a Dei aequitate nunquam
 recesseratis, nec diceretis quia non omnes homines
vult salvos fieri. Apostolus autem legis peritus noster,
omnibus se omnia factum dicit, ut omnes lucrifaceret
peccatores (I Cor. IX, 22). Jam enim didicerat, quia
conclusit Deus omnia in incredulitate, et vult ut omnibus
misereatur (Rom. XI, 32). Didicerat quod omne
os deberet obstrui, et subditus deberet fieri omnis
mundus Deo (Rom. III, 19), et ideo dicebat: Dico
autem per gratiam quae data est mihi, omnibus qui in
 vobis sunt (Rom. XII, 3). Et iterum: Corripientes omnem
hominem, et docentes (Coloss. I, 28). Et iterum:
Idem Deus dives in omnibus vobis (Rom. X, 12). Et
iterum: Apparuit gratia Dei omnibus hominibus, erudiens
nos et docens (Tit. II, 11), ut sit omnis homo
perfectus in Christo (II Tim. III, 17). Et quia sciebat Filium
Dei pro omnibus natum, pro omnibus passum,
ideo clamat, dicens: Hoc placitum est coram Salvatore
nostro Deo, qui vult omnes homines salvos fieri,
 et in agnitionem veritatis venire (I Tim. II, 3). Unde
etiam quotidie nobis in Evangeliis suis ipse Dominus
clamat, dicens: Venite ad me, omnes qui laboratis et
onerati estis, et ego vos requiescere faciam (Matth. XI,
28). Unde ut doceret se nullum hominem, a sua largitate
repellere, promptus, liberalis, abundans, nunquam
minus faciens, loquitur in Evangeliis suis dicens:
Omnis qui petit accipit, et qui quaerit invenit,
et pulsanti aperietur (Matth. VII, 8). Nam et Scriptura
veteris Testamenti omnes ad audiendum gentes invitans,
dicebat: Audite haec, omnes qui habitatis orbem,
quique terrigenae et filii hominum, simul in unum dives
et pauper (Ps. XLVIII, 3). Et ideo idem Apostolus,
videns quia omnes homines vult Deus, non tamen
omnes homines Deum volunt, futurum judicium memorans
 clamat, dicens: Omnes nos oportet manifestari
ante tribunal Christi, ut recipiat unusquisque propria
corporis, prout gessit, sive bona sive mala (II Cor.
V, 10). Unde et apostolus Petrus: Gratia, inquit, Dei
super omnes, et in omnibus vobis. Prophetae omnes
vocant, apostoli omnes vocant, Christum omnes vocat,
in toto orbe terrarum sacerdotes Dei innumerabiles
omnes vocant ad gratiam et ad misericordiam
Dei et ad indulgentiam. Soli duo aut tres homunciones,
caecum habentes cor, egrediuntur cum his libris
apostaticis, quos viri catholici esse confingentes, totum
vulnerant mundum: quibus novum genus blasphemiae
inducentes, dicunt quod Deus non omnes homines
vult salvos fieri, et in agnitionem veritatis venire;
atque unius loci obscuritatem passi;   tanto lumini,
 tamque immenso splendori, tenebrarum suarum
volunt inferre caliginem. Sed quia lux lucet in tenebris,
et tenebrae eam non valent comprehendere
(Joan. I, 5), juvante Domino, ex ejus thesauris accipientes,
locum quem putant haeresi suae manum porrigere
  explanavimus. Dicamus nunc et de praescientia
et de praedestinatione. Praesciit Deus et praedixit
quod in semine Abrahae, hoc est in Christo, benedicerentur
omnes gentes. Quod dum fieret, Judaei
satis moleste serebant. Nam ideo comprehendebant
apostolos, et in custodiis retinebant, dicentes eis:
Praediximus vobis ne praedicaretis hoc nomen; vos autem
  replestis omnes doctrina vestra (Act. V, 28).
Apostolus autem Paulus, videns Judaeos in eo deficere
quod gentes introirent ad fidem, et excluderent Judaeos
 a privilegio Synagogae per privilegium Ecclesiae,
alloquitur eos ut non contristentur, dicens (I Thess.
II, 16). Quid nunc prohibetis nos gentibus loqui ne
salvae fiant, cum sciatis Deum dixisse ad Abraham,
quod in semine tuo haereditabo omnes gentes (Gen. XXII,
8; Act. III, 25)? Praesciit enim Deus,   quod Filium
ejus essent negaturi Judaei, et essent ei gentium populi
credituri. Et ideo ait: Quos praesciit, et praedestinavit
 conformes fieri imaginis Filii sui, ut sit ipse
primogenitus in multis fratribus (Rom. VIII, 29). Judaei
enim per circumcisionem filii Abrahae docentur, gentes
autem per baptismum filii Dei fiunt, et est illis
frater primogenitus Filius Dei. Unigenitus, inquam,
specialiter Filius Dei, frater fit eorum qui generaliter
filii Dei adoptantur; unde et dicit Patri: Narrabo
nomen tuum fratribus meis (Ps. XXI, 23). Hos ergo
gentium populos praesciit, ut diximus, quod Filium
suum quem Judaei   crucifixuri erant, sincero corde
susciperent, et ut decebat Dei Filium adorarent:
  Quos ergo praesciit, et praedestinavit conformes fieri
imaginis Filii sui, ut Filius ejus esset primogenitus in
multis fratribus, hos praedestinavit; quos autem praedestinavit,
hos vocavit.   Si interrogas Apostolum,
 quando praedestinavit, dicit tibi: Tunc quando dixit
Abrahae: In semine tuo haereditabo omnes gentes. Et
ideo per prophetam   dicit: Audite haec, omnes gentes
(Ps. XLVIII, 2). Dicit ergo Judaeis: Nihil novum vobis
videatur fecisse Deus, qui voluit promissum patri
nostro Abrahae complere quod promiserat, ut in semine
ejus haereditentur omnes gentes. Ergo quia omnes
gentes praedestinavit,   omnes gentes conclusit in incredulitatem
ut omnibus misereatur (Rom. XI, 30).
Ergo quos praedestinavit, hos vocavit; quos vocavit, hos
justificavit, auferendo universa peccata; quos autem
justificavit, ipsos et magnificavit, id est, filios Dei fecit.
Quid ergo murmurantes estis, o Judaei, prohibentes
nos gentes alloqui? Si Deus pro nobis, quis contra nos
(Rom. VIII, 31, 32)? id est, quid in nos mittitis manus,
 et in apostolos Dei scandalum patimini? Si enim Deus
Filio suo non pepercit, sed pro omnibus nobis tradidit
eum, nota tibi, Praedestinate, quid dicat: Sed pro
omnibus tradidit eum. Dicendo pro omnibus tradidit
eum, et Judaeis amputavit scandalum, et vestram intentionem
exclusit. Miror autem prudentiam vestram
sic legisse locum istum: Quos praedestinavit hos vocavit,
ut ad unum versiculum qui in ante est timuissetis
accedere.  Quando enim venistis ad hunc locum,
quasi satisfactum putantes intentioni vestrae, noluistis
in ante ad versiculum qui vos convincebat aspicere,
id est, pro omnibus tradidit eum; sed clausistis codicem,
et coepistis clamare: Non omnes vocat Deus ad
gratiam suam, non omnes invitat; et dicentibus nostris:
Ergo non omnes vocat? vos respondistis: Non
 omnes vocat. Stupentes itaque nostri atque anxiantes,
eo quod audirent quod nullus unquam haereticorum
dixerat, interrogaverunt peritiam vestram dicentes:
Unde probatis quia non omnes vocat Deus ad
gratiam suam? Ipse Deus non vult eos vocare? an
vult et non potest? an non merentur? Si vult et non
potest, blasphematur impotens: si potest et non vult,
videtur iniquus; si ipsi non merentur, ergo jam gratia
 non est gratia, et res meriti humani est vocatio,
non gratiae Dei: si autem gratiae Dei est,  et non
meriti hominis, omnes vocat. Omnes enim peccaverunt
et egent gloria Dei, ut dicit Apostolus (Rom. III,
23); et adjecit: Justificati itaque gratis in gratia ipsius
in redemptionem quae est in Christo (Ibid., 24). Ecce
gratis, ecce et redemptio. Audenter dico: Ubi est
praesumptio de merito humanitatis, non est gratia divinitatis;
omnia enim quae gratiae Dei esse credimus,
meritis nostris applicare non possumus. Ergo si gratiae
est et non meriti, quomodo vos dicitis aliquos
non vocari, quia sunt ejus vocatione indigni? Si enim
nullus ex suo merito vocatur, sed ex dono gratiae Dei,
et alius vocatur, alius recusatur, personarum, Deus
blasphematur acceptor. Arguuntur etiam apostoli
 ejus falsi testes indicii. Nam beatus Apostolus Petrus
clamat: In veritate, inquit, comperi, quia non est personarum
acceptio apud Deum (Act. X, 34); et beatus
Paulus: Non est enim personarum acceptio apud Deum
(Rom. II, 11); et iterum Dominus dicit de servis: Eadem,
inquit, facite illis remittentes minas, scientes quia
et vester et illorum Deus in coelis est, et non est apud
illum personarum acceptio (Ephes. VI, 9). Si ergo ita est,
immo quia ita est, unde probatis quia non omnes vocat
ad gratiam suam? aut quem non vult salvare, qui
pro crucifigentibus orat? In hac haerese diabolus tyrannidis
suae furore grassatur, ut lethali plaga pene universum
vulneret mundum. Infert bellum creatura Creatori,
et dicit ipsum praedestinasse quod punit, ipsum ut
fieret constituisse  quod prohibuit. Quod quam sit
 impium, quamque sacrilegum, quamlibet imperitus
agnoscet. Omne enim peccatum tunc peccatum recte
dicitur, cum et reatus delinquentis et aequitas judicantis
ostenditur; quia peccati supplicium praecedit
semper meritum facti: reum autem nemo facit, nisi
eum qui potuit declinare peccatum. Peccatum ergo
inter praedestinantem et operantem discerne, ut illius
factum malum hic, quasi alienum a se, aut damnet,
aut corrigat. A justo autem Deo aliena sunt universa
quae damnat. Unde si praedestinatio in peccantem
ostenditur, nihil justo judici probatur debere
peccator; quia cujus asseritur praedestinatio, hujus
etiam operatio comprobatur.  Videtisne, obsecro,
quam graviter blasphemetur his assertionibus Deus?
Si enim praedestinationis ejus vis eo usque adducitur,
 ut ejus dicatur praeordinatione peccatum, fructus malus
non nisi ex impia radice procreatur. Erit ergo
secundum manichaeum alius Deus malorum, alius bonorum:
ut quae bona sunt, bono ascribantur; et quae
mala sunt, malo: ne videamur pejus Manichaeis inclamare
blasphemium, cum unum eumdemque Deum
quem bonum confitemur et justum, hunc praedestinasse
omnia scelera aestimemus. Recedant igitur vana
argumenta verborum. Nihil habet commune praevaricatio
 delinquentis et praedestinatio ulciscentis: quia
peccatum in contemptu transgressoris est, ultio vero
in judicis aequitate consistit. Tollite itaque e duobus
unum, aut judici praedestinationem ut probetis justum,
aut alterum judicem futurum ostendite. Nulla
enim ratione constitutum suum poterit punire qui
judicat: quia si malum praedestinationi dederis Dei,
voluntati hominis dare non poteris. Aut enim accusa
reatum in homine, et tolle te  a blasphemio Dei: aut
si praedestinationem a Deo asseris constitutam esse
peccanti, reatum quidem peccatori tulisti, sed Deo
crimen impingis. Certe peccatum certum est nihil
aliud esse, quam praevaricationem hominis, et praedestinationem
nihil aliud, nisi ordinationem Dei. Quomodo
ergo tam diversa sibimet tamque contraria ad
 unam compaginem venire potuerunt, ut quod bonum
Dei est malum hominis fiat, et delinquentis vitium dicatur
praeordinatio prohibentis? Illud autem cur non
consideratis, qui praedestinatione Dei putatis homines
consentire peccatis? Omne certe peccatum vult et
desiderat diabolus fieri: et creditis quod praedestinationem
suam Deus ad diaboli desiderium et ad hominis
interitum posuit, et voluit praedestinationem
suam servire voluntati diabolicae, ut  ad libitus daemonum
homines, ante propriae voluntatis meritum,
reos jam addiceret inimico? Hactenus blasphemias
hujus loci detexisse sufficiat. Pavido enim corde intolerabili
tremore deficio. Octoginta et novem haereses
in primo libello conscripsimus; nullam ita hominibus
ad crimina frena laxasse conspeximus; nullam
 sic blasphemias in Deum astruentem invenimus. Fateor,
catholici confessores, crescunt eis in hac defensione
blasphemiae. Peto itaque vestrae fidei puritatem,
ut dimicantem me vestris precibus adjuvetis,
contra hos agentem, quorum tota verba blasphemiae
sunt. Fateor, inquam, charissimi, universa mei corporis
membra torpescunt, animus deficit, auditus intremuit,
facies pallore distabuit, capillorum seges in
vertice riget, mens intus cum suis consiliis metu
quassante afflicta est, lingua ipsa in suo atrio moveri
non praevalet; quoniam contra eos loquimur, qui dicunt
Deum diaboli voluntati servire.
IV. Jam enim, inquiunt, praedestinavit Deus homines,
sive ad justitiam, sive ad peccatum: et idcirco
quod eos voluit esse qui condidit, aliud esse non possunt.
 Cum interrogaveris eos, ut quid tantum blasphemiae
proferant, dicunt quia dixit Apostolus: Quos
praedestinavit, hos vocavit (Rom. VIII, 30).
V. Ideoque aiunt,  quos semel Deus praedestinavit
ad vitam, etiam si negligant, etiam si peccent, etiam si
nolint, ad vitam perducentur inviti; quos autem praedestinavit
ad mortem, etiam si currant, etiam si festinent,
sine causa laborant.  Quis non videat, quod hoc
dicto tollatur sollicitudo justis timendi ne corruant,
 et peccatoribus amputetur effectus sperandi ne surgant?
Evasimus blasphemias Dei; ad ruinas hominum
venimus. Si enim ita est, ut unusquisque hoc sit quod
praedestinatus est, cessat lex, cessat sacerdos, cessat
devotio populi, clauditur aula confugii, evacuatur sinus
Ecclesiae, nullus genu curvat Deo, nullus benedictionibus
inclinat caput; clauduntur apices Dei,
atque universa simul virtutum studia evanescunt.
VI.  Quantumvis enim, aiunt, quicunque studeat,
et a Dei Ecclesia, et a Dei sacerdotibus, et a divinis
studiis non recedat, si semel eum Deus praedestinavit
ad mortem, salvus esse non poterit. Judas
quotidie verbum vitae audivit, quotidie adhaesit Domino,
quotidie virtutibus occupatus, quotidie ipsum
Filium Dei monitorem audivit: et quia praedestinatus
 est ad mortem, uno ictu subito interiit. Saulus quotidie
persecutor, quotidie lapidator Christianorum, quotidie
vastator Ecclesiarum et quia praedestinatus est ad vitam,
uno ictu subito vas electionis est factus. Quid
ergo, inquiunt, tu qui in peccatis permanes, expavescis?
Si te Deus dignabitur, sanctus eris; aut quid tu qui in
sanctitate vivis, sollicitus redderis? Si Deus noluerit,
nunquam corrues. Uterque de Deo securi estote. Nunquid
tu qui sanctus es, et sollicitus es ne corruas, et
die noctuque orationibus ades, occuparis jejuniis, et divinis
lectionibus diligenter insistis, exhortationibus
vacas atque omnibus sanctis studiis quotidie immines,
nunquid tua voluntate salvus eris? Nunquid sanctior
eris Juda, qui accepit potestatem infirmos curandi, daemonia
fugandi, mortuos suscitandi, calcandi super
 serpentes et scorpiones, collega apostolorum, Christi
discipulus; et tamen quia praedestinatus est ad mortem,
mortem aeternam invenit? Cessa esse sollicitus, et de
Dei esto voluntate securus; quoniam si te dignatur
Deus ut permaneas, sanctus eris. At tu qui peccator es,
disce a Paulo apostolo. Nunquid tu aliquando pejora
poteris committere quam ille commisit? et tamen quia
praedestinatus est ad apostolatum, evasit subito universa
peccata, et ab inferioribus inferiorum ad superna
superiorum ascendit.  Hic est omnis summa consilii
vestri; hinc decipitis mundum, hinc penetratis domos,
et captivatis mulierculas oneratas peccatis, quae
circumducuntur variis desideriis, semper discentes, et
nunquam ad scientiam Dei pervenientes (II Tim. III, 6,
7). Juvante itaque Domino, spiritus ille qui  falsorum
 senum adversum Susannam agentium scidit consilia,
hic spiritus nunc vos dividet adversum immaculatam
Dei Ecclesiam falsa tractantes. Et sicut illi de
sua sibi accusatione inventi sunt pleni fallaciis, ita
vos ex vestris vobis oppositionibus abscedetis superati.
Ipsa itaque verba dicimus inter initia quae ipsi
dixistis, sed aliter eorumdem verborum finem colligimus.
Dicimus enim justo: Certe Judas apostolus
fuit, et a Christi vestigiis non recessit, ex ore ejus
die noctuque consilia salutis accepit, signa virtutum
exercuit, et universa obtinuit apostolatus insignia;
et tamen quia negligens fuit, cecidit. Vigila ne corruas,
 esto sollicitus, quia adversarius tuus sicut leo
rugiens circuit quaerens ut transvoret (I Pet. V, 8).
Hoc autem quod cecidit Judas, non putes fuisse impietatis
Dei; neque enim Deus illum voluit esse malignum:
sed quia fur erat, et loculos habebat (Joan.
XII, 6), et erat in corde ejus radix omnium malorum
avaritia (I Tim. VI, 10), ideo corruit miser, et crepuit
medius (Act. I, 18), qui tanta dona divina neglexit,
qui, medico praesente, vulnera sua non solum
non curare, sed etiam augmentare studuit. In peccato
enim Judae vos ipsos judices petimus. Ita enim
vos, juvante Christo, concludimus, ut vos ipsos ex
vestro judicio superetis. In peccato Judae grande est
sacrilegium, incomparabile facinus, crimen immensum.
Dicite nobis, cui vultis hoc crimen ascribi? Ipsi
 Judae traditori, an Deo praedestinatori? Si, quod dici
pejus peccatum est quam hoc quod Judas exercuit,
hoc peccatum Dei praedestinatoris esse probaveritis,
fateor, vicistis; si autem ipsius Judae est traditoris,
defensio nostra accepit palmam: non enim Deus ipsum
talem vel praedestinavit, vel talem esse voluit.
Defendamus ergo sanctum et immaculatum a crimine
Dominum; ne quem ille tradidit per avaritiam, nos
per injustitiam accusemus; et tollentes crimen Judae,
Dominum vocemus in culpam. Si enim ideo talis
exstitit, quia talem illum Deus praedestinavit, non
quia ipse neglexit, ipsum quidem liberamus ab omni
pondere criminis, et tollentes nos ab increpatione
traditoris hominis, praedestinatoris Dei astutiam accusamus,
qui quasi voluerit apostolum fieri, ut eum
 ex apostolo faceret traditorem; quem quasi voluerit
elevare ad coelos, ut eum ex alto jactaret; quem
quasi voluerit daemonia ejicere, ut eum daemonum
traderet potestati. Quid moras innectimus? ante oculos
vestros utrosque habetis, o nostri temporis tractatores,
servum et Dominum, Magistrum et discipulum,
Deum bonum et hominem malum: unum accusate
quem vultis. Si Deum praedestinantem, Judas
immunis est; si Judam tradentem, crimen ejus Deum
praedestinasse docere minime poteritis, quia Dei
praedestinatio bona est, Judae autem traditio mala.
Bonus ergo rem bonam fecit, quia malum nunquam
fecisse credendus est. Et si praedestinatio Dei bona
est, et Judae traditio pessima, rei malae Judae et rei
bonae Dei convenire non potuit. Impossibile est enim
 tenebris et lumini, bono et malo, vitae et morti, veritati
et mendacio, simul habere consortium. Reddentes
ergo Judae soli peccatum suum ex integro, et
Deo honorem aequitatis suae integerrimum exhibentes,
nobis quoque reddite osculum charitatis. Laboratis
enim vano certamine, qui per Judam omnes
peccatores excusatis atque defenditis, Dei autem
justitiam accusatis. Nunc veniamus ad magistrum
bonum et vere beatissimum Paulum, et amota tergiversationis
insania, quod verum et integrum negari
non potest, explicemus. Aliud est, zelo malitiae persequi
aliquem innocentem, sicut fecit Cain, aliud est
 zelo Dei persequi, sicut fecit Elias; nec solum persecutus
est, sed etiam in conspectu suo multum populum
gladio jussit occidi. Cain unum occidit, et aeterna
damnatione punitur; Elias multos occidit, et ad gloriam
rapitur sempiternam. Non ergo, sicut vos putatis,
Cain imitatus est Paulus: sed zelo Dei ductus
Eliam secutus est. Dicas forsitan: Unde hoc probas?
Lege ad Galatas eumdem sibi testimonium perhibentem,
atque dicentem: Persequebar, inquit, Ecclesiam
Dei, et expugnabam illam super multos coaetaneos
meos in genere meo; abundantius, inquit, aemulator
exsistens paternarum mearum traditionum (Gal. I, 13,
14). Nunquid non omnibus catholicis notum est Deum
Hebraeorum hunc esse Patrem Domini nostri Jesu
Christi? Quem ergo defendebat? Patrem sine dubio,
 quia sacerdotes sui ei dixerant hunc non esse Filium
Dei quem crucifixerant. Credens itaque legi suae, credens
sacerdotibus Dei vivi, accepit ab eis epistolas,
ut pergens Damascum ad synagogas, vinctos adduceret
Christianos (Act. IX, 2). Prudentissimus vir atque
sapientissimus, qui sciebat se zelo Dei agere, sine
dubio videbatur ei quod inimicos Dei persequeretur.
Pro fide enim Dei, et pro veritate currebat. Non enim
Filium Dei esse Dominum Jesum Christum didicerat,
sed seductorem et deceptorem populi sui, a magistris
suis et a sacerdotibus suis ut audierat, aestimabat.
Animum itaque Eliae, non Cain habens, erga novos
cultores Dei fortiter insistebat, et ignorans crimina
pro virtutibus exercebat. Deus autem, cordis
inspector et fidei contemplator, fecit eum misericordiam
 invenire, quia ignorantiam ejus innocentia
comprobabat. Unde hoc probamus? Ipse dicit ad Timotheum:
Fui, inquit, persecutor et injuriosus; sed
misericordiam consecutus sum, quia ignorans feci. Vides
ergo quia ubi ignorantia est, invidia non est? A
justitia enim Dei ignoranti doctrina traditur; scienti
vero et contemnenti dictatur sententia. Unde per
obscurum ignorantiae ambulans Paulus, putabat se
inimicum Domini sui persequi: ardebat  in persecutione,
quia placere Domino bonus famulus studebat.
Non quiescebat, furebat, abundantius omnibus zelator
exsistens paternarum traditionum. Quorum patrum
gerens zelum? sine dubio Abrahae, et Isaac, et
Jacob? et qui horum Deus; sine dubio Pater Domini
nostri Jesu Christi. Ergo huic placere studens, putabat
 se ejus insequi inimicum; passus obscuritatem
sacerdotum suorum, quibus legis divinae imperio fidem
suam testimonium dantibus exhibebat. Omnibus
notum est quid habeat obscuritas. Nunquid non
ipse usus nos poterit edocere obscuritatis hanc esse
naturam, ut notum et ignotum, parentem et extraneum,
civem et barbarum, uno modo ante oculos afferat,
qui nisi locutus fuerit, quis ille sit penitus
sciri non poterit? Hic ergo, velut bonus custos vineae
Domini sabaoth domus Israel, velut bonus
 circitor, apprehenso baculo, per noctem ignorantiae
circumibat, ut quoscunque inveniret legentes
 vindemiam Domini, Eliae animo devastaret.
Servo itaque bono, pro Domini sui vinea vigilanti,
servo zelo fidei persequenti, servo Eliam imitanti,
servo in tenebris ignorantiae pro veritate certanti,
servo cui se sciebat dixisse ut pro veritate certaret
usque ad mortem: laboranti ergo, et in obscuro
 fidei persequenti, et nescienti quod ipse esset Dominus
suus, quem putabat inimicum Domini sui, succurrit
dicens: Quiesce, ego sum Dominus tuus. Modo
tu ipse judica de te ipso. Si introieris in vineam tuam
nocte, nunquid homo tuus aut servus tuus, in obscuro
noctis dum te senserit, et coeperit venire ut te
comprehendat, dic mihi, obsecro, veritatem profer
ex ore tuo; dic mihi, nunquid taces, et permittis te
teneri ab eo, quem probas quia non zelo, non inimicitiis
 facientibus te persequitur, sed te defendens,
dum te aestimat furem, te ipsum pro te ipso persequitur?
Huic tali servo et laus debetur et praemium.
Denique, cum dixeris ei persequenti te et volenti
percutere: Cessa, ego sum dominus tuus; statim abjecto
fuste de manu sua, prosternens se pedibus tuis
veniam postulat ignorantiae; atque illa hora hoc faciet
quod ei praeceperis. Ita ergo tunc beatus Paulus,
missus a sacerdotibus Dei, jam meritis apostolicis
plenus, vas electionis erat: habens intra se spiritum
Eliae, persequebatur, ut ei videbatur, inimicos legis
Dei, et quem putabat esse furem vineae Domini sui,
ipse erat Deus suus. Patiebatur enim noctem, cujus
ei obscurum fecerat incredulitas sacerdotum. Justus
vero Dominus in hac ipsa sibi persecutione, quam
 ipse patiebatur pro sua justitia, complacebat, quia
ipse dederat legem quam ille servabat. Non ergo
quasi personarum acceptor apprehendit nolentem et
fecit volentem, apprehendit infidelem et fecit fidelem,
apprehendit inimicum et fecit amicum, apprehendit
malum et fecit bonum: sed suum fidelem, et
pro se laborantem alloquitur, et dicit: Quid me persequeris
(Act. IX, 4)? At ille ipsa verba quae solent in
obscuro dici ait: Quis es, Domine (Ibid.)? et Dominus:
Ego sum Jesus Nazarenus quem tu persequeris (Ibid.).
Statim credit, statimque transfert se a Synagoga ad
Ecclesiam, non mutando Dominum, sed ipsum esse
quem semper coluit agnoscendo. Non ab alio Deo ad
alterum Deum veniendo, sed eumdem esse Deum
quem semper coluerat, comprobando. Non ab infidelitate
 ad fidem veniendo, sed ipsam fidem quam jure
habuerat, possidendo. Justus ergo Dominus servum
suum cognovit, secundum quod ipse Apostolus ad Timotheum
dicit: Cognoscit Dominus qui sunt ejus (II
Tim. II, 56). His autem quos videt non veritatis defensione,
sed vanae gloriae et cupiditate aliqua, ejus
se servos esse jactantes, clamat eis dicens: Discedite
a me, quia non novi vos (Matth. VII, 23). Verum quid
stamus in hoc loco, cum non solum has injurias Apostolo
irrogetis, ut dicatis eum invitum tractum, cum
ad unam vocem legatis eum de se dicentem: Si nolens
hoc ago, dispensatio mihi credita est; si autem volens
 hoc ago, mercedem accipio (I Cor. IX, 17). Excludite
eum a mercede sua, et dicite: Quia nolens
hoc agis invitus tentus, invitus tractus, non tu
curris; neque enim de cursu tuo proficis, esto jam
securus. Scias te, etiam si volueris peccare non posse.
Ad haec vobis ipse respondet: Ego sic curro,
non quasi in incertum (Ibid., 26); ego quotidie festino,
et ad bravium supernae vocationis extendor (Philipp.
III, 14). Et licet nihil mihi conscius sim, sed tamen
non in hoc justificatus sum (I Cor. IV, 4). Nolite
errare: Deus non irridetur (Gal. VI, 7), Ego enim,
nisi in jejuniis multis institero, et maceravero carnem
meam, et servituti tradidero, ipse reprobus efficiar
(I Cor. IX, 27). O magistrum bonum! o sapientem architectum,
et bonorum omnium instructorem! Sic
 fabricat Ecclesiam, qui vult exemplum salutis offerre.
Non resupinat animos in bono cursu satagentes, ut
putent se ita ad Deum pervenire, ut ab animis suis
tollant studium placendi Deo, et dicant: Non ei placebimus
de nostro studio, quid studemus? non ei placebimus
de nostro cursu, quid currimus? non ei placebimus
de nostra voluntate, quid volumus? non ei
placebimus de nostra vigilantia, quid vigilamus? non
ei placebimus de nostra oratione, quid oramus? si
praedestinati sumus ad vitam, reprobi non erimus.
Hoc excludens Petrus apostolus clamat: Vigilate,
quia adversarius vester sicut leo rugiens circuit aliquem
vestrum transvorare festinans (I Pet. V, 8). Et apostolus
Paulus: Nolite consentire operibus infructuosis
tenebrarum; magis autem et redarguite (Ephes. V, 11).
 Nolite, inquit, consentire. Vides consensum nostrum
quam caute informat? Scit enim per consensum notrum
unumquemque decipi, unumquemque salvari.
Consensum autem dico, in quo consentimus medico,
qui nos gratis curare volens clamat ad nos quotidie:
Venite ad me, omnes qui laboratis et onerati estis, et
ego vos requiescere faciam (Matth. XI, 28). Ideo audis
vocantem, ut te exhibeas respondentem. Hic qui
clamat ut omnes ad eum veniant, ignoravit doctrinam
vestram. Nam non diceret: Venite ad me omnes;
sed diceret: Veniant ad me qui sunt praedestinati ad
salutem, ut salventur, recedant a me qui sunt praedestinati
ad mortem ut puniantur. Sed non ita est,
ut ipsi docetis. Homo enim, si consensum suum a vocatione
Dei subtraxerit, perit. Medicus hic noster
 gratis quidem curat, sed imperat observantiam. Qui
non fuerit salvatus, aut vocantem contempsit, aut
invitantem renuit, aut ab his quae ei abstinere sunt
mandata neglexit. Hoc nos dicimus de medico perfecto.
Vos quid dicitis? Dicite quod vultis: si laudatis
medicum, et culpatis aegrotum, ostenditis medici
diligentiam et negligentiam aegrotantis.
VII. Non hoc dicitis, sed hoc dicitis quod habetis
in fallaciae vestrae libello conscriptum.  Omnes quos
scit dignos salute redemptionis suae Deus, hos ad salutem
praedestinavit; hos tantum salvat, quos se ad salutem
praedestinasse cognoscit. Salus enim Dei non voluntati
 hominis servit. Ipse enim scit cui quid faciat.
Nec enim antecedit arbitrii libertas gratiam Dei, sed
antecedit gratia Dei libertatem arbitrii.  Haec vestra
scripta sunt, vestra sunt dicta, veris falsa permixta.
Respondemus ad singula. Si omnes quos scit dignos
vocat, ergo omnes ad salutem praedestinavit, quia
omnes quotidie vocare non cessat. Si hos tantum
salvat, quos se praedestinasse cognoscit, ergo omnes
praedestinavit ad salutem, quia omnium Dominus et
salvator est. Si salus Dei non voluntati hominis obtemperat,
sed anticipat gratia Dei voluntatem hominis;
ostendite nobis quis nolens consecutus sit baptismatis
sacrosancta mysteria, et postea coepit per gratiam
velle quod noluit; aut quis unquam nolens egerit
poenitentiam, et postea quam reconciliatus est, sic
 coepit post indulgentiam poenitere. Duae istae res sunt
salutis humanae sacrificium et confessio. Sed et voluntarie
sacrificamus Deo, et voluntarie confitemur. Sacrificium,
quo sanguine Christi redimimur, et lateris
ejus unda perfundimur; confessio vero, qua confitentes 
errorem, iterum meremur veniam peccatorum.
Ergo duas istas species, quas solas scimus humano
generi posse succurrere, quas dicit sanctus spiritus
voluntarie fieri; videamus utrum, ut vos dicitis, ab
homine exigantur invito, an a voluntario flagitentur
obsequio. Si ab invito et a nolente, damus vobis manus,
vicistis; si a consentiente et a desiderante atque
volente, consensus veritatis dedit nobis victoriam
per Dominum nostrum Jesum Christum. Voluntarie
enim sacrificamus Deo, et confitemur nomini ejus,
 quoniam bonus est.
VIII.  Non ita est, inquiunt: Vana est et infructuosa
voluntas hominis, vanum est humanae voluntatis
arbitrium.  Si ad comparationem divinae gratiae hoc
diceretis, unum diceremus. Non enim humanam voluntatem
divinae gratiae praeponimus: omnia enim
quae bona sunt, non homini superbienti, sed Deo
ascribimus miserenti. Non tamen haec dicentes, hoc
possumus dicere quod vos et dicitis et scribitis: Vana
voluntas est hominis. Nos autem dicimus: Voluntas
hominis non est vana; quia si vana est, nec praemium
consequetur digna, nec supplicium meretur indigna.
Sed ne tam hebetes sitis, ut ne negligendo nec audiendo
ista quae asserimus cognoscatis, ite cum catechumenis
et cum poenitentibus vestris, ad omnium
 Ecclesiarum pontifices: et si videritis eos nolentibus
gratiam baptismatis tradere, aut nolentibus poenitentiae
imponere manum, sciatis vos esse catholicos.
Sin vero nec baptismatis gratiam ausi sunt tradere
nisi veram et integram exploraverint voluntatem,
nec manum imponere poenitenti nisi confessionem
voluntariam ostendenti, quid insaniae vestrae
vanitate attracti dicitis hoc loco: Antecedit gratia voluntatem?
Major quidem est gratia Dei quam voluntas
hominis; sed prior est voluntas hoc loco quam
gratia. Illa merito praecedit, haec ordine. Scio hoc loco
quas nebulas soleatis ignorantibus excitare, et calumnioso
 calliditatis ingenio in hac voce garrire. Ecce
dicunt: Prior est voluntas quam gratia. Nos in his
duobus locis dicimus priorem voluntatem quam gratiam,
in baptismatis consecutione, et in poenitentiae
conversione; ut non vestro consilio ducti homines,
incipiant declinare cor suum ad excusandas excusationes
in peccatis (Ps. CXL, 4); dum unus dicit: Si
vult Deus. veniet ad me indulgentia peccatorum; et
si voluerit me in numero gregis sui addere Christus,
fiet. Huic dicimus: Nisi volueris ex toto corde tuo
credere, non ad te veniet indulgentia, neque gratia
haec, ut gregis divini particeps fias. Item in peccatis
permanentibus si dicatur: Poenitentiam agite (Matth.
III, 2; IV, 17),  appropinquat regnum Dei; hi cum
 dixerint: Si Deus dignatur dare veniam peccatis, in
potestate ejus est; his dicimus: Nisi volueritis ex
toto corde vestro poenitentiam agere, ad vos Dei indulgentia
nunquam attinget. In his ergo duabus causis
dicimus: Antecedit voluntas hominis gratiam Dei.
Hanc ipsam rursus voluntatem hominis dicimus quomodo
antecedit gratia Dei: quia non haberet hoc ipsum
velle, nisi Unigenitus nobis, de coelo veniens, omnibus
officinam suae gratiae reserasset. Veniens enim pro
omnibus hominibus passus est. Ergo hoc ordine praecedit
gratia Dei voluntatem hominis. Quod ideo dicimus,
ut duobus capitibus vos excludamus. Qui
enim dicitis: Antecedit gratia voluntatem, bene sonatis,
sed male percutitis. Ideo enim dicitis: Antecedit
gratia voluntatem, ut homo nec incipiat velle
 bonum, sed exspectet ut trahatur, exspectet ut nolens
fiat bonus; et cum sit malus, dicat: Deus hoc
vult, quia gratia ejus ad me non accedit. Nos in
isto loco et vobis et illi qui hoc dicit, occurrimus
dicentes: Antecedit voluntas hominis gratiam Dei.
Non enim dixit Dominus: Accipietis prius, et sic
petite; invenietis prius, et sic quaerite; aperietur vobis
prius, et sic pulsate; sed dixit: Petite et dabitur
vobis, quaerite et invenietis, pulsate et aperietur vobis.
Omnis enim qui petit accipit (Matth. VII, 7, 8). Dicendo
omnis, generalem causam instituit, et praedestinationis
suae specialitatem exclusit: et dicendo qui
petit accipit, priorem voluntatem hominis, quam donum
gratiae demonstravit. Et tamen fit prior voluntas
 hominis quam gratia, fit et prior Dei gratia quam
voluntas. Non enim nos ivimus ad Sanctum peccatores,
sed ad peccatores Sanctus advenit; nec nos rogavimus
ut veniret, sed non rogatus advenit; et ut
ascenderet ad Deum homo, Deus descendit ad hominem;
exinanivit se, ut nos repleret; humiliavit se,
ut nos exaltaret; pauper factus est, ut nos divites faceret;
esuriit panis vivus, ut nos reficeret; sitiit fons
perennis, ut nos aridos melliflui et aeterni fontis unda
perfunderet: tentus est, ut nos dimitteremur; ligatus
est, ut nos salvaremur; venditus est, ut nos redimeret;
spineam coronam accepit in capite, ut spinas
et tribulos primae maledictionis eriperet; exspoliatus
est, ut nos vestiret; in cruce suspensus est, ut
 nos a cruciatibus aeternae mortis auferret. Damnans
de ligno crucis lignum concupiscentiae, pandit immaculatas
manus pro manibus incontinenter extensis;
pro concupiscentiae gustu esca fellis accipitur, et
mors vitae pro vita mortis infertur. Nobis enim vicit,
non sibi. Semper enim ipse victoriosissimus fuit, est
et futurus est. Sed quia nos omnes in Adam perdidimus
vitam et paradisum, per Christum et paradisum,
et vitam aeternam, et adoptionem filiorum Dei, et
regnum consequimur sempiternum. Hoc loco eum
qui dicit: Antecedit voluntas hominis gratiam Dei,
exsecramur vehementer. Sic tamen exsecramur, ut
dicamus jam ex tempore passionis et resurrectionis
et in coelos ascensionis, quo jam gratia in mundo
 diffusa est, et in gremio Ecclesiae haec dona omnia
divinae gratiae collocata; qui non cucurrerit ad ista
tanta dona Dei, et ipse, non vadens ad Ecclesiam
Dei, exspectet ut ad ipsum veniat Ecclesia Dei, dicimus
hunc insanum. In hoc loco dicimus his et talibus:
Gratia Dei, absque personarum acceptione, in
gremio est collocata Ecclesiae; si quis eam voluerit
quaerere, invenit; si quis ad eam pulsaverit, aperietur
ei; nolentibus autem, aut tepide volentibus,
gratia divina non datur; secundum id quod
Philippus apostolus dicit spadoni: Si credis ex
toto corde tuo, licet ut baptizeris (Act. VIII, 37). Velle
enim nostrum non exclusit gratia, sed incitavit,
et dormientem quotidie excitat voluntatem.
Jam ergo gratia posita, sicut scriptum est, in medio
 terrae clamat: Venite (Matth. XI, 28), hic sermo
Dei anticipat venientem; petite, hic sermo anticipat
petiturum; quaerite, hic sermo anticipat quaesiturum;
pulsate, hic sermo anticipat pulsaturum. Si
quaesierit homo et invenerit, gratiae Dei est; quia
Deus invitavit ut quaereres, Deus fecit ut invenires:
si non quaesieris, nec invenies; hoc liberi arbitrii tui
est. Tantam enim habes liberi arbitrii potestatem, ut
et vocantem Dominum tuum contemnere praevaleres.
Quicunque ergo salvatur, gratiae Dei est, qui ut velles
instituit; qui et per prophetas, et per se, et per
apostolos suos quotidie te invitat ut velis; si volueris
et audieris, quae bona sunt terrae illius aeterna suscipies.
Ergo et quod vis Dei est, et quod petis Dei
 est, et quod consequeris Dei est, quia in hac parte
anticipat gratia voluntatem. Nescires enim quid velis,
nisi te ipse et per se et per suos vocaret, et ut peteres,
et qualiter peteres, edoceret. Si ita est, quid
nunc faciemus de te qui non petis? Deus te noluit,
aut tu noluisti Deum? Deus te noluit bonum operari,
aut tu noluisti bonum operari? Deus te noluit
esse justum, aut tu noluisti esse justus? Ideo te
interrogo, o sanctissime praedestinator, ut unum e
duobus facias. Aut enim fateberis te vinci, aut
Deum blasphemare convinceris. Si enim permittis
te vinci, dic nobiscum: Homo noluit bonum, et ideo
malus est; quia si voluerit petere dabitur ei gratia
Dei. Cum hoc dixeris, das manus fraternitati, et per
 reverentiam te Deitati concilias. Si autem dixeris:
Ideo malus est, quia Deus hoc voluit, non quia homo
noluit, probaris blasphemasse Deum, quem malum
velle confirmas, et necesse erit ut blasphemantem
Deum anathematizet Ecclesia.
IX. Dicamus nunc quae sequuntur libri vestri falsa
commenta.  Errat qui se putat volendo bonum pervenire
ad Christum, cum ipse Christus dicat: Nemo venit
ad me, nisi quem Pater attraxerit (Joan. VI, 44).
Qui melius a Christo sapitis, dicite si mentitus est Christus,
et ita demum asserite nos contra Christi regulam
istam   fixisse sententiam. Si enim verum dixit Christus,
non mentimur quod dicimus praedestinatos
trahi ad vitam, quia vita ipse est.  Non est novum
vocis sono decipi posse stultos. Sic vanus
 Arius, secutus vocis sonum; dicit Filio Patrem ejus
esse majorem. Et hoc dicit nobis, quod dicitis vos:
Si ipsi filio creditis, ipsum audite. Dicit enim quia
Pater major me est (Joan. XIV, 28). Vocis sonum qui
attendit sicut Arianorum haeresi, sic Praedestinatorum
vanitati conjungitur. Quis enim nesciat non posse
venire ad Filium, nisi quem pater attraxerit? Tamen
ante quam loci istius occultum mysterium per nos
Dominus manifestet, sensum vestrum detegimus. Ideo
enim dicitis hoc testimonium, ut nullus monita sacerdotum
studiosa aure suscipiat, nullus festinet ad
matris Ecclesiae gremium, et duorum testamentorum
uberibus coalescat; omnes fugiant domum Dei, et
quis ad quod voluerit vitium occupetur, exspectans
quando mittat manum pater de coelis, ut eum trahat
 invitum et nolentem atque contradicentem, et non
consentientem faciat electum et sanctum. Haec vestra
assertio, vestrumque deprehenditur dogma. Nos
autem dicimus quod quamvis quicunque sanctus
sit, ille sit apostolus, ille sit martyr, ille propheta
sit, ille sit justus, vires non habet proprias
ut ad Christum ascendat. Solus enim Dominus sua
virtute pro sua Deitate ascendit in coelos, et sedet
ad dexteram Patris. Quamvis ergo quisque sit sanctus,
quamvis amicus Dei sit, non habet vires ascendendi
in coelos. Et quia Filius dicit Patri: Pater volo
ut ubi sum, et isti sint mecum (Joan. XVII, 14), explanans
concordiam Deitatis ait: Nemo venit ad me,
id est virtute sua nemo potest venire ad me. Non est
enim sanctitati hominis possibile ascendendi ad me,
 ubi sedeo ad dexteram Patris, nisi quem Pater attraxerit.
Unde in unius persona omnis coetus sanctorum
dicit Deo: Tenuisti manum dexteram meam, in
voluntate tua deduxisti me, et cum gloria assumpsisti
me (Ps. LXXII, 24). Unde et adjecit: Quoniam qui se
longe faciunt a te, peribunt (Ibid., 27). Non dixit,
quos tu longe facis a te; sed qui se longe faciunt a
te, peribunt, ostendens non de Dei exsecratione, sed
de elongatione hominis, homini interitum evenire.
   Quid autem nunc dicat liber Praedestinatus audite.
X. Quod si aggravat vos vis testimonii evangelici, et
non potestis aggravati pondere sententiae nobis dare
responsum, saltem Apostoli nobis explanate sententiam,
qui dicit: Non est volentis neque currentis, sed
miserentis est Dei (Rom. IX, 16).  Nos et evangelicum
testimonium veris assertionibus  declaravimus, et
istam beati Pauli sententiam evidenti manifestamus
instinctu. Prius tamen vestrum sensum detegimus,
ut cur a vobis usurpentur sancta testimonia detestentur.
Vultis enim ut nemo velit bonum, nemo currat
ad bonum, sed dicat in corde suo: Quantumcunque
velim, quantumcunque curram, nihil poterit
prodesse volenti, nihil poterit prodesse currenti. Non
 est enim volentis neque currentis, sed miserentis
est Dei. Nos autem asserimus neminem gratiam Dei
consequi, nisi qui ex fide cucurrerit: quam dum
fuerit consecutus, Apostoli monitis prohibetur extolli.
Non enim secundum cursum et secundum voluntatem
suam, accepit gratiam Dei. Cursus enim et voluntas
ejus, quamvis in magno sint, quamvis in amplo
sint, tamen mensuram habent, Dei autem gratia
mensuram non habet. Et ideo, dum etiam ad coronam
nam pervenerit justus, non permittitur in sua corona
extolli. Dicit enim Spiritus sanctus: Qui coronat
te, non in merito tuo, sed in misericordia sua et miseratione
sua (Ps. CII, 4). Unde et Apostolus: Quid
habes, inquit, quod non accepisti? Quod si accepisti,
quid gloriaris quasi non acceperis (I Cor. IV, 7)? Ergo
 cursum suum et voluntatem suam ad hoc extendit,
ut acciperet a donante; donum autem pro gratia donantis
supergreditur meritum laborantis. Sic est enim
velle nostrum inter nos et Deum, sicut est inter mendicantem
atque donantem. Ille itaque qui donat eleemosynam,
vult omnibus dare, si quidem hic noster
largitor gratiae clamat quotidie: Venite ad me, omnes.
Et iterum: Petite et accipietis. Verbi gratia, cucurrit
quispiam egenus, et a donante accepit, acceptisque
divitiis coepit esse locuples qui fuerat egenus et pauper:
quid nunc dicturus est? Ego de labore meo dives
sum, quia volui, quia cucurri? Non hoc dicit;
sed dicit: Ego nihil pro merito voluntatis meae aut
cursus mei, aliquid habere me certus sum; sed ejus
est totum gratiae qui donavit. Et hoc dicto potest dicere
 cum Apostolo vere, quia non est volentis, neque
currentis, sed miserentis est Dei (Rom. IX, 16). Ecce
diximus de isto qui voluit et cucurrit, quia tanta
sunt dona Dei, ut et cursum hominis et voluntatem
superent. Cursus enim et studium hominis, nisi invisibilius
Dei adminiculis juvati fuerint, evanescunt.
Nam et Apostolus certamen bonum certans, et cursum
consummans, et fidem servans, et jam tantummodo
coronam exspectans (II Tim. IV, 7), dicit:
 Gratia Dei sum id quod sum (I Cor. XV, 10). Et iterum
nobis dicit: Gratia salvi facti estis (Ephes. II, 5,
8). Magnus infelix est qui putat donum Dei se merito
suae consequi voluntatis. Omne donum optimum
desursum est a Patre gloriae (Jac. I, 17): nihil vindicamus
humanae potentiae; totum quidquid bonum
est, Dei misericordiae applicamus. Sic tamen omnia
bona dicimus Dei esse dona, ut omnia mala quae agimus
nostrae negligentiae imputemus. Aliter enim
veniam non meremur, nisi nos vere ostendamus
nostra culpa peccasse, non praejudicio Creatoris. Et
sicut diximus de bono, quia totum bonum quod fecerit,
Dei est gratiae; ita quidquid malum fecerit suae
aestimet negligentiae. Unde clamat Spiritus sanctus:
Si volueritis et audieritis me, bona terrae edetis; si autem
 nolueritis, gladius vos comedet. Os enim Domini
locutum est haec (Isa. I, 19). Per occasionem itaque
boni testimonii, sed mali interpretis, vos dicitis: Nolite
velle, quia non est volentis; sanctus Spiritus dicit:
Si volueritis. Vos dicitis: Nolite currere, quia
non est currentis; sanctus Spiritus  dicit: Currite ut
omnes comprehendatis (I Cor. IX, 14). Dominus Jesus
Christus clamat: Currite cum lucem habetis, ne vos
tenebrae comprehendant (Joan. XII, 35). Dantes ergo
vobis repudium, sancto Spiritui adhaeremus. Melius
est enim, ut dicit apostolus Petrus:  Obaudire magis
Deo quam hominibus (Act. V, 29). Verum quid agimus?
rursus ad pejora vestrorum crescit dogma librorum,
in quibus legitur.
XI.  Quantumcunque studii sui vires ad aedificandum
 moveat humana voluntas, casso certamine nititur; aut
quid vigilantiam suam putat hominis fragilitas aeternis
desideriis profuturam, cum propheta evidentibus exclamet
documentis, dicens: Nisi Dominus aedificaverit
domum, in vanum laboraverunt qui aedificant eam. Nisi
Dominus custodierit civitatem, in vanum vigilaverunt
qui custodiunt eam (Ps. CXXVI, 1)? Quid est quod
contra divinos apices, et contra conscientiam suam
sperat se quispiam aedificationi studere, cum his sacris
vocibus doceatur aedificatio hominis non esse certa, sed
vana?  Primo omnium quaero, quam aedificationem
dicatis. Si de caementis et luto agitis, cum Aegyptiis
ista tractate. Nos autem hoc loco aedificationem verbi
Dei intelligimus. Verbum autem Dei in toto orbe
terrarum a Dei sacerdotibus ad aedificationem Dei Ecclesiis
 exhibetur. Vanus est ergo sermo pontificis?
inanis doctrina? inane studium? Et si vana est aedificatio
hujus operis, ut quid ab Apostolo imperatur?
Dicit enim Paulus apostolus: Aedificate alterutrum:
omnia vestra ad aedificationem fiant (I Thes. V, 11).
Et iterum: Ut sapiens architectus fundamentum posui
(I Cor. XIV, 26). Si quis superaedificat supra fundamentum
hoc, aurum, argentum, lapides pretiosos, ligna,
fenum, stipulam, uniuscujusque opus quale sit, ignis probabit
(I Cor. III, 10-12). Et Dominus in Evangelio laudat
virum sapientem, quia aedificat domum suam super
 petram, quae nec ventorum, nec fluminum dejiciatur
impulsu (Matth. VII, 24). Ergo ne in vanum aedificant
sacerdotes Ecclesiam; in vanum vigilant, ut ovium
simplicitatem luporum morsibus tollant? Et quomodo
omnes haereticos aeterno anathemate ferientes gregem
Christi custodiunt? Ubique catholicorum pascuntur
oves, et vernantibus purae fidei pascuis, montes exsultant
ut arietes et colles velut agni ovium (Ps. CXIII, 4).
Ubique a solis ortu usque ad occasum, unus grex et
unus est pastor, a quo lupi interficiuntur, ne noceant
gregi Dei; et adhuc non videtis aedificationem bonae
voluntatis vanam non esse, sed certam? Quotidie aedificatur
domus Dei per verbum bonum, per exemplum
sanctum, per studium optimum. Quotidie clamat per
prophetam Dominus: Aedificate vobis domos (Jerem.
 XXIX, 5), non luteas quae a vento moveantur, sed
quae maneant in soliditatem petrae. Sed vobis ista
omnia quae diximus, inania videntur et vana. Dicunt
enim libri vestri: Aedificatio hominis non est certa,
sed vana. Ab initio omnes sancti aedificationem mentibus
contulerunt. Verbi causa, primus Abel aedificavit
justitiam, Noe innocentiam, Abraham fidem,
Isaac sacrificium, Jacob ambitionem rerum sanctarum,
Joseph castimoniam, Moyses sacerdotium, Jesus
filius Nave constantiam animi, David defensionem
populi Dei, Salomon sapientiam, Joannes poenitentiam.
Hos carptim de multis memoravimus, ut per
hos caeteros quos siluimus, ad memoriam suam revocans,
lector inquirat utrumnam homines fuerint.
Si homines fuerunt, quomodo dicunt libri eorum:
 Aedificatio hominis non est certa, sed vana? Unde
agimus nunc conclusionibus catholicis dictum haereticorum.
Aut non fuerunt homines, quia manet
aedificatio eorum; aut illi homines fuerunt, et istorum
assertio evanuit.
XII.  Sed si contra nos venitis, inquiunt, non
contra nos venitis, sed contra eum qui dixit:
Nisi Dominus aedificaverit domum, in vanum laboraverunt
qui aedificant eam. Et: Nisi Dominus custodierit
civitatem, in vanum laboraverunt qui custodiunt
eam (Ps. CXXVI, 1). Ergo nesciit quia non
erat utile populo Dei qui haec fecit scribi, et ad posteros
usque ad finem saeculi dirigi? Vos itaque qui ista
reprehenditis, auferte haec de libro Psalmorum, quia
legentes et psallentes hos versiculos, ut dicitis, aedificari
 non possunt.  Nos dictum prophetae laudamus,
probamus, confitemur, confirmamus et psallimus,
atque hoc ordine secundum regulam catholicam
explanamus. Ab initio, ut diximus, a sancto Abele
justo usque ad Zachariam et Joannem, omnes aedificaverunt
domum, non caementis, ut diximus, sed sanctis
exemplis. Verumtamen nisi Dominus Jesus Christus
venisset, et ipse aedificasset domum hanc in qua
illi laboraverunt, in vanum laboraverant qui aedificaverant
eam. Nam et vigilanter institerunt gregi: sed
nisi Dominus Jesus Christus suam custodiam exhibuisset,
 in vanum laboraverunt custodientes eum. Unde
etiam sequitur: In vanum est vobis ante lucem surgere
(Ps. CXXVI, 2). Lux enim Christus esse et a prophetis, et
ab evangelistis, et ab apostolis declaratur. Prophetae
ergo omnes ante lucem surrexerunt, id est ante nativitatem
Christi. His in vanum fuit ante lucem surgere;
non enim potuerunt noctem patientibus veritatem
ostendere. Sed venit lux, et manifestavit
occulta tenebrarum: et tunc demum laus coepit esse
unicuique a Deo. Nisi ergo ipse venisset et aedificasset
domum, in vanum laboraverant aedificantes
eam. Nunc ergo quia venit et aedificavit domum, jam
non in vanum laborant qui aedificant eam. Et quia
venit ut custodiat civitatem, jam non in vanum vigilant
qui custodiunt eam. Et quia lux venit, et lucet
 in tenebris, jam non in vanum ante lucem surgimus:
Et quia panis laetitiae de coelo descendit, jam non
manducamus panem doloris. Hinc enim sequitur in
psalmo versiculus. Vos, inquit,  in vanum ante lucem
surgitis, qui manducatis panem doloris. Nos
autem qui non manducamus panem doloris, sed panem
salutis, aedificemus domum nostram super petram,
et vigilemus exspectantes Dominum, quia nescimus
diem neque horam (Matth. XXV, 13). Beatus
ille servus, quem dum venerit Dominus (Luc. XII, 37),
invenerit vigilantem. Si videtur, accedamus ad reliqua.
XIII.  Sed quid putant isti se voluntate sua ad fructum
aedificationis attingere, cum nec ipse vas electionis
suam asserat voluntatem implere potuisse? Dicit enim
 de se ipso Apostolus: Non quod volo bonum hoc ago,
sed quod nolo malum illud facio (Rom. VII, 19). Si
ergo Apostolus quod vult bonum implere non praevalet,
quomodo isti dicunt per voluntatem suam ad fructum
se posse gratiae pervenire.  Nunquam festinat ad veniam,
qui longum vult esse quod peccat. Da veniam,
magister gentium, quaesumus, ne nos participes injuriarum
tuarum esse permittas. Videamus ergo quid
volebat Apostolus et facere non valebat, et quid est
quod cogebatur facere quod nolebat. Volebat verum
loqui, mentiri autem penitus non volebat; ergo
mentiebatur. Volebat pudicitiam, impudicitiam perhorrebat;
ergo polluebatur. Volebat contemptum
mundi, exsecrabatur omnem gloriam saeculi; ergo
cenodoxus, id est inanis gloriae cupidus existebat.
 Postremo volebat omne bonum omne autem quod
est malum omnimodis exhorrebat; nihil ergo bonum
quod volebat Apostolus operabatur, sed omne quod
est nequissimum perpetrabat. Dicitis enim: Dicit de
se ipso Apostolus: Non quod volo bonum hoc ago, sed
malum quod nolo illud facio (Ibid.). Videtisne, obsecro,
in qua  blasphemiorum fovea caecus sensus vester
vos praecipites dederit? Apostolum criminibus
occupatum fuisse vultis ostendere, ut nemo se peccatorem
esse suspiret, nemo imi cordis gemitum pro
 suis sceleribus reddat, nec studeat quispiam flentibus
lavare oculis quod concupiscentibus inquinavit, cum
audiat illum vas electionis, illum magistrum omnium
Ecclesiarum, non bonum quod voluisse se memorat,
sed malum quod noluisse se asserit perpetrasse.
Aperuistis portas, non justitiae, sed iniquitatis omnibus
hominibus, et ex verbis Apostoli contra Apostolum
bella sumpsistis, volentes esse magistri, cum
nunquam fuisse vos discipulos ostendatis, et sonum
litterae attendentes ipsi vobis subito coepistis esse
doctores. Quid nunc facimus, qui vestras blasphemias
non duramus? Si tacuerimus, vos videmini recte
dixisse, nec solum dixisse, sed etiam scripsisse. Loquimur,
juvante Domino, fugientes gloriam hominum,
nescios docentes, studiosos instruentes, scientes
 laetificantes, vos detegentes. Scriptura libri vestri
est, quae, quod pejus est, vobis morientibus illa
non moritur, et ad evertendos incautos tanquam
cancer serpit. Videamus quid sequatur liber a vestra
vanitate conscriptus.  Apostoli verba sunt, nostrum
nihil adjungimus. Ipse de se dicit: Non quod volo
bonum hoc ago, sed quod nolo malum illud facio
(Ibid).  Arius in tertio libro suo epigramma hujusmodi
posuit, dicens:
XIV. Nos verba Filii Dei accepimus, et vera credimus,
vera etiam confitemur. Ipse dicit: Pater major
me est, et: Ego et Pater unum sumus, quia ego in
Patre, et Pater in me. Noluit legere; jungere enim
potuit duo ista, id est, Pater major me est, et Ego et
Pater unum sumus; et dum ista duo junxisset, invenerat
 Filium hominis et Filium Dei. Omnia enim
passibilitatis genera, a Deitate sublata, soli Filio hominis
poterant convenire. Deus enim nec minor, nec
major est, sed hoc est quod est idem semper, carens
incremento, carens detrimento. Nunquam augmentando
proficit, nunquam deficit minuendo; sed ante
omnia idem qui post omnia, et in omnibus praeteritis,
praesentibus et futuris immutabilis perseverat. Haec
quasi in alio opere dicta sint. Memoravimus enim
anathemabilem Arium in tertii libri sui capite hoc
dixisse, ordine quo Praedestinati dixerunt: Apostoli
verba sunt, nostrum nihil addidimus; ipse dicit de
se: Non quod volo bonum hoc ago, sed quod odi malum
hoc facio (Ibid.). Vestram nunc interrogamus
prudentiam; Apostolum legimus dixisse: Vivo autem,
 jam non ego, vivit vero in me Christus; quod autem
nunc in carne vivo, in fide vivo Dei (Gal. II, 20).
Quid nunc dicitis? Carnalis erat vir iste, an spiritalis?
Si dixeritis carnalis, convincemini; clamat enim:
Vivo jam non ego, vivit vero in me Christus. Si consenseritis
quod spiritalis fuerit, nobiscum istum locum
explanabitis. Caput enim loci hujus in hoc sermone
reperies quod infit: Scimus quod lex spiritalis
est, ego autem carnalis sum (Rom. VII, 14). Si carnalis
es, beate Apostole, quomodo arguis carnales, dicens:
 Et ego, fratres, non potui vobis loqui quasi spiritalibus,
sed quasi carnalibus (I Cor. III, 1). Et iterum:
Cum dicatur, inquit, in vobis zelus et contentio,
nonne carnales estis (Ibid., 3); et iterum: Quotquot,
inquit, spiritales sumus, haec sapimus. Docemur autem
scriptis tuis, vir Dei, quod non solum ipse spiritalis
fueris, et in terra positus jure diceres conversationem
tuam esse in coelis; verum etiam hoc docemur, quod
et discipuli tui spiritales fuerint. Ais enim ad eos:
Si praeventus quis fuerit in aliquo delicto, vos, qui spiritales
estis, corripite hujusmodi in spiritu mansuetudinis
(Gal. VI, 1). Quid ergo nunc nobis dicis: Scimus
quia lex spiritalis est, ego autem carnalis sum
(Rom. VII, 14)? Ad haec ipse nobis dignabitur dare
responsum: Factus sum carnalibus quasi carnalis, ut
 eos qui   carnales erant lucrifacerem. Aperuit se nobis
veritas, et fallacia est a veritate exclusa. Personam
itaque carnalis hominis in se magister spiritalis excepit.
Et ne quasi injuriosus doctor a se repelleret
auditorem, se increpat ut alium corrigat. Unde hoc
ipsum alibi commemorat, dicens: Aut nunquid peccatum
feci me humilians, ut vos exaltemini (II Cor.
XI, 7)? Quid ergo? Ego, inquit, carnalis sum:  qui
tu? Ego, inquit, qui venundatus sum sub peccato (Rom.
VII, 14). Nunquid tu, Apostole, venundatus es sub
peccato, qui olim, Christi sanguine redemptus, innumerabilem
per Christum Deo populum redemisti?
Constat ergo quod non suam Apostolus, sed alterius,
id est carnalis viri, voluit hoc loco  declarare personam.
Ille est venundatus sub peccato, qui adhuc
 Christi sanguine redemptus non est, qui  adhuc carnalis;
et ideo dicitur: Quod operor non intelligo
(Rom. VII, 15). Non enim intelligit operationem suam
gentilis contra salutem suam esse; qui licet sit gentilis,
bonum sibi vult provenire, bonum adipisci,
bonum possidere, bonum acquirere, bonum salutis
suae, bonum vitae suae: sed non quod vult bonum hoc
exercet, sed quod odit malum hoc facit. Odit
mortem, sed opera mortis exercet; odit periculum,
sed operatio ejus plena est periculo;
odit omnia mala, sed quae odit haec operatur.
Quare? quia non habitat in carne mea, inquit,
bonum, id est, non habitat in me Deus verus. Nam
velle adjacet mihi, Deum verum me velle certum est,
sed hoc quod volo non invenio (Ibid., 18). Occurrunt
 enim mihi homini carnali, homini venundato sub
peccato, homini qui quod operor non intelligo, homini
qui non quod volo bonum hoc ago, sed quod
nolo malum illud facio, homini in cujus carne non
habitat bonum; occurrunt mihi ista omnia, ut perficere
bonum non inveniam. Condelector tamen legi
Dei secundum interiorem hominem (Ibid., 22); id est
interior homo meus in quo est intellectus meus,
condelectatur legi Dei, quae dicit unum et invisibilem
Deum debere adorari. Quamvis enim carnalis
 sim, scio lignum et lapidem Deum esse non posse:
sed video aliam legem contra sensum meum repugnantem
legi mentis meae, quae dicit et probat hos
deos esse non posse; repugnat tamen lex haec carnalis
legi mentis meae, captivum me ducit in lege
peccati, quae lex non est in mente mea, sed in membris
meis. Corpore enim ducor, ubi animo non
consentio. Infelix, ego homo! Non hoc de se dicit
Paulus. Non enim erat infelix, sed beatus et sanctus
est. Infelix, inquit, ego homo! quis me liberabit de
corpore mortis hujus? gratia Dei per Dominum nostrum
Jesum Christum (Ibid., 24). Veniet ergo gratia
baptismatis sacri, et carnalem hunc faciet spiritalem,
et venundatum sub peccato redimet a peccato; et
jam non dicit: Quod operor non intelligo. Non enim
 quod odit malum hoc agit, sed quod vult bonum hoc
faciet. Scit enim quoniam jam habitat in carne ejus
bonum, id est Spiritus sanctus, per quem et velle ei
adjacet, et perficere inveniet pro sua bona voluntate.
Jamque securus est, et condelectatur legi Dei
secundum interiorem hominem, quia non videt aliam
legem in membris suis. Solam enim legem Christi in
se habet, quae non repugnat legi mentis ejus, et non
eum ducit captivum in lege peccati, sed liberum eum
ducit ad vitam aeternam. Et jam non infelix homo,
sed felix ego homo, quia haec omnia mala evasi, et
haec omnia bona inveni. Quis autem hoc mihi praestitit,
si requiris: Gratia Dei per Dominum nostrum
Jesum Christum. Et ne remaneret expositionis hujus
ambiguitas, qua putaretur Apostolus de se ista dixisse,
 ponit verba increpativo modo legenda, quibus
ait: Igitur ipse ego mente servio legi Dei, carne autem
legi peccati (Ibid., 25). Nihil ergo damnationis
est in Christo Jesu his qui secundum carnem ambulant
(Rom. VIII, 1). Hoc est, si ego, qui sum
Apostolus, carnalis existimor, nihil habebunt damnationis
hi qui carnaliter vivunt? et adjecit: Lex
autem spiritus et vitae liberavit te a lege peccati et mortis
(Ibid., 2). Unde et in alio loco dicit: Cum servi
essetis peccati, liberi fuistis justitiae. Nunc autem liberati
a peccato, servi facti estis Dei (Rom. VI, 20). Deus
autem in eo de servitiis omnium gloriatur, quia servitia
quae habet nullis poterunt servitiis comparari.
Universa enim servitia coactiva noscuntur; Dei autem
servitia, nisi voluntaria fuerint, stare non possunt,
 secundum hoc quod scriptum est: Pater neminem
trahit invitum. Unde propheta plenus Spiritu
sancto clamat: Ex voluntate mea confitebor Domino
(Ps. XXVII, 7). Et iterum: Voluntarie sacrificabo tibi (Ps.
LIII, 8). Sed his omnibus contrarii  librum nobis proferant
caecis ambagibus circumdatum, et quasi nescium
sui, iterum eadem repetentem atque dicentem.
XV.  Non vocantur nisi praedestinati; antecedit
enim gratia Dei voluntatem hominis; prior est enim
Deus in bono hominis, homo autem in omni bono vix
 novissimus invenitur. Date primas partes Deo, ut superbiam
evacuetis humanam. Quod si volueritis superbiam
 nutrire hominibus, apparet vos ruinam generis
humani perquirere, qui docetis in bono opere non Deum
antecedere, sed hominis voluntatem, ut ipsi videantur
magis Deum ut bonum faciat suis suggestionibus admonere,
quasi qui non faceret bonum nisi ipsi dixissent;
cum constet Deum, nullo suggerente, nullo rogante,
bona omnia hominibus condonare. Non enim
dicit Apostolus: Cum rogaremus, et peteremus, et curreremus,
et vigilaremus, sed, Cum inimici essemus, reconciliati
sumus Deo; non per voluntatem nostram, sed
per mortem Filii ejus (Rom. V, 10). Ubi est voluntas
hominis? exclusa est. Non ergo omnis qui vult salvatur;
quia si omnis qui vellet salvaretur, nullus poterat
 a salute effici alienus. Omnis itaque homo salvari vult,
sed non omnis salvatur homo. Salvatur enim is quem
voluerit Deus. Utique, inquam, is quem voluerit Deus;
ut exclusa hominis voluntate, suam plenam ex integro
gratiam manifestet.  Beatos dico priores nostros, qui
tantum facinoris usum minime cognoverunt. Quis
unquam suspicaretur de rebus bonis contra bonitatem
agendum, et contra justitiam armis justitiae dimicandum?
Non vocantur, inquit, nisi praedestinati.
Et nos vobiscum dicimus: Non vocantur nisi praedestinati.
Nam qui omnes gentes jussit discipulis suis
ut vocarent, dicens: Euntes baptizate omnes gentes
(Matth. XXVIII, 9), omnes ipse ante adventum suum
praedestinavit. Omnes ergo gentes praedestinavit ad
vitam, quia omnes gentes vocavit ad vitam. Qui venerit,
 imputabit divinae clementiae praedestinanti pariter
et vocanti: qui autem non venerit, imputet suae
negligentiae contemnenti pariter et nolenti. Non est
enim divinae praedestinationis ut hominis perditio
fieret; nec voluntas Dei est, quando diaboli voluntas
impletur. Inimicae enim sibi sunt istae et contrariae
voluntates, et non potest una fieri absque contemptu
alterius. Quod si non vocantur aliqui ad vitam, in
illis qui non vocantur diaboli voluntas impletur. Et
miror qua fronte ejus intretis Ecclesiam quem dicere
non timetis diaboli voluntati subjectum; diaboli enim
voluntatem implere probatur, qui non vult omnes homines
pertingere ad salutem. Sicut enim in his quos
vult salvare suam creditur voluntatem implere,
sic in istis quos non vult, diaboli voluntas impletur.
 Sed bonus Deus bonos esse vult omnes; et hinc errorem
patimini, quia omnes quos bonos esse vult,
boni non sunt. Soletis enim dicere: Qui non sunt
boni, Deo eos a se repellente, mali sunt, ut hi qui
peccant videantur non suo vitio esse peccantes. Si
ergo hinc errorem patimini, quod Dei voluntas non
impleatur, cur non magis hinc judicium detis peccantibus,
quo laudetur Deus de suae patientia pietatis,
et culpetur homo de impatientia propriae voluntatis?
XVI.  Dicitis enim: Ergo homo vincit Deum. Vincit
enim Deum, si Deus eum vult esse bonum, et bonus non
 est.  Quid ergo hoc loco attenditis vos? Nunquid
luctantem videtis Deum et hominem, ut ista dicatis?
Si luctantem videretis, recte uni parti victoriam traderetis.
Nunc autem quia medici normam tenens
Salvator hominum, dat monita, non suae utilitati necessaria,
sed nostrae saluti utilia, quaedam fieri jubet
ut vitam obtineas, quaedam prohibet fieri ut mortem
evadas, si audieris, imputabis Salvatori quod vives;
si contempseris, tuae reputabis ignaviae, dum coeperis
mortis sentire tormenta. Quod si tu dicas mortem
aegroti medici imperitia evenisse, nos docemus medicum
ex omni parte perfectum. Si autem dixeris ejus
voluntate mortis interitum devolutum, ipse tibi exclamat,
dicens: Nolo mortem peccatoris (Ezech.
XXXIII, 11). Quem si interrogare merearis, et dicas:
 Si hoc non vis, ostende quid velis; respondebit: Volo
ut convertatur et vivat. Unde facimus et nos clausulam
catholicam vestris astutiis obviantem. Si potest
homo Deo nolente delinquere, quanto magis potest
Deo volente delictis finem imponere? Si potest homo
velle quod Deus non vult, quanto magis potest homo
velle quod Deus vult? Si potest homo Deo nolente
perire, quanto magis potest Deo volente salvari? Si
potuit homo Deo nolente implere voluntatem diaboli,
quanto magis potest Deo volente implere voluntatem
Dei? Si potuit homo praedestinationem Dei
sua aversatione contemnere, quanto magis potest
praedestinationem Dei sua conversione complere?
Dixit itaque Deus: Hoc nolo, illud volo; id est, dixit:
Nolo mortem morientis, volo ut convertatur et vivat.
 Quod dixit volo, hoc praedestinavit, nihil enim praedestinavit
invitus; quod dixit nolo, destituit. Si potest
homo velle et facere quod Deus non vult, quanto
magis potest et velle et facere quod Deus vult? De
perditione hic agitur hominis et salute. Deus vult ut
salvemur, diabolus vult ut pereamus. Si potest fieri
perditio hominis quam vult diabolus, per nostram
negligentiam; quanto magis potest fieri liberatio
hominis quam vult Deus, per diligentiam bonae et
fidelissimae voluntatis?
XVII.  Sed dicit liber vester: Antecedit gratia
Dei voluntatem hominis.  Nos dicimus: Non
solum antecedit, sed etiam sequitur Dei gratia hominis
voluntatem. Prius tamen quam ostendamus
quomodo antecedat et quomodo sequatur, vos exponimus
 quid velitis ostendere. Dicitis itaque: Antecedit
gratia Dei hominis voluntatem, ut dum audierit
homo tam dignam tamque veram sententiam, illud
quod sequitur non attendat, sed vobis exponentibus
discatur ut cesset voluntas hominis; nedum coeperit
velle, Deum excitare videatur in zelum; exspectet ut
prius gratia veniat quae nolentem trahat, quae cogat
fastidientem, quae teneat fugientem. Volutetur homo
in coeno, efficiatur faex cloacarum, et criminum gurgitibus
demergatur, et sit securus ex vitio. Si enim
venerit gratia antecedens, erit homo recedens a crimine.
 Non enim prior erit homo Dei gratiae, sed
gratia Dei prior erit hominis voluntati. Deteximus
hoc vestrum studium. Nunc contra hoc quid catholici
teneamus, necesse est ut justis assertionibus demonstremus.
Memores estote quia vobiscum dicimus:
Antecedit gratia Dei hominis voluntatem. Diximus
itaque: Et antecedit, et sequitur. Antecedit, quia
non petentibus, non rogantibus, non etiam volentibus
nobis, venit Filius Dei universum mundum a
morte eripere; et ut ascenderet ad Deum homo,
sicut jam diximus, Deus descendit ad hominem. Venit
invitare esurientes ad epulas, sitientes ad fontem,
miseros ad fortitudinem, mendicos ad divitias, tristes
ad laetitiam, venditos ad redemptionem, servos ad
libertatem, captivos ad requiem. Ecce hoc loco docemus
 quod antecedit gratia Dei voluntatem hominis.
Nunc videamus quomodo iterum ipsa sequatur quae
antecesserat subsequendo. Gratia enim quae antecessit,
ostendit quid petas, quem petas, et qualiter petas;
ostendit quid quaeras, qualiter quaeras, ubi quaeras;
ostendit quid pulses, ubi pulses, qualiter pulses;
et ab hac indagine nullum exclusit. Non solum nullum
exclusit, sed etiam cunctos universaliter invitavit:
Omnis enim qui petit accipit, et qui quaerit invenit, et
pulsanti aperietur (Matth. VII, 7). Et iterum dixit:
Nunquid filius si petit panem patrem suum, lapidem
porriget ei? aut si piscem petierit, nunquid serpentem
porriget ei? Si ergo vos, cum sitis mali, nostis bona
data dare filiis vestris, quanto magis Pater vester qui
in coelis est, dabit bona petentibus se (Ibid., 9-11)?
 Petentibus utique. Sicut ergo tecum dixi in superiori
loco, quia antecedit gratia Dei voluntatem hominis,
ita nunc mecum dic in isto loco, antecedit voluntas
hominis gratiam Dei; non superbiendo, sed petendo;
non extollendo, sed quaerendo; non luctando, sed
pulsando. Nisi enim ex fide voluerit, nullus ei baptismatis
donum gratiae divinae impertit; nisi, inquam,
ex fide voluerit credere, non erit particeps
indulgentiae; nisi ex fide desideraverit, ad donum Dei
pervenire non poterit. Si enim ad Christum veniens
dixerit gentilis: Nolo baptizari, baptizari non poterit.
Si ad poenitentiae fructum delinquens veniens dixerit:
Nolo reconciliari, reconciliari non poterit.
Utrosque sacerdotalis censura examinat, quibus nihil
gratiae conferre praevalet, nisi integerrimam ex ore
 eorum didicerit voluntatem: aut si ausus est, vos ipsi
cognoscite. Majus aliquid dicamus. Si etiam infirmitatis
vis sermonis auferat facultatem, nullatenus poterit
tacenti gratiae Dei copia ministrari. Mentis enim.
secretum nisi linguae internuntio fuerit declaratum,
consequi non valebit gratiam. Corde enim creditur ad
justitiam, ore autem fiet confessio ad salutem (Rom.
X, 10). Dicente ergo Domino: Omnis qui petit accipit
(Matth. VII, 7), antecedere videtur voluntas petentis,
ut possit concedi petentibus gratia retribuentis. Et
ne forte fluctuantem te in hoc loco videar reliquisse,
qui omne bonum gratiae tribuis, non mecum laboras:
 non solum tunc dicam antecessisse gratiam, cum
Deus, adjungi homini non dedignatus, non petentibus
nobis venire dignatus est; sed et usque hodie antecedit
voluntas Dei voluntatem hominis. Vult enim
ut salvemur, et nos nolumus. Vae autem mihi et mei
similibus, quia quotidie antecedit voluntates nostras
et gratia, et invitatio, et voluntas Dei, et compunctio,
et promissio gaudii sempiterni, et terror aeterni
supplicii. Quotidie ergo praecedit voluntates nostras
gratia Dei, innumerabilibus plena suffragiis: sed nostra
voluntas universa ista Dei dona non sequitur.
Quid ergo dicit liber vester? praecedit voluntatem hominis
voluntas Dei.  Et nos quid diximus? et praecedit,
et sequitur. Quid ergo laboravimus loquentes,
quia vos tantummodo praecedit dicitis, sequitur denegatis.
 Ipsum autem quod dicitis quia praecedit, idcirco
dicitis, ut homo in criminibus positus velle suum
faciat quiescere, et exspectet ut veniat ad eum prior
gratia, ne incipiat velle suum anteponere gratiae Dei.
Nos autem catholici haec exsecramur, et dicimus:
Antecedit gratia voluntatem hominum ostendendo
vitam aeternam in qua delectentur, ostendendo incendium
sempiternum in quo terreantur, ut a peccatorum
delectationibus revocentur. Antecedit, inquam,
quotidie gratia voluntates nostras: sed nostra,
quod est pejus, voluntas non sequitur. Inde est quod
flemus orantes, gemimus poenitentes, quia antecedentem
non sequimur, invitantem contemnimus, et
neque blandientem patrem ut filii honoramus, neque
terrentem dominum timemus ut servi. Unde etiam
 ipse ad nos loquitur per prophetam: Filius honorat
patrem, et servus timet dominum. Si Dominus ego sum,
ubi est timor meus? Si pater, ubi est honor meus (Malach.
I, 6)? Interrogamus nunc. Aliquid exigit a nobis
antecedens gratia, an non exigit? procul dubio
exigit. Quid exigit? hoc utique quod ipsi dicitis, voluntatem
ipsam. Ergo antecedit gratia. Quid est gratia?
ut quod petieris, gratis accipias. Et ideo non
dixit: Emite et dabitur vobis, sed: Petite et dabitur
vobis. Et unde apertius fratrum simplicitas hunc
sensum agnoscat, aliquam similitudinem offeramus.
Ostensa est Salomoni sapientia: ecce gratia; quid
nunc dicat cui ostensa est, ipsum Salomonem loquentem
ausculta. Amator, inquit, factus sum formae ejus,
et hanc quaesivi assumere mihi, et currebam post eam;
 eo magis illa elongabat a me (Sap. VIII, 2). Non tibi
videtur puellam pulcherrimam illicientem et provocantem
amatorem in cursu? Ut quid nunc voluerimus
hujus exempli facere mentionem? Audite gratiam
Dei. Ponamus filiam patris. Hanc tibi, o homo, scias
evidentibus indiciis a suo patre manifestatam, ut videas
et amator efficiaris pulchritudinis ejus. Ostendit
etiam quantae sint ejus divitiae, quanta dilectio,
quanta affabilitas, quanta fides. Est ergo pulchra, est
dives, est fidelis, est sapiens, est etiam summi regis
filia. Hanc tibi, o homo, ad hoc ante oculos tuos pater
exhibuit, ut amator ejus factus petas eam tibi in
 matrimonio, et ex ea Deo filios facias, sicut fecit ille
qui dicebat: Si decem millia paedagogorum habeatis
in Christo, non tamen habebitis multos patres; nam in
Christo Jesu per Evangelium ego vos genui (I Cor. IV,
15). De qua conjuge nos genuit Paulus Deo? utique
de gratia Christi, cujus amator factus, universa pro
amore ejus suavia habere se asserebat supplicia.
Cape ergo a carnis exemplo comparationem puellae,
ut ad sensum melius spiritalem attingas. Ergo est tibi
ostensa puella a patre: ecce gratia patris antecessit
voluntatem. Jam tu incipe velle. Ostensa utique gratia
ejus qui ostendit, ut quantum te amare credi debeat
ex hoc consideres, quia ut te suum faceret,
filiam suam tibi ostendit, pulchram, divitem, sapientem,
ad hoc ut amator ejus effectus possis eam assumere
 tibi in matrimonio. Ecce gratia antecedens
voluntatem, ecce gratia stimulans pectus, ecce gratia
illiciens mentem, ecce gratia excitans dormientem.
Quid nunc jubetis ut faciat pater non petenti, non
roganti, non concupiscenti, et calorem amoris tui
non ostendenti? Tollit filiam suam, et jungit eam tibi
fastidiis occupato, aut aliis amoribus circumdato?
Non hoc facit. Sed nisi quaesieris eam ut argentum,
et nisi ut thesaurum vestigaveris eam, et nisi ex fide
volueris, et nisi ex fide cucurreris, et nisi tuam veram
dilectionem ostenderis, non eam omnino percipies.
Sufficiat tibi, quia cum tu mendicus sis, et illa
sit dives, suis te divitiis locupletat; degener tu, illa
summi imperii filia, et sua te generositate nobilitat.
Quid autem dicat pater ejus amatoribus filiae suae
 sollicitus diligenter ausculta: Qui diligit, inquit, patrem
et matrem plus quam me, non est me dignus
(Matth. X, 37). Non dixit: Qui pauper est, aut qui
degener, aut qui miser est: sed qui diligit aliquid
plus quam me, non est me dignus.  O gratia antecedens
voluntatem, amorem solum flagitans! O homo,
ama et accipe; sed si amas, factis ostende. Omnis
qui amat, vult, cupit, rogat, vigilat, currit, festinat,
satagit per amicos,  per natos, per familiares, per
servos, per se ipsum opportune, importune, obsecrationibus,
promissionibus, fixo pacto, integroque
amoris indicio. Et ut aperiam tibi oculos, tu qui te
putas invitum et nolentem gratiae divinae posse sociari,
quid est quod quando eam dat pater, per familiares
suos gratia antecedens exprimitur? Inquiritur
 ab eo qui eam accipit, quomodo veniat, si abrenuntiet
omnibus amoribus mundi, omnibus pompis inimici;
qui nisi velle suum expresserit verbis, nunquid
datur ei gratia quam poposcit? Quid ergo vult, quid
cucurrit, quid desideravit homo? gratiam consequi;
et quid promittit? abrenuntio omnibus pompis diaboli
et voluptatibus ejus. Ostendit se nolle quod voluit,
et incipit velle quod noluit; et tunc jam gratiae
participio incipit delectari, per quam et dives et regis
filius nuncupetur. Ecce gratiam Dei vobis et antecedentem
 et sequentem ostendimus. Antecedit, quia vocat,
quia provocat, quia invitat ut venias: sequitur,
quia dum veneris, et volueris, et petieris, donat.
Videamus nunc quo vestra pergat intentio. Dicit enim
anathemabilis liber a vestra  vanitate conscriptus.
XVIII.  Non enim cum rogaremus neque cum peteremus,
sed cum inimici essemus reconciliati sumus
Deo, non per nostram voluntatem, sed per mortem
Filii ejus.  Jubetis ergo ut non rogent homines
Deum ut reconcilientur ei, sed efficiantur inimici
ejus, ut possit stare apostoli Pauli sententia;
neque voluntatem suam bonis nisibus tradant, quia
hoc quod reconciliantur homines Deo, dicitis:
Dixit nos Apostolus reconciliari Deo, non per
voluntatem nostram, sed per mortem Filii ejus.
 Ergo qui inimicus fuerit Deo, ipse reconciliandus
est Deo, ipse salvandus secundum vos? Hi qui Christum
crucifixerunt, hi salvandi sunt, et qui dixerunt:
Nolumus hunc, ipsi sunt liberandi? Hi autem qui inimici
non fuerunt, sed amici, et voluerunt animam
suam in amore ejus ponere, hi erunt in exsecratione
Altissimo? Probatis vos omnibus haereticis acrius
blasphemare, qui nolentes rectum tramitem ingredi,
anfractibus vos plenis erroribus tradidistis. Non enim
inimicitias nostras ad Deum Apostolus, sed charitatem
invitat. Dicit namque: Commendat itaque charitatem
suam Deus in nobis; quoniam si cum inimici essemus,
reconciliati sumus Deo per mortem Filii ejus,
multo magis reconciliati salvi erimus ab ira per ipsum
(Rom. V, 8). Commendat ergo hoc opere charitatem
 suam in nobis, ut vel sic amorem nostrum ei ex integro
conferendo, videamur saltem amoris voto rependere
quod viribus non valemus. Nam quod nos diligit
Deus, nobis prodest; nos si diligimus Deum, illi prodesse
non possumus. Deus enim nullius eget, nullo
honorante sublimatur, nullo contemnente dejicitur.
Ergo ut quid commendat charitatem suam in nobis?
Ut dicamus utique: Si cum inimici essemus ita nos
dilexit, ut etiam unicum suum pro nostra omnium
pateretur salute interfici; quanto magis nunc jam
reconciliatos sibi salvos faciet in vitam ipsius? Unde
excludens vestram specialem defensionem, generalem
gratiam introduxit, dicens: Considerantes hoc,
quod unus pro omnibus mortuus est. Et adjecit: Ergo
omnes mortui sunt; quia pro omnibus mortuus est, ut
 et qui vivunt, jam non sibi vivant, sed ei qui pro omnibus
mortuus est (II Cor. V, 14, 15). Occurrit nobis hoc
loco insanus liber vester, et dicit:
XIX.  Vos, inquit, ubicunque omnes legitis, generaliter
vultis intelligi, cum omnes saepe pro parte doceantur.
Nam cum dicitur: Omnes declinaverunt (Psal.
XIII, 3); non tamen omnes declinaverant. Et: omnis
homo mendax (Ps. CXV. 11); non tamen omnis homo
mendax, quia legimus de quodam: Erat homo verax.
Pars ergo maxima omnes videtur significare, cum utique
 constet non omnes intelligi.  Nullum in libro
vestro locum sine blasphemiis invenimus. Haec assertio
ubi attendit? Ut consentientes vobis dicant Christum
non pro omnibus passum. Si hoc non vultis
intelligi, ergo non pro parte hoc loco Apostolus nominavit
omnes, sed omnes generaliter memoravit.
Corrigite ergo librum vestrum, quia Christus pro
omnibus passus est, omnibus hominibus subvenire
festinat. Omnes vocat, omnes invitat: qui salvatus
fuerit, imputabit gratiae Dei vocanti, invitanti, succurrenti;
qui non salvatus fuerit, imputabit sibi negligenti,
contemnenti pariter et deserenti. Omnia enim
bona nobis a Domini gratia conferuntur petentibus;
omnia autem mala a diabolo nobis Deum contemnentibus
irrogantur. Non enim poterit potestatem suam
 exercere diabolus in his qui divinis defensionibus
vivunt. Nunquid potest sibi subjicere victoris sui vasa
captivus? Nemo, inquit Dominus, intrat in domum
fortis, et vasa ejus diripiet, nisi prius fortem ligaverit,
et tunc vasa ejus diripiet (Matth. XII, 29). Fortem vos
ponitis inimicum; sed nos religatum et crucis tropaeo
credimus esse subjectum; insidiosum, sed insidias
ejus detectas ostendimus. Nunquid signo victoriae
munitum contingere praevalet victus? nunquid scuto
Domini circumdatum, et lorica fidei indutum, et galea
spei et salutis munitum, ictus possunt invadere sagittarum
(Ephes. VI, 16, 17)? Non vincitur a diabolo
homo, nisi quando a suo recesserit defensore, dicente
Apostolo: Subditi estote Deo; resistite autem diabolo,
et fugiet a vobis (Jac. IV, 7). Invisibilis hostis est, ab
 invisibili defensore prosternitur. Sed contradicit hic
etiam liber vester insanus, et ausus est dicere tantum
diabolum posse, ut homines trahat invitos, etiam
hos quos Christus suo cruore redimens Deo filios
fecit.
XX.  Dicitis: Clausis oculis transistis hostis insidias
vos qui dicitis voluntatem hominis aliquid posse
virtutis acquirere, non attendentes quanta damna Deus
quotidie   patiatur, quantae ruinae castitatis per diabolum
fiant, quantaeque criminum concupiscentiae. Quae
utique si videretis, non laboraremus vobis ostendere
damna virtutum, et victorias vitiorum.  Dicite, obsecro,
damna quae Deus quotidie patitur; diabolo vincente
haec patitur, an homine contemnente? Si diabolo
vincente dicatis,  blasphemia vestra in caput
 vestrum refundimus; si homine contemnente, assertio
nostra victoriam cepit. Diabolus enim nec dominus,
nec creator, nec pater est. Deus autem nobis
et dominus, et creator, et pater esse dignatur. Corpus
suum victoriosissimum nostro corpori sociavit, ut
corporis nostri fragilitatem excluderet. Sanguinem
suum nostro sanguini miscuit, ut fervor genuini caloris
quiesceret divino sanguine temperatus. Chrismatis
 sui virtute nos unxit, ut luctantem contra nos diabolum
vinceremus. Scuto bonae voluntatis suae nos sese
protegere repromittit: Qui sperat, inquit, in me, ego
liberabo eum, protegam eum, quia cognovit nomen
meum (Psal. XC, 14). Unde et superius ait propheta
de eo: Qui habitat in adjutorio Altissimi (Ibid., 1),
quod non eum possit invadere, nec sagitta quae volat
per diem, nec negotium quod perambulat in tenebris,
nec ruina aut daemonium meridianum, et caetera.
Unde his indiciis declaratur diabolus tunc habere
virtutem, cum nos invenerit negligentes, cum nos
invenerit dormientes in fide. Omnis enim qui ex fide
invocaverit nomen Domini, hic salvus erit (Rom. X,
13). Verum quid prodest, quod humanum genus
ostendimus per Dei victoriam a diabolo liberari, et
 suo vitio homines capi? Additur nobis alter oppositionis
articulus.  Dicit enim liber eorum:
XXI. Per praevaricationem primi hominis periit ab
hominibus libertas arbitrii.  Nos autem dicimus: Per
praevaricationem primi hominis manifestata est libertas
arbitrii, quae potuit hominem facere velle quod
Deus non vult. Si ergo periit libertas arbitrii, unde
sumus homines peccatores? Aliunde non sumus peccatores,
nisi quia volumus quod Deus non vult, et
nolumus quod Deus vult; committimus quod fieri
prohibet, et facere nolumus quod praecepit adimpleri.
Per quid hoc tantum mali facimus, si nolentes haec
facimus? Alius est qui per nos operatur; ipsi ergo
debuit lex dari, non mihi. Non lex gladio datur, ne
occidat hominem; sed illi datur lex, qui per gladium
 jugulat. Gladius enim, sive occidat, sive non occidat,
idem est; nec laudem enim quiescendo acquirit, nec
occidendo culpam incurrit. Si ergo et nos agimur, non
agimus; exclusi sumus a peccatis dum delinquimus, exclusi
sumus a fide dum credimus. Hinc itaque superati
ad calumniam convertuntur. Ait enim liber eorum:
Haeresem Pelagianam iterum renovatis, cum dicitis
per libertatem arbitrii homines finem ponere posse peccatis
(Matth. VII, 7; Joan. XVI, 24). Pelagium  non
hinc condemnavit Ecclesia. Objicit enim ei quod in
tantum exaggerasset libertatem arbitrii, ut Dei adjutorium
recusaret.
XXII. Nos autem dicimus: Per libertatem arbitrii
peccatum omne committimus; ab omni autem peccato
per Dei gratiam liberamur consensu arbitrii.
 Deum autem gratiam suam non petentibus non dare,
ex isto loco docuimus quod ipse ait: Petite et accipietis.
Ostensum est nobis non petentibus quid petamus;
ostensum est nobis non quaerentibus quid quaeramus;
ostensum est nobis non pulsantibus quid
pulsemus. Si noluerimus petere, non accipiemus; si
noluerimus quaerere, non inveniemus; si noluerimus
pulsare, non aperietur nobis. Omnis enim qui petit
 accipit, et qui quaerit invenit, et pulsanti aperietur
(Matth. VII, 8). Libertas itaque  arbitrii ita in nobis
viget, ut Deo posset obedire; ita infirmata est in nobis,
ut etiam ipsum Deum possit contemnere, a quo
ipsa libertas est data. Quae utique ad hoc data est, ut
de ea solus diabolus contemneretur. Si enim cessasset
libertas arbitrii per praevaricationem primi hominis,
cessasset utique lex, quae non potest loqui nisi illi
qui eam potest et contemnere et audire. Sed non
cessavit lex, sive naturalis, per quam placuit Abel,
Enoch, Noe, Sem et Japhet, Melchisedech, Abraham,
Isaac, Jacob, Joseph et caeteri. Hi placuerunt, legis
utique naturalis instinctu. Econtra displicuerunt,
sive ii quos diluvii charybdis bibit, sive ii quos sulfurea
flamma consumpsit. Nec illi enim placuerant,
 nec isti displicuerant, si lex naturalis non exstitisset,
et libertas in eis arbitrii non fuisset. Quid ergo agimus?
calumniam non evadimus, nisi Dei solam gratiam
dixerimus. Latrat enim liber eorum dicens:
XXIII.  Excluditis gratiam per libertatem arbitrii.
Aut enim libero arbitrio liberamur, aut gratia Dei
eripimur. Eligite quid dicatis. Si gratiae totum datis,
unum sumus; si libero arbitrio, sciatis nos vobis consentire
non posse.  Audite, calumniosi, et hoc quod
timetis audite. Nos liberum arbitrium ibi dicimus
esse, ubi divina gratia consistit. Sine gratia enim Dei
non est liberum, sed captivum arbitrium. Ubi enim
spiritus Domini, ibi libertas (II Cor. III, 17). Nos libertatem
istam non hominis superbiae tradimus, sed
gratiae Dei et ejus gloriae definimus: quae tantum
 concedit, ut plus faciant alii quam praecepit bonum,
ex quo etiam plus faciant alii quam prohibet malum.
Manus enim quae exspoliare potest vestitum quod
prohibet Deus, haec vestire potest nudum quod praecepit
Deus. Quid tu dicis? una manus est quae nudum
vestivit, et quae vestitum exuit; culpatur cum exspoliavit,
quia vestire potuit; laudatur cum vestivit, quia
potuit denudare. Tolle utriusque rei arbitrium liberum,
et neque ex vitio culpam incurrit, neque ex
virtute laudem acquirit. Ut autem dispungam tibi
libertatem arbitrii, arbitrium in anima est, libertas
in corpore. Libertas sine arbitrio non peccat, cum
arbitrium sine libertate delinquat. Denique si aliquem
furem tenueris clausum, libertatem ei furandi  tulisti,
arbitrium non tulisti; manus enim ejus ligasti,
 non mentem. Si caecus fiat aliquis, cum esset concupiscentiis
deditus oculorum, libertas quidem oculorum
ejus est vincta, arbitrium in suo jure permansit;
animi enim arbitratu concupiscentiis exercetur. Unde
et non moechantem moechum Christus appellat eum
qui ad concupiscendum viderit mulierem (Matth. V,
28); arbitrium enim habet, licet non habeat libertatem.
Fit per arbitrium suum sine facto reus; voluntas
 enim perfecta pro facti opere a justo judice reputatur;
et implesse dicitur omnia, qui quod potuit
fecit. Corpus enim prohibetur ab impossibilitate ejus
rei, quia arbitrium animi non tenetur. Nunc ergo
quid facit gratia? non tollit liberum arbitrium, sed
curat, sed amplificat, sed ornat, sed instruit et
exaltat. Non tamen nolentem, sed volentem exaltat.
Nisi enim ex fide volueris, et ex fide cucurreris, aliter
a gratia liberari non poteris. Certi ergo efficiamur,
quod nos gratia non recusat dum delinquimus,
sed nos recusamus gratiam quando peccamus. Unum
enim hic e duobus censura judicantis attendit, aut gratiam
recusantem, aut hominem contemnentem. Si enim
gratia recusavit, hominem a peccato liberum fecit.
Nunquid culpandus est qui non prandit apud eum
 qui eum a suo convivio recusaverit; et non potius
miseratione dignus ostenditur, cum alios vocaverit et
hunc recusaverit? Immanis crudelitas est, si prohibitus
est prandere cum prandentibus; et cur non pranderit,
ab eo qui eum simul prandere noluerit jubeatur
occidi. Tandem aliquando liber vester, vanus effectus,
concedere videtur libertatem arbitrii, ea tamen conditione,
ut de mensuris agat, non de specie.
XXIV.  Unde, inquit, illi major libertas arbitrii in
bono, unde isti minor est, nisi quia Dei dispensatione
censetur? In alio enim tenuem se exhibet gratia, in
alio abundantem et largam, prout nos volumus.  Non
tecum hic ego  concertor: hic te enim et Christus
vincit et Paulus. Nam Christus dicit: Qui plus diligit,
plus illi dimittitur; qui minus diligit,   minus (Luc.
 VII, 47). Et Paulus asserit, dicens: Qui parce seminat,
parce metet (II Cor. IX, 6). Non ergo est gratia per
personarum acceptionem in Deo, sed per hominis
dilectionem in mente; sive sit magna dilectio, sive
sit parva. Quis enim plus diligens Deum, minus diligitur
a Deo? Immo, ut verius dicam, non diligens
Deum a Deo diligitur. Qualiter autem diligi Deus
possit, ipse Dominus edocet, dicens: Qui audit verba
mea et facit ea, hic est qui diligit me (Joan. XIV, 21).
Unde et discipulis suis ait: Si diligitis me, praecepta
mea servate (Ibid., 15). Videamus itaque, homo,
 ipsam libertatem arbitrii quid faciat, ut Dei gratiam
perfecte conquirat. Exinanit libertatem suam, et
servum se efficit Dei. Quod autem nostro haec arbitrio
faciamus, ipse Apostolus edocet dicens: Nescitis quia
 cui vos servos exhibetis ad obediendum, servi estis ejus
cui obeditis, sive iniquitatis ad peccatum, sive justitiae
ad sanctificationem (Rom. VI, 16)? Qui ergo se sub
jugum miserit Dei, exinanivit sui libertatem arbitrii,
ut per libertatem divini arbitrii liberetur. Non tibi videtur
exinanire libertatem arbitrii sui, qui sibi esurienti
denegat panem, sitienti denegat potum, dormitanti
denegat somnum? Sed in his dignus esse non poterit,
 nisi se voluntarium comprobaverit. Non erim ex tristitia,
inquit Apostolus, nec ex necessitate, hilarem
enim datorem diligit Deus (II Cor. IX, 7). Unde et
propheta dicit Deo: Voluntarie sacrificabo tibi (Ps.
LIII, 8). Et iterum: Refloruit caro mea, inquit, et ex
voluntate mea confitebor illi (Ps. XXVII, 7). De injusto
autem legimus: Noluit intelligere ut bene ageret
(Ps. XXXV, 4). Unde et beatus Jacob: Simeon, inquit,
et Levi fratres consummaverunt iniquitatem ex
voluntate sua (Gen. XLIX, 5, 6). Si ergo antequam
vera et integra libertas nostra veniret, Dominus Jesus
Christus,  justus voluntarie sacrificavit Deo, et
ex voluntate sua confessus est, peccator ex voluntate
deliquit; quanto magis nunc, instaurata nobis
libertate per Christum, universa nostro jure sunt
 reddita, non natura dominante, ut Pelagius et Coelestius
definivit, non natura hominis dominante, sed
Christi gratia condonante? Non suis viribus imputando,
sed de Dei adminiculis praesumendo; non
sibi aliquid usurpando, sed totum Dei gratiae imputando?
Totum, inquam, totum dixi; totum repeto,
totum, sed bonum; malum autem ex nostro vitio,
ex nostra negligentia, et ex nostra incurrimus voluntate.
Quid convertitis caput ad calumnias, et Pelagii
nobis dogma objicitis?  Anathemamus omnes
qui dicunt, adjutorio Dei sublato, posse hominem
sine peccato esse si velit; anathemamus qui dicunt,
nec per Adam mors, nec per Christum vita; anathemamus
qui dicunt de duobus baptizatis qui nascitur
baptismum indigere non posse; anathemamus qui dicunt
 infantes non debere in remissionem peccatorum
baptismatis sanctificatione censeri; anathemamus
omnia quae in omnibus haereticis damnat Ecclesia;
anathemamus et librum vestrum vobiscum, qui
dicit:
XXV.  In tantum vitiatam per praevaricationem
Adae hominis naturam agnovimus, ut instaurationem
suam per Christum non in re sed in spe fuerit consecuta,
dicente Apostolo: Spe salvi facti sumus; spes
autem quae videtur, non est spes (Rom. VIII, 24). Si
ergo spe salvi facti sumus, adhuc rem in praesenti saeculo
non tenemus. Ideo denique baptizati iterum carnaliter
concupiscunt, et illos motus corporis patiuntur,
quia spe, non re consecuti sunt instaurationis auxilium.
Si enim re consecuti fuissent, post baptismatis gratiam
 non esset peccati nec possibilitas, nec voluntas.
Verum quia virtus baptismatis tanta est, ut universa
peccata deleat, pullulatio tamen peccatorum baptismatis
unda non abluitur; inesse enim per Adam naturaliter
perdocetur. Nam illa membra quae in baptismatis
hora confusione carent, postea confusionem recipiunt,
quae vitant ubique conspectum, et quaerunt pudendo secretum.
Quae enim Deus membra fecerat, praevaricatio
in pudenda convertit; et non dicuntur membra, sed pudenda.
Quae pudenda in puncto illo baptismatis membra
 fiunt, sed mox iterum pudenda efficiuntur ex membris.
Non enim re, sed spe instaurati sunt. Concupiscentia
enim carnis quae per praevaricationem Adae
repugnat in corpore tanquam lex peccati, iterum sibi
vindicat baptizatum, totumque animum ejus conatur
evertere. Haec est enim radix illius plagae, quam Christus
salvavit; salvavit autem sic, sicut Apostolus dicit:
Spe salvi facti sumus. Et jubet nos animum ad invisibilia
contemplanda transferre: nec de his quae videntur,
praesumendo corruere. Et ideo dicit: Spes autem quae
videtur, non est spes; ne forte aestimarentur per baptismum
ita tolli peccata, ut etiam radices ipsae peccatorum
simul putarentur auferri. Motus enim ille pollutionis
qui per praevaricationem naturam invasit, ita
remanet in baptizato, sicut radix capilli cum fuerit
 novacula in superficie emundatus et rasus. Rasus enim
est ut emundaretur locus; non est eradicatus, ut ulterius
non nasceretur. Si enim ex integro per baptismum
omnis praevaricationis Adae fragilitas tolleretur, baptizati
omnes nullo caloris motu traherentur ad crimina,
nullus sordibus inquinaretur humanis, nullus concupiscentiae
stimulo pungeretur; sed quia spe salvi
facti sumus, quod adhuc non videmus, per patientiam
exspectamus. Veniet tempus, in quo neque nubant
feminae, neque viri uxores ducant, sed sint sicut
angeli in coelis (Matth. XXII, 30). Cum enim corruptibile
hoc induerit incorruptionem, et mortale hoc induerit 
immortalitatem, tunc fiet sermo qui scriptus est:
Absorpta est mors   in victoriam; ubi est, mors, victoria
tua? ubi est stimulus tuus? Stimulus autem
 mortis peccatum est, virtus vero peccati lex. Tunc dicemus:
Deo gratias, qui dedit nobis victoriam per Dominum
nostrum Jesum Christum (I Cor. XV, 54-57).
 Hic est libellus vester, quem nulli datis legendum
nisi sub sacramento. Vide ne prodas, ne des legendum
imperitis; regnum Dei paucorum est. In hoc
apparet quia te Deus praedestinavit ad vitam, si hunc
libellum tu sicut tuam animam serves. Maxima pars
muliercularum a vobis hunc meretur libellum accipere.
Denique quae eum prodidit, femina corpore sed
vir animo, dum istum a vobis libellum sub sacramento
suscepisset, scriptum legens exhorruit, et his quos
catholicos noverat examinandum dedit. Legimus
eum et nos, quod semper timuistis; et, juvante Domino,
blasphemias ejus evidenter detegentes, omnes
 catholicos admonemus ut hunc libellum fugiant, exsecrentur,
et aeterno anathemate feriant. Damnabilitas
enim ejus eo usque pervenit, ut universa mysteria
Salvatoris evacuet. Dicit baptismum Christi
fructum ullum penitus, dum traditur, non habere.
Spes, inquit, quae videtur non est spes, id est, remissio
peccatorum: et quidquid in praesenti promittitur,
non est, quia in futuro servatur; hic tamen,
id est in hoc mundo, non accipitur. Dicit enim Apostolus:
Spes quae videtur non est spes. Ergo ne hoc
 Apostolus ad istum vestrum sensum dixit? Prius
itaque beati Pauli cum debita reverentia sensum exponemus;
et ita demum per partes concidemus pedes
libri vestri, in his quae conclusio ejus circa nos
finem se autumat invenisse perfectum. Apostolus,
consolationem filiis Dei afferens, dicit, ut in isto
mundo nihil quaerant, ne forte considerantes impios
et incredulos prosperis successibus gratulari, se vero
affligi, dicerent, Ecce hi peccatores et abundantes
in saeculo obtinuerunt divitias (Ps. LXXII, 13); nos
autem usque in hac hora, et esurimus, et sitimus,
et nudi sumus, et colaphis caedimur (I Cor. IV, 11).
Tollens ergo praesentis saeculi considerationem, gaudia
futura promittit. Et quamvis magnis, inquit,
passionibus fatigemini, non sunt tamen condignae
 passiones hujus temporis ad futuram gloriam quae
revelabitur in nobis (Rom. VIII, 18). Et ideo, spe,
inquit, salvi facti sumus (Ibid., 24). Nota tibi salvi
facti: non dixit salvandi, sed salvi facti. Praeteritum
fecit salutis; dum credidimus, salvi facti sumus.
Quare spe? Speramus enim nos resurgere, non enim
jam resurreximus. Quia ergo speramus nos pro bonis
praemia accepturos, et pro malis gehennae posse
incurrere supplicia; sperantes bona et timentes mala,
salvi facti sumus: et qui eramus filii irae, facti
sumus filii Dei (Ephes. II, 3). Unde et alius Apostolus
clamat: Charissimi, filii Dei sumus (I Joan. III,
2). Non ergo adoptio filiorum promittitur in baptismo,
sed confertur. Vos autem de hoc quod jam
accepimus, dicitis: Spes quae videtur, non est spes.
 Nobis spes tota videtur in baptismatis sanctificatione
constare; ergo quod nobis videtur spes, non est
spes. In chrismatis Christi unctione spei nostrae cernimus
firmamentum; ergo spes quae videtur non est
spes. Corpus Christi spem nostram videmus; ergo
spes quae videtur non est spes. Sanguinem Christi
redemptionem nostram attendimus; ergo spes quae
videtur non est spes. Evacuastis omnia sacramenta,
exinanistis mysteria, et quasi fidi et idonei metatores
Antichristi, locum ei ubi possit succedere ejectis
nobis ab aliquibus praeparatis. Nam haec quae Apostolus
de mundi istius gaudiis dicit: Spes quae videtur
non est spes, vos ea ad divina mysteria transmigrastis.
Quod ille de caducis rebus et labentibus memorat,
hoc vos etiam ipsi sacro baptismati ascripsistis.
 Non habeamus partem vobiscum in aeternum, nec
sensus noster ultra his blasphemiis inquinetur.
XXVI. Ideo, inquiunt, baptizati iterum polluuntur,
et carnaliter concupiscunt, quia spe non re consecuti
sunt instaurationis auxilium. Nos autem sic  spem
tendimus ad futura praemia, ut in praesenti quod accepimus
non negemus. Nos enim meretur consequi
beneficia, qui non confitetur accepta. Si quod accepisti
jam denegas, confutaris ingratus. Ergo si adhuc
non estis gratiam consecuti, sed consecuturi
 estis, quid nobiscum clanculo communicatis? Exspectate
alterum Christi corpus, alterum Christi
sanguinem; istum enim non in re, sed in spe esse
jactatis.
XXVII.  Si enim re, inquiunt, consecuti essemus,
post baptismatis gratiam non esset peccati nec possibilitas,
nec voluntas.  Ideo ergo vultis ostendere baptismatis
gratiam non rem contulisse, quia iterum
post baptisma possumus et velle malum, et operari
malum. Et cui habebat dari lex Dei, si possibilitas
mali fuisset ablata? Aut quis de custodia mandatorum
Dei praemium peteret, si praevaricari non posset?
sicut nec mutus de taciturnitate, nec spado de
virginitate laudatur. Carent enim laude in bono,
quibus ad malum transitus denegatur. Nos ergo dicimus
 possibilitatem mali bonam esse his qui eam
contemnunt. Dabo his singulis titulis breve responsum.
Potuit quis exspoliare vestitos: ecce malum
potuit; sed quia noluit, facta est possibilitas mali
bona, qui eam consilio prudentiore contempsit. Potuit
quis creditam sibi pecuniam rapere, potuit adulteria
perpetrare: ecce possibilitas mali; et qui eam
contempsit, ipsa possibilitas eum fecit tam de pecunia
non furata laudari, quam coronari de castitate
servata. Diximus unum titulum, id est de possibilitate
mali, quod bona sit his qui eam contempserint.
Nunc videamus quomodo e contrario possibilitas
boni, mala in his qui eam contempserint. Habet
quispiam pecunias positas: ecce possibilitas boni,
potest enim cunctis necessitatem patientibus subvenire.
 Hanc autem possibilitatem boni dum contempserit,
efficitur possibilitas mala, et tam mala ut
radix malorum omnium comprobetur (I Tim. VI, 10).
Verum quid agimus? Baptismatis nobis status in
periculo ponitur, et nos de avaritiae veneno tractamus.
Omnibus notum est avaritiae crimen satis esse gravissimum;
baptismatis autem gratiam exinaniri ab
hominibus perfidis, nuper coepit innotescere, nuper
coepit catholicis propalari.
XXVIII.  Aiunt namque per baptismum ita tolli
peccatum, ut capillum novacula erasum. Rasus enim
est, inquiunt, ut emundaretur locus,   non eradicatus
est, ne ulterius nasceretur. Si enim ex integro omnis
praevaricationis Adae fragilitas tolleretur, baptizati
omnes nullo caloris motu traherentur ad crimina, nullo
 concupiscentiae stimulo pungerentur.  Hinc ergo
exinanitis baptismatis sacrosancta mysteria, quia
concupiscentia, ut ipsi dicitis, lex peccati est, et
ipsa sibi iterum vindicat baptizatum. De hac ergo
concupiscentia si fueritis exclusi, integra erit in baptismo
et peccatorum remissio et vera  consolatio
gratiarum. Gratiarum autem ideo pluraliter posui,
quia cum una sit gratia, ut vitis una palmitibus pluralis
efficitur, et tot vites dicuntur, quot fuerint
propagines de una vite compressae. Datur ergo ex
 uno baptismatis fonte in praesenti peccatorum remissio,
et regnum promittitur in futuro; efficitur filius
hominis filius Dei; fit adoptione filius; fit consors
regni; fit civis ex advena; fit ingenuus qui
servus exstiterat inimici; fit locuples qui fuerat ante
mendicus; et qui fuerat dudum ignobilis, incipit
esse et illustris et magnus. Sed ista omnia evacuat
liber vester, et dicitis:
XXIX.  Si darentur quae promittuntur in baptismo,
nullus post baptismatis undam concupiscentiae stimulo
pungeretur.  Videamus ergo utrumnam haec concupiscentia,
sicut dicitis, lex peccati fit. Nos concupiscentiam
dicimus esse rem naturalis certaminis, et
hanc dicimus ad propagationem hominum a Deo
creatore visceraliter esse firmatam. Adhuc enim
 primi homines nondum de praevaricationis ligno
gustaverant, quando eos benedixit Deus dicens:
Crescite et multiplicamini, et replete terram (Gen. I,
28). Qui ergo ante peccatum benedicendo genus
hominum multiplicari jussit, ipse sine dubio huic
naturae per quod propagari posset inseruit. Dispar
etenim sexus multiplicari minime potuisset, si incrementa
naturalis concupiscentiae non haberet.
Non est bonum, ait Dominus, esse hominem solum;
faciamus ei adjutorium (Gen. II, 18). Hoc adjutorium
disparis sexus ad consolandum vultis esse factum a
Domino, an ad generandum? Si enim concupiscentia
mala est quae materia generationis ostenditur,
constat secundum vos a Deo mulierem non ad adjutorium
boni, sed ad occasionem factam esse peccati.
 Quod si adjutorium mulieris, non ad reparationem,
sed ad consolationem nescio quam dicatis
fuisse concessum, dispar sexus sine causa est conditus
ab eo, de quo legimus quod omnia in sapientia
fecerit (Ps. CIII, 24). Verum quia Testamenti veteris
forte vos auctoritas non tenet, de primis hominibus
quid ipse Dominus noster Jesus Christus dixerit
auscultate. Qui fecit, inquit, masculum et feminam benedixit
eos et dixit: Propter hoc relinquet homo patrem
et matrem, et adhaerebit uxori suae, et erunt duo
in carne una (Matth. XIX, 4-6). Et his dictis adjunxit:
Quod ergo Deus junxit, homo non separet. A Deo
igitur factos, a Deo benedictos, a Deo legimus esse
conjunctos.
XXX.  Et miror qua fronte concupiscentiam istam,
 per quam conjugia celebrantur, dicatis a diabolo
esse humano generi inflictam.  Quis enim dubitet rem
malam, si tamen mala est, a Deo bono homini non
potuisse conferri? Si enim a Deo est data, bona esse
dignoscitur; si autem mala est, constat a diabolo
esse infusam. Sic enim dicit liber vester:
XXXI. Quae Deus membra fecit, illi praevaricando
pudenda fecerunt. Si hoc non est in membris quod
Deus condidit, et super fabricam Dei inimicus apparuit,
et Deo invito fecit creaturam ejus alterum ordinem
 continere, non quem ipse instituit, maledictae
sunt nuptiae, et ex maledictione universa humani
generis massa veniens diabolo auctore subsistit. Unum
vobis eligite e duobus. Aut bona est generatio hominis,
et bona est concupiscentia; aut malae sunt nuptiae,
et iniqua concupiscentia. Emendate ergo Ecclesiae
regulam; damnate qui in toto orbe fuit sacerdotes,
nuptiarum initia benedicentes, consecrantes et
in Dei mysteriis sociantes. Miror qua fronte intratis
ecclesiam, ubi quidquid agitur contra vestras sectas
venire cognoscitis. Negatis itaque Deum hanc, unde
nascimur, dedisse concupiscentiam. Ergo non sumus
creatura ejus, si non est ejus creatura concupiscentia
conjugalis. Tollite enim hanc, quam vos dicitis legem
esse peccati, et videamus quis adhaerere possit uxori.
 Sed qui dederat virtutem seminis in benedictionem,
ipse ob multiplicandam sobolem concupiscentiae inseruit
charitatem, et amari voluit quod multiplicare
constituit. Incrementum enim est generis concupiscentia
naturalis. Quod si per hanc, ut dicitis, omnis
constat esse causa peccati, ipse crimen creavit in genere,
qui posteritatem multiplicari voluit per amorem,
et super paternae pietatis jura diligi praecepit uxorem.
Denique ipse Dominus noster Jesus cum dicit: Quod
Deus conjunxit, homo non separet (Matth. X, 6), tale
est quasi qui diceret: Odisse tibi uxorem non licet.
quam me auctore amare coepisti. Zelabatur enim conjunctionem
a se factam odiis  jugalibus maculari.
Rerum nova perversitas! cum a Deo puniatur uxoris
odium, damnatur ab hominibus concupiscentia maritorum.
 Sed justus judex non damnat desiderium naturale,
qui, ut multiplicaret prolem, ideo inseruit charitatem.
Nam cum de conjugio et repudio tractaretur,
tunc Dominus istam dictavit sententiam, dicens:
Quod Deus junxit, homo non separet. Hoc autem
ideo dixit, ut specialiter nuptiarum conjunctionem
ex Deo esse monstraret. Nec enim esse potuit, aut
sine conjunctione commixtio, aut absque commixtione
conjunctio. Si non ex creatura factoris, sed ex
peccato, inquiunt, concupiscentia maritalis; ergo
secundum vos Deus hoc in benedictione conjunxit
quod diabolus per praevaricationem inseruit. Quod
si ita est, non fuit adversarius sed adjutor Dei, si
quos Deus in carne una esse voluit, per concupiscentiam
inseparabiles fecit, et quod ille jussit augeri et
 crescere, hic per quod hoc ipsum quod jusserat ut
impleretur invenit. O quam infelix impietas est a Praedestinatis
inventa, ut ex praevaricatione dicatur evenisse
hominis, quod est ex benedictione Creatoris
insertum! Hanc vos dicitis legem peccati; sed hanc
nos legem generis comprobamus, quam vos criminis
accusatis; et hanc nos dicimus causam esse virtutum,
quam vos vultis ostendere materiam vitiorum. Nam
cum ejus adjutorium faciat parentes fecundos in sobole,
hujus certamen et continentes praestat et virgines
 gloriosos. Et ne alicubi hujus esse aestimes detrimentum,
majora repugnando quam adjuvando largitur;
quia dum adjuvat, fructum exhibet generis;
dum repugnat, confert praemium castitatis. Illic sine
culpa operatur, hic exercet pugnam cum munere.
Tolle concupiscentiam, et cessant conjugia; tolle
concupiscentiam, et cessant praemia castitatis. Quale
hoc, rogo, malum est, quod duplicis boni causa esse
monstretur; quod alios in generationis gaudio exhibet,
alios in triumpho virtutis? Alii enim per eam
operantur licite, alii per eam dimicant gloriose. Quod
si etiam in omnibus haec dicitur esse peccatum, constat
et conjuges, et continentes, et virgines per hanc
esse damnandos; omnibus enim inesse cognoscitur
per naturam. Nos non ita esse sentimus: sed laudamus
 eam ordinem suum custodientem, et Deo reverentiam
exhibentem. Et ideo in baptizatis etiam ipsa
benedicitur, non fugatur, et ornatur magis quam tollitur.
Qui enim fontem aquae perennis nunc benedixit
ut renasceremur spiritaliter, ipse tunc benedixit conjuges
ut carnaliter nasceremur. Hunc ergo concupiscentiae
motum, sicut caetera alia membra, a Creatore
suscepimus. Si ideo est concupiscentia malum, quia
per hanc aliquoties adulterium geritur; ergo et manus
mala est, quia per hanc homicidium perpetratur.
Accusate et linguam, quia per ipsam blasphematur
Deus; damnate et pedem, quod hominem duxerit ad
lupanar. Sic fit ut non sola concupiscentia, sed universa
a vobis membra damnentur. Respondeam vobis
ore catholico, quoniam sicut manus facta est, non
 ad occidendum, sed ad operandum; et lingua non ad
blasphemandum, sed ad gloriam Creatoris et laudem;
et membra omnia, non ut vitiis serviant, sed divinis
praeceptis insistant; ita et concupiscentia naturae est
insita, non ad adulterandum, sed ad generandum:
 quam utique comprobavimus non modo conjugibus
fecunditatis adjutorium, sed etiam continentibus palmam
posse afferre virtutis. Vultis nosse bonam hanc
esse concupiscentiam? mysteriis eam comparabo divinis.
Non enim solum appetita mala, sed etiam bona
praesumpta condemnant. Pone aliquem ante baptismatis
illuminationem corpus Domini praesumpsisse;
nunquid non iste de boni praesumptione damnabitur?
Quod enim aliis collatum secundum ordinem confert
salutem, hoc aliis damnationem facit extra ordinem,
extra tempus acceptum. Similiter si usurpet laicus
sacerdotium, vel si sacrificium offerre praesumat;
nunquid non iste de non concessa sibi potestate damnandus
est? Quod si de tam sanctis rebus praesumptio
reum facit, non actio, quanto magis in concupiscentia,
 non actio suum ordinem tenens, sed extra
ordinem vadens, vocatur in crimine, et facit maledictum
extra ordinem euntem, quem benedictum Creator
in suo ordine collocavit? Quod si ita est, immo
quia ita est, quid patimini, infelices, qui volentes
exinanire baptismatis restaurationem, dicitis hanc
concupiscentiam ideo remansisse, ne tota ex amussim
homini peccata viderentur indulta? Cur non magis
hinc vobis debet esse suspicio, hanc non esse peccatum,
quod in baptizatis hominibus non deletur? Si
enim esset peccatum, utique sicut caetera tolleretur.
Igitur qui per concupiscentiam baptismatis dona exinanire
contenditis, conditorem concupiscentiae diabolum
esse monstratis: per quem docetis et Creatorem
in sua operatione dum conderet defecisse, et baptismum
 tribuentem ex integro non potuisse succurrere.
Habebunt vobiscum partem qui vos ad se libenter
admittunt. Scriptum est enim reos fore, non solum
qui iniquitatem faciunt, sed etiam eos quos eis constiterit
consensisse (Rom. I, 32).