CAP. III.  
Angelo Ecclesiae qui est Sardis, scribe:
Haec dicit qui habet septem spiritus Dei et septem stellas:
Scio opera tua, quia nomen habes quoniam vivis,
et mortuus es. Esto vigilans et stabilis, et confirma 
reliqua quae moritura erant. Non enim invenio opera tua 
repleta coram Deo meo. Memento quemadmodum
acceperis, et audita custodi, et age poenitentiam. Nomen
(inquit) habes quia vivis, et mortuus es. Non
dicatur nisi qui mortale crimen admiserit. Non dicit:
Confirma quae moritura erant, nisi ei qui viva adhuc
aliqua habens in officio suo, in morte peccati non
permanere permittitur. Non enim confirmari potest
 qui officium doctoris amiserit. Non invenio opera
tua repleta coram Deo meo. Non enim satis est arborem
vivere et virere, fructus tamen debitos non
habere. Commendat etiam poenitentiam praecedentium
delictorum. Si autem non egeris poenitentiam,
veniam et suscitabo adventum meum ad te, quasi fur
veniam, et non scies qua hora veniam ad te. Ipsam
enim ad vocem si fueris negligens, hora praeveniet
improvisa vocationis. Sequitur: Verum habes pauca
nomina in Sardis, qui non inquinaverunt vestem suam
et mecum ambulaverunt in albis, quoniam digni sunt. 
Magna laus paucorum inter malos inquinatos jugi
virtutum nitore immaculatis vestibus permanere, ad
quorum habitum Deus provocat dicens: Qui vicerit,
 sic vestietur, albam vestem. Sciebant utique pauci
sancti esse in medio sui inquinatorum multitudinem;
ipsi tamen immaculati permanentes, ingemiscebant
juxta Ezechiel (Ezech. III), et moerebant ab iniquitate
quae fiebat in medio eorum. Et non delebo nomen ejus
de libro vitae, et confitebor nomen ejus coram Patre
meo et coram angelis ejus. Sicut in Evangelio (Matt. X):
Confitebor, inquit, et ego eum coram Patre meo qui
est in coelis. Et (Luc. X), Gaudete quod nomina vestra
scripta sunt in coelis. Angelo Ecclesiae qui est Philadelphiae,
scribe: Haec dicit sanctus et verus, qui habet
clavem David, id est, regiam potestatem. Clavem
porro David dicit, sive quia de ejus stirpe natus est
Christus, sive quia ipse David multa de Christo praefatus
est. Cujus dispensatione tanquam clave, legis
 et prophetarum et psalmorum arcana patuerunt, ipso
teste, cum dicit (Luc. XXIV): Necesse est impleri
omnia quae scripta sunt in lege Moysi et prophetis
et psalmis de me. Qui aperit, et nemo claudit, et qui
claudit quod nemo aperit. Legis divinae secreta solius
Christi potestate panduntur fidelibus, clauduntur incredulis;
illo autem solvente nullus claudit, quo ligante
nullus absolvit. Ecce dedi in conspectu tuo
apertum ostium, quod nemo claudere potest, quoniam
pusillas habes vires. Ostium quod Christus aperit,
tunc reserari Ecclesiae coepit, quando suis discipulis
sensum aperuit ut intelligerent Scripturas (Ibid.).
Hoc nullius unquam vi praecluditur, quod illis praedicantibus
per totum mundum jam panditur. Unde
Apostolus (I Cor. XVI): Ostium nobis, inquit, magnum
 apertum est in Domino, et adversarii multi.
Quod autem dicit, Pusillas habes vires, et servasti
verbum meum, et non negasti nomen meum, causam
ostendit, quod propterea haec dona promeretur Ecclesia,
quia non suis viribus fidit, seque confitens
parvas vires habere, non in se, sed in Domino redempta
gloriatur. Ecce dabo de synagoga Satanae ex
his qui se Judaeos dicunt esse, nec sunt, sed mentiuntur. 
Ecce facturus sum illos venire ante pedes tuos 
adorare, et scies quia dilexi te, quoniam servasti verbum 
tolerantiae meae. Hoc novum Ecclesiae tantum
Philadelphiae tunc promisit, reliquum enim tempus
et praecipue illud circa finem mundi praenuntiat,
quando Judaei in Christum credentes, ejus Ecclesiae
subjungantur, quae veraciter dicit (Psal. LVI): Mihi
 alienigenae subditi sunt. Nam et de Judaeis Apostolus
dicit (Rom. XI), quia caecitas ex parte Israel contigit,
donec plenitudo gentium subintroiret, et sic
omnis Israel salvus fieret. Et scies quia dilexi te,
cum tibi videlicet Judaeos, qui de nobilitate quondam
generis extollebantur, humiles in fide subdidero, et
tu cognosces et ipsi qualem tibi dilectionem exhibeam.
Multi enim ex Judaeis ad Ecclesiam veniunt,
dicentes, sicut scriptum est: Jacta me in unam partem
sacerdotii tui manducare panem. Quoniam servasti
verbum tolerantiae meae, et ego te tuebor ab
hora tentationis, quae ventura est universo orbi terrarum
tentare eos qui inhabitant terram. Licet intestino
exteriorique conflictu indesinenter exerceatur
 Ecclesia, et sive partialiter singuli, sive generaliter
hic impugnentur variis tentationibus, etiam tempus
Antichristi significatur venturi, a quo omnem Ecclesiam
quae constat in suis, liberaturum se Christus
Dominus pollicetur, ut tentatio ruinae, deceptio cognoscatur.
Venio cito, tene quod habes, ne quis alius
accipiat coronam tuam. Hic electorum numerum quos
secundum propositum vocatos apostolos memorat,
stupenda prorsus consideratione cognoscimus. Quos
praescivit et praedestinavit conformes fieri imaginis
Filii ejus, ostendens huic numero nec addi quemquam
posse, nec minui, cum sic istum propriam coronam
dicit amittere, ut alius eam percepturus accedat.
Unde intelligitur nec alium posse succedere, si quod
ille tenuit, perseveranti fide custodiat. Sic etiam Judaeorum
 elatio est frustrata, qui de stirpe Abrahae
gloriabantur. Potens enim est Deus, inquit (Matth. 
III), de lapidibus istis suscitare filios Abrahae, ut
certa promissio maneret ex munere, et gloriatio carnalis
vacuaretur in genere. Qui vicerit, faciam eum
columnam in templo Dei mei. Columna in fabricis et
munimini congruit et decori; sic et mundi victores in
Ecclesia eminent munere dignitatis, portant officio
charitatis. Et foras, inquit, non exiet amplius. Exierat
junior filius (Luc. XV), id est gentium populus,
sed illius vituli saginati morte, id est Christi cruore
reconciliatus atque redemptus, foras ultra non exit,
quippe quem introduxit rex in cubiculum suum
(Cant. III, 8), et quantiscunque aut schismatum aut
persecutionum arietibus quatiatur, non movetur.
 Firmum enim fundamentum Dei stat, habens signaculum
hoc (II Tit. II): Novit Dominus qui sunt
ejus. Sic et hic et scribam super illum nomen Dei mei, 
quod videlicet filii Dei per adoptionem dicimur
(Rom. VIII), et nomen civitatis Dei mei novae Jerusalem,
quae descendit de coelo a Deo meo et nomen meum
novum. Titulus nominis eminentiam, dignitatis et
pacis insinuat visionem. Jerusalem enim interpretatur
(Rom. VI) visio pacis. Novae autem, propter novitatem
vitae in qua jubemur incedere. Hoc autem
Christi nomen, quod est super omne nomen (Philip. 
II), non ex tempore Filio Dei successit ut idem
novum dici putetur, cum in eadem claritate Patri
semper manserit coaeternus, de qua ad eum dicit
(Joan. XVII): Quam habui apud te priusquam mundus
 esset. Sed novum, pro humanitate, in qua et
mori voluit et mortuus resurrexit; hinc per prophetam
(Isa. XLIII): Nova, inquit, facio omnia quae
nunc orientur; et Apostolus (II Cor. V): Vetera
transierunt, ecce facta sunt omnia nova. Hinc etiam
meruimus Christiano censeri vocabulo. Angelo Ecclesiae
Laodiceae scribe: Haec dicit quia est Amen testis
fidelis et verus. Quod hic, est et Amen ponitur,
animadvertendum existimo. Amen quippe interpretatum,
dicitur verum sive fideliter. Unde hoc loco ad
illam divinitatis essentiam procul dubio redigendum
est de qua loquens Moysi Deus, dicit (Exod. III): Sic
dices filiis Israel: Qui est, misit me ad vos. Ipse
enim vere est, qui semper idem est. Verum quia in
 unius Christi persona suscepta quoque humanitas
fuerat praedicanda, consequenter dicit (Cap. III): Qui
est initium creaturae Dei. Initium quippe creaturae
Dei, Christum Dominum propter incarnationis mysterium
convenienter decet intelligi, ex cujus persona
scriptum legimus (Job X): Dominus creavit me initium
viarum suarum; et Apostolus (Hebr. X): Habentes
fiduciam in introitu sanctorum, in sanguine Christi,
qui initiavit nobis viam novam et viventem per velamen,
id est carnem suam, et sacerdotem magnum,
etc. Ipse enim est via, qui patria; ipse fidei
auctor, qui etiam consummator; ipse Α et Ω, ipse initium
quem nemo praecedit, ipse finis cui nullus in
regno succedit. Scio opera tua, quia, neque frigidus
es, neque fervens; utinam frigidus esses aut fervens!
 sed quia tepidus es, incipiam te ex ore meo vomere.
Potest hic quorumdam nobilium saeculi persona cognosci,
quos ideo nec calidos dicit esse, nec frigidos,
sed potius tepidos: quia cum talis copia divitiarum
multa circumfluat, operibus tamen pietatis inveniuntur
steriles, nec ad opera bona ullo miserationum
accenduntur intuitu. Ideo et pauperes tanquam frigidi
esse negantur et fervidi, qui et divitiis non
abundant, quibus tepidi utendo torpescunt, et eas
indigentibus non communicando, juste bonorum operum
notantur carere fervore. Sed etiam illorum hic
potest significare personam, apud quos intra cubiculum
Scripturae tractantur, foris autem utrum fideles
sint ignorantur, et fiducialiter ac tute praesumentes,
inveniuntur operibus vacui. Ideo neque frigidos,
 neque ferventes illos esse dicit, id est neque incredulos,
neque fideles. Et quia hujusmodi tepiditate
utrique sui nauseam faciunt: Vomam, inquit, te de
ore meo; sed quia tempus est poenitentiae, non sibi
blandiantur falso nomine divitum ac potentum, quorum
egestas caecitasque increpatur et nuditas, sed
audiant consulentem sibi, verasque divitias, videlicet
scientiam, pollicentem. Utrisque enim convenit, ut
ne ab imis visceribus evomantur. Nunc sibi aurum
emant de quo dicit (Prov. XVI): Accipite sapientiam
sicut aurum, et scientiam sicut argentum Kelimet
. Si quid de Scripturarum divinarum fontibus
tanquam sapientiae lumine radianti haurire potuerint,
opere ipso perficiant, sive illi de largitate
substantiae, visceribus pietatis ignitis, sive isti de
 scientiae litteratura spiritaliter informati. Scriptum
est enim (Prov. XIII): Redemptio animae viri divitiae
suae. De illis vero (I Tit. III): Ab infantia tua sacras
litteras nosti, quae te possunt instruere ad salutem
quae est in Christo Jesu. Bene autem aurum
conflatum dixit, propter pressuram persecutionis,
quam si eos contigerit pro Christo subire, optent
devote suscipere. Tales enim de magno tepiditatis
excidio utili compunctione conversi, non solum sibi,
sed et aliis esse potuerint fructuosi, ipsique sint aurum
tribulationis igne purgatum pariter et decoctum.
Ut sis, inquit, dives et veste alba vestiaris, et non
appareat in te foeditas nuditatis tuae, et collyrio unge
oculos tuos ut videas: justitiae operibus destitutos
 tanquam nudos notat, quos etiam arguit caecitatis.
Ille autem vestimentis albis induitur qui baptismate
Christi vestitur, et ea fide pollet quae per dilectionem
operatur (Galat. V). Quicunque enim in Christo baptizati
estis, Christum induistis (Rom. VI); cum autem
collyrio oculos dicit ungendos, inclinandum cor
ad divina testimonia monet (Galat. III). Praeceptum
enim Domini lucidum, illuminans oculos (Psal. 
XVIII). Ego quos amo, redarguo, et castigo. Flagellat
enim omnem filium quem recipit (Heb. XII). Crede
ergo et age poenitentiam. Ostendit esse Laodiceae qui
fuissent laudabiliter imitandi, vel alii corrigendi.
Ecce ego sto ante ostium et pulso, si forte quis audierit
vocem meam, et aperuerit mihi januam. Ostium
utique cordis ad recipiendum Christum per fidem et
 obsequium praeceptorum. Sequitur: Introibo ad eum,
et coenabo cum eo, et ille mecum in throno meo: hinc
et Dominus (Joan. XIV): Si quis, inquit, diligit me,
sermonem meum servabit, et Pater meus diliget eum,
et ad eum veniemus, et mansionem apud eum faciemus.
Vincenti dabo sedere mecum in throno meo, sicut
et ego vici, et sedeo cum Patre meo in throno ejus. 
Consessorem participem potestatis dicit atque judicii,
de qua Joannes (Joan. I): Dedit eis potestatem
filios Dei fieri, his qui credunt in nomine ejus: qui
non ex sanguinibus, neque ex voluntate carnis, neque
ex voluntate viri, sed ex Deo nati sunt. Et
(Matt. XIX): Sedebitis mecum in duodecim thronis,
judicantes duodecim tribus Israel. Qui habet aures,
audiat quid Spiritus dicat Ecclesiis. Aures hic cordis
ad mandatorum obedientiam intelligi convenit. Ostendit
 autem quod illa quae singulatim denominans
admonebat Ecclesiam, nunc generaliter Ecclesiis allegat
praedicanda, descriptisque Ecclesiae operibus,
quae esset et qualis futura praedici oporteret, recapitulata
Christi nativitate, eadem aliter dicturus.