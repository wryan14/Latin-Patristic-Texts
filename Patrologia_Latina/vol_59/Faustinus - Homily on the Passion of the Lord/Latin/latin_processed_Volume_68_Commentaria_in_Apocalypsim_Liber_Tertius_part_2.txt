CAPITULA.   
I. Septem angelos cum totidem tubis, et alium super
altare Dei cum thuribulo aureo, et primo angelo
tuba canente, grando et flamma in sanguine mixta
 jactatur. 
 II. Secunao canente angelo, mons igneus in mare missus
parsque maris in sanguinem versa. 
III. Canente tertio, stella ardens de coelo dicitur cecidisse. 
IV. Angelo tuba canente, tertia pars solis, lunae et stellarum
dicitur obscurari. 
 V. Vidi alium angelum ut aquilam volantem in medio
coelo, dicentem tertio: Vae, vae, vae! 
VI. Quinto canente, stella cadit de coelo, cui clavis
putei abyssi data, unde fumus et locustae prodeunt. 
VII. De cruciatu quinque mensium vel sex ut scorpionum. 
VIII. Ubi equus paratus ad praelium, locustas similans,
haeresiarchas significat. 
IX. Vae unum abiisse, et duo sequi denuntiat. 
X. Sexto angelo personante, solutio quatuor angelorum
dudum super Euphratem ligatorum, et de numero
octogenario vel bis myriadum. 
XI. De equilibus loricas igneas, spineas et sulphureas
habentibus. 
XII. De errore gentilitatis. 
XIII. Angelum sedentem, nube amictum, cujus vultus
ut sol, et de septem tonitruis. 
 XIV. De diebus vocis angeli septimi, et consummatione
sacramenti divini. 
XV. De amaritudine, quam de comesto libro sentire
praedicitur, et arundinis accepta mensura. 
XVI. De duobus martyribus, qui prophetabunt diebus
mille ducentis sexaginta . 
XVII. Vae tertium venisse dicitur. 
XVIII. Septimi angeli tuba voces a senioribus memorat
factas. 
XIX. Templum Dei in coelo apertum, et arca testamenti
visa. 
XX. Rufi draconis parturientisque mulieris. 
XXI. Accusatorem fratrum ad terram de coelo mitti
diabolum. 
XXII. Duas alas mulierem accepisse, quibus alenda in
eremum fugeret. 
 Et vidi septem angelos in conspectu Dei stantes, et
datae sunt eis septem tubae. In septem angelis Ecclesiam
repeti juxta praecedentem regulam noverimus,
quae propter universitatem septiformi saepenumero
commendatur. Haec firmissimam praedicationis tubam
dicitur accepisse, qua praevalescente, saeculum omne
fidimus credere; legimus enim (Isa. LVII): Sicut
tuba, exalta vocem tuam. Et alius angelus venit, et
stetit super altarium Dei, tenens thuribulum aureum,
et data sunt ei supplicamenta multa ut daret orationes
sanctorum omnium ad aram Dei auream, quae est 
in conspectu throni. Hoc quoque narrationis genus
animadvertendum est; frequenter enim aliquis aliter
quam proponit, breviter enarrat; et finito eo quod
ad obscurandum interposuerat, ad propositum redit.
 Proposuit enim septem angelos accepisse tubas, et
alius angelus venit, ut putetur post septem hunc venisse,
cum uno tempore id viderit, et angelo veniente,
illi septem tubas acceperint, id est, Christo
Domino veniente, ejus Ecclesia praedicandi acceperit
potestatem; ipsum enim super altarium intelligimus
advenisse, id est super Ecclesiam, quae Ecclesia ejusdem
corpus accipitur sacerdotis, ad quam Petrus dicit
(I Petr. II): Gens sancta, genus electum, regale
sacerdotium. Habens thuribulum aureum, id est
corpus immaculatum Spiritu sancto superveniente
conceptum, quod pro mundo universo redimendo obtulit
oblationem et hostiam Deo in odorem suavitatis,
et mundavit conscientiam omnium ab operibus mortuis.
Accepisse autem de orationibus sanctorum idem
 dicitur et obtulisse, quia per ipsum omnium possunt
preces ad Deum suaviter pervenire. Hinc Apostolus
(Hebr. XIII): Per ipsum, inquit, offerimus hostiam
laudis semper Deo, id est fructum labiorum confitentium
nomini ejus. Ob hoc ipse interpellare dicitur
non tantum pro peccatis nostris, sed etiam totius
saeculi , sicut etiam beatus Joannes: Et ipse,
exorat, inquit, pro peccatis nostris. Et ascendit, inquit,
fumus supplicationum, orationum sanctorum de
manu angeli ante conspectus Dei. Et accepit angelus
thuribulum; et implevit illud de igne irae Dei, et misit
in terram. Bene thuribulum igne plenum dicit. Non
enim ad mensuram, inquit (Joan. III), dat Deus spiritum,
quod proprie de Christi humanitate novimus
 adimpletum, in quo innabitat omnis plenitudo divinitatis
corporaliter (Colos. II). Et quoniam ejusdem
spiritus participem suam tantum Ecclesiam voluit,
hoc hic specialiter demonstravit. Hinc et Dominus
in Evangelio dicit (Luc. XII): Ignem veni mittere in
terram, et quid volo nisi ut ardeat? Hunc ignem
nunc significari puto. Hoc autem igne peccatores tanquam
vasa fragilla in fornace fatiscentia novimus reprobari:
quia per unum ignem, non eumdem pars
impiorum cum justis sortitur effectum, sicut nec
stipula et aurum, quorum alterum consumi, alterum
probari cognoscimus, quemadmodum et sub uno
prelo dispar ab amurca oleum obtinere certum est
meritum. Hic itaque ignis missus in terram, praedicatorum
mentes ignivit. Tertiam vero partem terrae,
 arborum et feni ac viriditatis incendisse dicitur, ac
si diceret: Vasorum inutilium partem reprobans
perdidit, sive exterius, sive intra Ecclesiam positam.
Si quis enim superaedificaverit supra fundamentum
ligna, fenum, stipulam, igne cuncta depereunt
(I Cor. III). Aliter: Et accepit angelus thuribulum, et
implevit illud ex igne arae Dei, et misit in terram. Et
accepit Dominus corpus suum, id est Ecclesiam; et
perficiendo Patris voluntatem, implevit illam ex igne
arae, id est ex potestate solvendi atque ligandi, quae
consistit in sacrificiis et propitiatione Dei. Hinc dicitur
etiam (Psal. CIII): Qui facit angelos suos spiritus,
et ministros suos ignem ardentem. In his enim
accepit Ecclesia omnem potestatem in coelo et in
terra, dum Dei sacrificium perfecit, offerente Domino
 se principaliter, et exhibentibus sanctis sua corpora
hostiam vivam, sanctam (Rom. XI). Et misit eum in
terram. Quoniam per Ecclesiae praedicationem veniet
futurae indignationis mundo notitia, sicut Zacharias
dicit (Zach. XII): Ponam tribunos Juda sicut
torrentem ignis, etc. Ad utrumque autem sensum
hoc quod sequitur, poterit coaptari, et facta sunt
tonitrua et voces et fulgura et terraemotus. Omnia haec
spiritalia sunt, Ecclesiae sunt, id est voces increpantium
in igne: Genimina viperarum (Matth. III), etc.,
vel, Agite poenitentiam, appropinquabit enim regnum
coelorum. Tonitrua, praedicationes fidei Christianae;
fulgura, virtutes sanitatum; terraemotus,
persecutiones, quas et praedicavit venturas, et variis
 patitur temporibus venientes. Repetit autem quae
proposuerat, eadem dictare consuetus per partes.
Et septem angeli habentes, inquit, septem tubas, praeparaverunt
se ut tuba canerent. Ecclesia septiformi numero
commendata, se ad praedicandum fiducialiter
praeparavit. Et primus angelus tuba cecinit, et facta
est grando, et flamma commixta in sanguinem, et in 
terra jactata est, et tertia pars terrae dearsit , et tertia pars arborum dearsit, omne fenum
viride dearsit. Quod est terra, hoc arbores, sed de
ipsis tertia pars, de feno autem totum dicit arsisse.
Terra enim hic terreni, arboribus autem homines
figurantur infidelitate nutantes, tanquam omni vento
doctrinae commoti (Eph. IV), de quibus Judas apostolus
dicit (Cap. I), arbores autumnales, infructuosae,
 eradicatae, bis mortuae; fenum autem et viride, dicit
carnem luxibus saginatam; omnis enim caro fenum
(Isa. XL). Sed licet tres quartas contra unam, quae
est Ecclesia, anteposuerit, modo tamen contrariam
Ecclesiae partem ad duas tertias coarctavit, tertiam
scilicet bonis intra Ecclesiam mixtam in falsis fratribus,
et aliam in errorem gentilitatis et haereseos
pravitatem aperto schismate, separatis, ut Ecclesia
(id est una tertia) contra geminum dimicet malum,
tanquam simplicitas duplicitati resistens. Sic rex
cum decem millibus contra viginti millia habentem
in Evangelio (Luc. XIV) pugnaturus dicitur processisse;
sic Deus per Zachariam promittit, dicens
(Zach. XIII): Et erunt in omni terra, dicit Dominus,
partes duae in ea disperdentur et deficient, et tertia
 pars relinquetur in ea, et ducam tertiam partem per
ignem, et uram eos sicut uritur argentum, et probabo
eos sicut probatur aurum; ipse invocavit nomen
meum, et ego exaudiam eum; et dicam, Populus
meus es; et ipsi dicent, Dominus Deus meus es.
Memoratam malorum partem in duabus tertiis consistentem,
propter unius corporis formam tanquam
unam personam Scriptura saepius memorat, alias
singulariter eam inducens. Et secundus angelus tuba
cecinit, et ut mons magnus igne ardens, missus est in
mare; et facta est tertia pars maris in sanguine, et mortua
est tertia pars piscium, et tertia pars navium periit.
Mons ardens in mari diabolus est, missus in
populos; tertia pars maris in sanguinem, sanguinem
ponit sapientiam carnis, quae inimica est Deo. Propterea
 dicitur quia per eam anima humana perimitur.
Hinc Apostolus (Rom. XVIII), Sapere, inquit,
secundum carnem, mors est, quia caro et sanguis
regnum Dei non possidebunt. Maris vero nomine et
arborum, navium et piscium, saeculum cum habitantibus
suo more complectitur. Denique, cum unam
tertiam versam dixisset in sanguinem, animarum
significans morte consumptam, eamdem postmodum
in duas dividit tertias, dicens: Et mortua est tertia
pars piscium, et tertia pars navium periit. In una
illa genus mortis ostendit, in istis numerum assignavit.
Alia editio, dicendo, habentium animas ostendit
 evidenter spirituali eos morte necatos, sicut
de vidua Apostolus dicit (I Tim. V): Quae in deliciis
agit vivens mortua est. Idcirco sicut sonat, tanquam
tertia aliam tertiam occiderit, noxia traditione
et inutilis imitatione doctrinae. Et tertius
angelus tuba cecinit, et cecidit de coelo stella
magna, ardens ut facula, super tertiam partem
fluminum, et super fontes aquarum, et nomen
stellae dicitur absentius, vel, sicut alibi dicitur, absentium,
et facta est tertia pars aquarum sicut absentium,
et multi homines mortui sunt ab amaritudine
aquarum. De coelo tanquam de Ecclesia homines
cecidisse designat, tales scilicet quos homines putabant
bonis meritis praefulgere. Ideo stellae et faculae
comparantur, quos Judas apostolus arguit, dicens
 (Jud. I): sidera seductionis. Seducunt enim superficie
ipsa nitoris. Hos Dominus (Matth. XXV) etiam
parietibus et sepulcris comparat dealbatis. Et quia
ruina majorum solet vexare complures, ideo super
partem fluminum et fontium stellam memorat decidisse,
cujus nomen absentium , pro grandi amaritudine
ponit. Talibus enim cadentibus, plures
novimus infirmari, et pessima doctrinae imitatione
corrumpi. Hos autem recte absentia comparavit,
cujus si amaritudo modica dulci potioni misceatur,
omnis in amaritudinem vertitur. Hoc Scriptura alibi
quoque significans, talibus dicit (Jerem. II): Plantavi
te quasi vineam electam, quomodo versa es in amaritudinem
vitis alienae? Hanc autem ponit tertiam
partem malorum, cum alii qui cadentium debuerant
 experimento reddi cautiores, eorum incurrunt imitatione
defectum. Et quartus angelus tuba cecinit, et
percussa est tertia pars solis, et tertia pars lunae, et
tertia pars stellarum, ut minus lucerent, et dies eamdem
partem amitteret, et nox similiter. Sol, luna,
stellae, Ecclesia ponitur. Aptius sane quarto angelo
memorato, horum voluit facere mentionem, quae
quarto die in conditione mundi facta narrantur, ut
praeessent diei et nocti, et dividerent lucem ac tenebras,
ut cum isti mali, quorum unum est corpus
exterius apertum intusque latens, ab Ecclesia separatur,
minusque lucere suis transgressionibus Ecclesiae
faciunt dignitatem, quasi tertiam partem solis,
et tertiam partem lunae, et tertiam partem stellarum
suis obscuritatibus adimentes, contra ordinationem
 convincantur facere Creatoris: qui, sicut solem,
lunam, stellas loco vel specie caeteris eminere voluit
visibiliter conditis, ita Ecclesiam suam, quam dignitate
et gloria per totum mundum dominari praecepit,
velle obscurare notantur: Nomen enim Dei, inquit
Apostolus (Rom. II), per vos blasphematur in gentibus.
Per quos enim blasphematur bonum nostrum,
lumen videntur obscurare genuinum. Verum ne pro
libito hoc fieri posse et sine modo ab hominibus putaretur,
mensurae quodammodo terminum praefigit,
illam ipsam malorum partem diversa narratione significans.
Quam enim in tertio angelo unam memoraverat
 tertiam, hic in tripartito modo commemorat,
dicens tertiam partem solis, tertiam lunae, et tertiam
stellarum fuisse diminutas, ut videlicet in istis luminaribus
duae partes integre in suo statu permanserint,
nec quemquam de electorum numero perditio aut
obscuritas illa contigerit. Non enim periit, inquit
(Job XVII), nisi filius perditionis. Et (II Tim. II),
Novit Dominus qui sunt ejus. Aliter: Regni cujusque
perfectio in duodecim unciarum summa consistet;
idcirco tertiam solis, tertiam lunae, et tertiam stellarum
dicit obscuratas, id est, quaternas uncias, ex
quibus conficitur corpus omnium malorum, multis
se potius (Sic) varie designatum. In bonis autem datur
intelligi, octo in singulis uncias remansisse, ter
octoni, viginti quatuor, tanquam perfectionem quae
 in praepositis constat et populis. Tertia hic nomen
partis malorum, id est duae partes, una diei, altera
noctis, cui Jeremias dicit: Nocti assimilavi matrem
vestram. Ad hoc ergo percussa est, ut appareret tertia
diei et tertia noctis, quae Christi et quae diaboli.
Non autem dixit, Percussa est et obscurata est
tertia eorum, et apparuit tertia diei et noctis, sed
obscuraretur et appareret, quia non ut percussa est
apparuit, sed ad hoc percussa est, id est, suis voluptatibus
tradita, ut redundantibus peccatis in suo
tempore revelaretur. Potestas in caudis earum erat
laedendi homines mensibus quinque. Scriptum meminimus
in Isaia (Cap. IX): Longaevus et honorabilis,
ipse est caput; et propheta docens mendacium, ipse
causa est. Et erunt qui beatificant populum meum,
 seducentes; et qui beatificantur, praecipitati. Unde
claret istos ex ea parte dominari velle, quam omnes
sancti veritatisque doctores studeant magnopere
praecavere, id est gloriam saecularem et noxiae praedicationis
errorem. Ideo in caudis earum, potestas
earum quinque mensibus, hanc vitam rursus insinuat,
ubi potest valere mendacium, vel ad capiendum
inutiles, vel ad cruciandum temporaliter spiritales;
hinc legimus (Psal. CXVIII): Vidi insipientes, et
tabescebam, et taedium detinuit me a peccatoribus.
Et habebant super se regem angelum abyssi, cui nomen
Hebraice Armageddom, Graeca autem lingua Apollyon,
et Latina lingua nomen habens, Exterminans. Deus
summe bonus, licet occultis, justis tamen judiciis,
congruum talibus angelum praeesse permisit. A quo
 enim quis devictus est, huic et servus additus est;
idcirco apostolus dicit (II Petr. II) tradi eos in omni
seductione iniquitatis, eo quod charitatem veritatis
non receperunt, ut salvi fierent. Et ideo mittit illos
Deus in operationem erroris (II Thes. II), ut credant
mendacio, et judicentur omnes qui non crediderunt
veritati, sed consentiunt iniquitati. Convenit autem
in eo actionis qualitas et nominis expressa proprietas,
id est, exterminans. Vae unum abiit, et ecce alia
duo vae sequuntur. Et sextus angelus tuba cecinit. 
Primum vae dicit abiisse, et sexti angeli tubam personasse,
hic novissima praedicatio sextae aetatis denuntiatur.
Et audivi unum ex quatuor cornibus arae
Dei, arae quae sub oculis Dei est, dicentem sexto angelo
 qui tubam portabat: Solve quatuor angelos qui sunt 
vincti super flumen illud magnum Euphraten. Hic
ostendit eosdem significari ventos, quos angelos;
dixerat enim superius ventos teneri ab angelis, nunc
angelos dicit ab angelo solvi, quae est Ecclesia,
solvendique et ligandi acceptam retinet potestatem
(Matth. XVI, XVIII; Joan. XX). Ideo habet, inquit,
tubam, id est praedicandi potentiam. Hinc dicitur:
Quasi tuba exalta vocem tuam (Isa. LVIII). Solve quatuor
angelos qui sunt vincti super flumen Euphraten,
quos dixerat in quatuor angulis terrae, ut ostenderet
Euphratis nomine mundani regni potentiam et persecutorum
multitudinem designari, in quo diaboli
noxia voluntas ideo ligata dicitur, quia non quantum
vult nocere permittitur. Euphrates enim fluvius est
 Babyloniae, quam in divinis Scripturis in malo poni
frequenter scimus. Jeremias quoque dicit (Cap. XLVI):
Dies ille Domino Deo nostro dies ultionis, ut ulciscatur
inimicos suos, et devorabit eos gladius, et
implebitur sanguine eorum, quoniam sacrificium
Domini sabaoth in terra aquilonis, in flamen Euphraten.
Sacrificium hic non placationis, sed jugulationis
annuntiat: novissima quippe persecutio ideo
caeteris vehementior futura praedicitur, quia tunc
cum suis ministris soluto diabolo, amplius aut nocere
aut exercere permittitur. Sequitur denique: Et
soluti sunt quatuor illi angeli, inchoare persecutionem
significat, qui erant parati in horam et diem et mensem
et annum, ut occiderent tertiam partem hominum. 
Quatuor hic tempora, quibus persecutio ipsa grassabitur,
 congrua sensuum significatione praenuntiat, id
est triennium et sex menses. Propterea autem dixit,
in horam et diem et mensem et annum, quia et horis
gradatim dies, et diebus menses, et mensibus certum
est annos impleri. Parati autem ut diceret, proprietatem
diaboli et angelorum ejus expressit, qui contra
Ecclesiam Christi inextricabiles inimicitias gerentes,
nocendi habent jugiter voluntatem, sed divina potentia,
ne quantum volunt noceant, refrenantur;
merito et praemisit de locustis, similes esse equis
paratis ad bellum. Nam cum dicat angelos solutos,
equos se dicit vidisse. Et numerus, inquit militantium
equitum illius, octoginta millia, audivi numerum 
illorum, ut occiderent tertiam partem hominum.
Illud corpus omne malorum, multis modis rursus
 insinuat. Octoginta porro millia, sicut a senarii numeri
perfectione sexagenarius, bonorum nobis specimen
praefigurat: unde scriptum legimus (Cant. VI),
Sexaginta sunt reginae; ita octogenarius in malo
nonnunquam poni solet. Surgit enim a quaternario
propter quatuor notissimas corporis qualitates, frigidam
et calidam, humidam et siccam, vel propter
quatuor perturbationes, quibus immane saepe vita
vexatur, metum, cupiditatem, dolorem et gaudium:
quae propter sexum geminum duplicata octo faciunt.
Hic numerus per denarium similiter surgens, octogenarium
conficit, in quo malorum quodam modo
partem ostendit militantium equitum contra corpus
Christi, quod est Ecclesia; idcirco et illic sequitur:
 Et octoginta sunt concubinae, tanquam non legitimo
sociatae conjugio, sed potius fraudulento. Quod omnibus
proprie haereticis congruit, quia sic temporaliter
fidei sacramenta, Christi nomine palliati, pertractant,
ut sicut concubinae non semper in domo mansurae, sic
et isti momentaneum, vel principatum, vel humanae
laudis plausum de Christi nomine habere desiderent.
Nec laboris est inter merita reginarum et concubinarum
recta ratione discernere, cum ipsis quoque
nominibus reginarum eluceat dignitas, et concubinarum
deformitas pateat. Alia porro translatio, quam
Tychonius exposuit, habet, Et numerus equestris exercitus 
bis myriades myriadum. Ubi expositionem
praeteriens, hoc tantum adjecit, non dixit quot myriadum.
Videtur autem nobis etiam in ista translatione
 totam perditorum hominum partem non incongrue
figurasse. Bis myriades enim viginti millia
faciunt. Hunc autem numerum Dominus in Evangelio
ponit de rege habente viginti millia, tanquam
malorum duplicitas Christianae simplicitati resistat.
Secundum hanc igitur intelligentiae regulam, qua
simplici denario vicenarius duplex objicitur, subjecit
dicens, myriadum; et silendo, quantorum, multos
supernumerari figuravit, quasi congregati, non tamen
fuerint reputati, de quibus propheta (Psal. XXXIX):
Annuntiavi, inquit, et locutus sum, multiplicati sunt
super numerum. Hujus multitudinis indiscreta confusio
in prima quoque piscatione discipulorum (Luc. 
V) ante Domini significata est passionem, per quam
et navigia premebantur, et retia excindebantur, ut
 proprie haereticis falsisque Christianis, contentionibus
 tantum, quia et intestinis
contentionibus Ecclesia plerumque gravatur, et haereticorum
impugnationibus exercetur, ut retia scissa,
schismata cognoscantur fuisse commissa. In hac
piscatione numerus similiter siletur, sicut hic bis
myriades myriadum. Ac si diceret, Vocati quidem,
nec tamen inter electorum plenitudinem computandi.
Multi enim sunt vocati, inquit, pauci vero electi.
In alia denique piscatione (Matth. XX; Joan. XXI) post
Domini resurrectionem, et numerus dicitur, et magnitudo
piscium praedicatur, et illaesum rete narratur.
Quocirca sicut bis myriades myriadum haereticis
falsisque Christianis convenit applicandum, sic residuis
malorum, quos etiam in gentibus esse superior
 expositio continet, et subsequenti nunc ordine memoratur,
ut ex istis omnibus personis diaboli corpus
omne consistat, imo consistere demonstretur, id est
Judaeorum et haereticorum, falsorum Christianorum
et gentilium. Post paululum denique sequitur, ipsorum
insinuans gentilitatis errorem: Et caeteri, inquiens,
homines qui his plagis non sunt interempti,
neque egerunt poenitentiam factorum suorum malorum,
ne adorarent daemonia et simulacra aurea et argentea,
et aerea et lapidea et lignea, et caetera quibus ostenditur,
in pleno circumscriptum hic insinuare corpus
omne malorum. Et vidi equos in visione, et sedentes
super eos habentes loricas igneas et spineas et sulphureas,
et erant eis capita ut leonum. Equi, homines
 sunt sessores hic in malo, spiritus nequam. Sicut
enim in bono legi praemisimus, Qui ascendis super
equos tuos, id est, praedicatores, et equitatus tuus
sonitus, ita hic econtrario malis spiritibus equitatus
adjunguntur. De capitibus leonum satis superque
jam dictum est; verum quod praeteriri non debet,
etsi aliqua similitudo locustarum in equis, et equorum
non invenitur in locustis, sicut et in leonibus,
utraque tamen per significationem haereticorum congruunt
adducta personis. Unam enim rem dissimiliter
discrevit divini eloquii latitudo. In descriptione
autem vel qualitatibus loricarum, poenae significatae
sunt impiorum, ut legimus eis qui adorant bestiam
promitti: Ignis et sulphur et fumus de tormentis
eorum in saecula saeculorum ascendit. Et quia haec
 translatio adjecit spineas, praecedens monstravit meritum
tormentorum, spinis significans vitia, cujus
intelligentiae ordinem et Apostolus exprimit (Hebr. 
VI), dicens de simili terra, eo quod spinas et tribulos
germinans, maledicta est, cujus consummatio in
combustionem. Unde dicitur et in illa originalis poena
peccati: Spinas et tribulos germinabit tibi (Gen. III).
Et Salomon (Prov. XXVI): Spinae, inquit, nascuntur
in manibus temulenti. Et de ore eorum exiebat ignis
et fumus et sulphur. Bene hic significatur quod procuratur,
eo qui procurat. Illi enim inducuntur haec
habere et ex ore proferre, quorum noxia praedicatione
seducti intereunt, cruciandi igne, fumo et sulphure,
quod exiebat ex ore eorum. Verbis ergo capitum
suorum, id est principum doctrinis, has plagas
 incurrere perhibentur. Nam potestas equorum in ore
et caudis eorum erat, id est in sermonis officio. Caudas
enim praedicatores reprobos ponit. Nam caudae
eorum erant similes serpentibus, habentes capita draconum,
de quibus nocebant. Bene hic in similitudinem
praevaricationis antiquae, serpentum meminit,
cujus sibilo mulier seducta, audacter inconcessa
egit, et juste perdidit quod accepit, sicut isti capita
draconum, id est mundi principes; dracones enim
animalia sunt terrena, saepe in aquis habitantia,
omnibus pene bestiis grandiora. Principum ergo
patrocinio noxia praedicantes, amplius nocent quam
si solo sermone suaderent. Ideo ait, capita draconum
de quibus nocent. Jam nunc de gentibus dicit: Et
caeteri homines qui in his plagis non sunt interempti,
 neque egerunt poenitentiam factorum suorum malorum,
ne adorent daemonia, et simulacra aurea et argentea
et aerea et lapidea et lignea, quae neque videre possunt
neque audire, neque ambulare, et poenitentiam non
egerunt ab homicidiis neque a veneficiis suis. Haec
praeoccupans ante praemisit, ut omnes ad sinistram
futuros circumscribendo concluderet. Veneficia hic
in malo commemorat, veneficos enim saepe maleficos
appellamus. Narrationis proinde considerandus est
textus, descripto enim novissimo certamine et gentium
more, praetermisit septimum angelum, sub quo
novissima persecutio et Domini manifestus speratur
adventus, et praesentis temporis Ecclesiam memorat,
ut diversis hoc modis insinuans, cum ea quae omiserat
 recapitularet, duos fines narrare videretur.
Meminerimus itaque, cum orationem ad finem usque
perduxerit, deberi finem ordini conciso subjungi.
Praeter solitum enim fecit, ambas narrationes non
uno fine concludendo. Discrevit enim praedicationem
futurae pacis, quam sit fortis, quam terrae marique
perspicua.