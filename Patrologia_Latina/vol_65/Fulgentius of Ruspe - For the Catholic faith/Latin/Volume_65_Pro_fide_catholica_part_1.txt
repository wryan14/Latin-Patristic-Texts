S. FULGENTII
PRO FIDE CATHOLICA,
ADVERSUS PINTAM EPISCOPUM ARIANUM,
LIBER UNUS. (C,G,S)* 
 534 1. Catholicae fidei fidissimum fundamentum
post Christum apostolos esse, certa fidei testatur integritas:
quam rationem, ipsa forsitan praedicatione cessante,
occulta nescio quae operatio Spiritus sancti in
mentibus fidelium seminata atque concreta insinuat.
Quis tamen bene credentium ignorat quia haereses
omnes de Catholica exierunt, tanquam sarmenta inutilia
de vite projecta? Ipsa autem manet in radice
sua, in vite sua, in caritate sua, et portae inferorum
non praevalebunt adversus eam (Matth. XVI, 18). Ecclesia
una, Ecclesia vera, Ecclesia catholica, contra
omnes haereses pugnans, pugnare potest, expugnari
non potest: de qua Salomon in Canticis canticorum,
ex persona Christi suam sponsam, quam Ecclesiam
 credimus, laudantis, dicit: Ecce proxima mea tanquam
lilium in medio spinarum (Cant. II, 2): quia diversarum
haeresum dogmatibus ejus integritas tanquam
spinis quotidie pungitur, ut contra hostes suos vigilans
exerceatur, donec eminens tanquam lilium in
capite sponsi sui candore ipso decoretur.
2. Verum quia quidam, proprio spiritu actus, ejus
fidei cultores Homousianos vel Unisubstantianos vocandos
esse praesumpsit, ejus imperitiae respondendum.
Tantus enim ac talis est omnipotens Deus, ut
per malos pronuntiet bona; sicut per pontificem malum
(Joan. XI, 49), nostrae redemptionis praedicere
dignatus est sacramentum. Is namque qui ipsum condidit
libellum saeva mente conceptum, congeriem
 divinorum testimoniorum tam Novi quam Veteris
Testamenti contra homousion opponendam putavit.
De talibus olim praenuntiavit Apostolus, dicens: Nescientes
de quibus loquantur, neque de quibus affirment
(I Tim. I, 7). Si enim sciret quid homousion ex
Graeco in Latino exprimitur, laudare potius quam
exprobrare contenderet. Patres enim nostri trecenti
decem 535 et octo, qui ad Arii venena excludenda
antidotum hujus vocabuli confecerunt, non extraneis
vocibus ab Evangelio usi sunt, sed verbum e verbo
ad ritum facilius, rectae fidei rationem nondum intelligentibus
insinuare curarunt. Homos namque unus,
usia substantia Graeco sermone appellatur. Consule
Evangelii dictum, et invenies hoc esse ore divino
prolatum, Ego et Pater unum sumus (Joan. X, 30).
 Discute pluralem, et redi ad singularem substantiae
veritatem. Nam quod dixit, Ego et Pater unum sumus,
Patris suamque personam, contra Sabellium,
quem praevidebat futurum haereticum, dicendo sumus,
sententiam promulgavit, ut discerneret suam
Patrisque personam. Unum quod dixit, aeque Arium
praevidebat, qui substantiam deitatis intersecare non
dubitat. Quia et Sabellius male conjunxit, et Arius
sceleratius separavit. Oportebat namque Sabellium
Patris Filiique personam secernere, et Arium deitatis
substantiam in nullo penitus separare. Magnum
sane crimen fidei putant applicari Catholicae, cum
ejus alumnos Homousianos vel Unisubstantianos appellant:
quasi homousion vel substantiam deitatis
vel alicujus hominis vocabulum contineat; sicut diversarum
 haeresum auctores sui nominis sectam discipulis
praedicandam esse senserunt. Sicut Simoniani
a Simone, Menandriani a Menandro, Marcionistae a
Marcione, Valentinianistae a Valente, Manichaei a
Mane, Nepotiani a Nepote; et ut antiquas et pene
jam deficientes haereses praetermittam, novellas interim
nominabo: ut sunt Sabelliani a Sabellio, Ariani
ab Ario, Eunomiani ab Eunomio, Macedoniani a
Macedonio, Apollinaristae ab Apollinare, Nestoriani
a Nestorio, Donatistae a Donato, Maximianistae a Maximiano,
Rogatistae a Rogato; et si qui sunt alii qui
nomine tenus tantum, non opere dicuntur Christiani,
qui derelicto Deo, auctorum suorum nomina venerantur.
Doceat is qui homousion in catholicos
accusandum putavit, alicujus esse hominis nomen
 homousion. Videretur namque mihi, nisi Evangelii
clarissimum culmen omnibus gentibus luce clarius
innotuisset, ut haeresim suam quomodo fovendam
arbitrarentur Ariani, possent ipsa Domini verba de
Evangelio eradicare ; id est, Ego et Pater unum sumus:
quod (ut dictum est) verbum e verbo translatum,
homousion Patres statuerunt.
3. Quod autem apud imperitos astruunt, multis
debere credi, an paucis; eo quod Nicaenum concilium
in trecentis decem et octo Patribus celebratum est,
Ariminense vero in octingentis triginta jactitant
congregatum, ubi homousion callidi homines apud
imperitos interpolare conati sunt, compendio referam.
 Ecce homousion in paucis obtinuit, ut caeteris
episcopis per totius orbis spatia constitutis sic innotuisset,
ut ejus se confessione gaudeant decorari.
Quod si posterior Ariminensis (Videtur deesse conventus)
in tanta multitudine, ut asserunt, congregatus
est, ejus sectae episcopi per orbem multiplicarentur,
populi crescerent, talis fides etiam ipsa imperia
occuparet. Sed ubi 536 fraudis illius calliditas
per prudentes et probatissimos viros est agnita,
ita homousion confirmatum est, ut vix Ariminensis
reliquias ad probandos catholicos remansisse cernamus.
Ipsam urbem Ariminum, ubi hoc fraudis negotium
gestum est, vel potius concinnatum, si complacet,
consulamus. Utrum ipsius sectae habeat episcopum
nescio: nam de Mediolano liberius astruam,
 ubi Auxentius sectae suae venena ut callidus artifex
fudit: cujus posterior Ambrosius dogma ita destruxit,
Spiritu sancto repletus, ut nomen ejus post mortem
in ipsa urbe a memoria viventium raderetur; et velut
quoddam contagium ejus vocabulum habeatur. Per
quem Ambrosium et Augusti tunc Gratiani fides firmata
est, et crementa in episcopis et populis magis
magisque creverunt. Non enim omnipotens Deus;
qui per omnes Scripturas Ecclesiae suae crementa
promisit, deserere suam pollicitationem, et dimittere
posset crescere falsitatem. Hoc de omnibus haeresibus
dictum sit.
4. Caeterum in consequentibus, adjuvante Deo, qui
et cor instruit, et linguam regit, et de uno Deo, et
de potentia, et invisibilitate, vel aequalitate Filii cum
 Patre, et Spiritus sancti deitate, quae Trinitas, ipsis
nolentibus, unus tamen est Deus, talia testimonia
ponentur, ut si contentionis tenebras non amaverint,
lucem necesse sit videant veritatis. Et ne quempiam
moveat quod diximus, Ecclesiae crementa per omnes
Scripturas fuisse promissa, et si vindicant per hanc
oppressionem fuisse concessa, noverint esse scriptum
in Jeremia: Clamabit perdix, congregabit quos non
peperit, faciet divitias suas non cum judicio (Jer. XVII,
11). Et hoc certissimum documentum est quia catholica
fides nunquam nisi tribulationibus et persecutionibus
crevit: ut impleatur quod dictum est,
Quia per multas tribulationes et angustias oportet nos
videre regnum Dei (Act. XIV, 21). Illius autem fidei
crementa testantur exsilia innocentium, et proscriptiones
 miserorum, et tormenta et oppressio captivorum.
Sed video quosdam contradictores  parturientes,
et Donatistarum nobis objicere persecutiones,
quorum furor legibus violentiam fecit, et legibus
ista perpessi sunt. Nam si quos ex eis catholica mater
pio sinu suscepit, sine ulla baptismi injuria, sine
ulla oneris jactura, sine ulla Spiritus sancti contumelia:
ut qui voluntate conversi sunt, dolerent quia
diu eos latuit caritas.