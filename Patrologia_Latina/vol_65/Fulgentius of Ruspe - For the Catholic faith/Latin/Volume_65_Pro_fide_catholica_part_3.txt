Testimonia de aequalitate Patris et Filii. 
6. In Apocalypsi, Et habebat in vestimento, vel in
femore suo scriptum, Rex regum, et Dominus dominantium
(Apoc. XIX, 16; I Tim. VI, 15). Si de Patre
hoc Apostolus dicit, hic manifeste de Filio dicitur.
Ubi supra, Beatus et sanctus qui habet partem in resurrectione
prima. In eis secunda mors non habet potestatem:
sed erunt sacerdotes Dei et Christi ejus, et
regnabunt cum eo (Apoc. XX, 6). Ubi supra, Ego sum
α et ω, initium et finis. Ego sitienti dabo fontem
aquae vitae gratis. Qui vicerit, 538 possidebit haec, et
ero illi Deus, et ipse erit mihi filius (Apoc. XXI, 6).
Ubi supra, Et templum non vidi in ea. Dominus enim
Deus omnipotens est templum ejus, et Agnus (Ibid.,
22). Nulla differentia. Ubi supra, Et ostendit mihi
 fluvium aquae vitae splendidum, procedentem de sede
Dei et Agni (Apoc. XXII, 1). Una sedes, non duae.
Ubi supra, Sedes Dei et Agni in illa erunt, et servient
ei (Ibid., 3). In Epistola Joannis, Omnis qui non manet
in doctrina Christi, Deum non habet. Qui permanet
in doctrina, et Filium et Patrem habet (II Joan.,
9). Filius prius. In Epistola Judae, Dominatorem et
Deum nostrum Jesum Christum negantes (Jud., 4). Et
Deus, et Dominus. In Apocalypsi, Dicunt montibus et
petris, Abscondite nos a facie sedentis in throno, et ab
ira Agni: quoniam venit dies magnus irae ipsorum, et
quis poterit stare (Apoc. VI, 16)? Unum, vel aequale
judicium. Ubi supra, Salus Deo nostro et Agno (Apoc.
VII, 10). Ubi supra, Factum est regnum hujus mundi,
Domini Dei nostri, et Christi ejus, et regnabit in saecula
 saeculorum (Apoc. XI, 15). Regnabit, non Regnabunt.
Ubi supra, Et audivi vocem magnam in coelo
dicentem, Facta est salus, et virtus, et regnum Dei
nostri, et potestas Christi ejus (Apoc. XII, 10). Nulla
divisio. Ubi supra, Et vidi, et ecce Agnus stabat super
montem Sion, et cum illo centum quadraginta quatuor
millia, habentes nomen ejus, et nomen Patris ejus
scriptum in frontibus suis (Apoc. XIV, 1). Nunquid
praejudicat, quia Filius prior nominatus est, ubi una
potestas est? Ubi supra, Hi empti sunt ex hominibus,
primitiae Deo et Agno (Ibid., 4). Ubi supra, Hi cum
Agno pugnabunt, et Agnus vincet eos: quia Dominus
dominorum est, et Rex regum (Apoc. XVII, 14). Quid
amplius habet Pater? Dicatur. Ad Hebraeos, Abrahae
namque promittens Deus, quia neminem habuit per
 quem juraret majorem, juravit per semetipsum dicens
(Hebr. VI, 13). Si de Patre accipitur, visibilis erit;
si de Filio, major illo non erit. Pater in Evangelio,
Ut omnes honorificent Filium, sicut honorificant Patrem
(Joan. V, 23). Et quia habet qui eum misit, haec
missio non de loco in locum. Nam et sol mittit radios,
et non a se separatur. Item, Sicut Pater vivificat
mortuos, ita et Filius quos vult vivificat (Ibid.,
21). Ecce Filius, quos vult; ecce Spiritus, ubi vult.
Filius dicit Philippo: Qui me videt, videt et Patrem
(Joan. XIV, 9). Et iterum: Non credis quia ego in
 Patre, et Pater in me est (Joan. XIV, 11)? Ecce aequalitas
Patris et Filii. Item, Pater, clarifica Filium tuum,
ut et Filius tuus clarificet te (Joan. XVII, 1). Par potestas.
Sed sufficiunt ista de aequalitate Filii cum
Patre.