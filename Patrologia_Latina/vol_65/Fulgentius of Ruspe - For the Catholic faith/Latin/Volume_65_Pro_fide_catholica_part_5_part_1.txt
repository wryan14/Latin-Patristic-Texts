Testimonia de Trinitate.
8. In Evangelio: Ite, baptizate gentes in nomine
Patris, et Filii, et Spiritus sancti (Matth. XXVIII, 19).
In nomine, non In nominibus. Item: Simile est regnum
coelorum mulieri quae abscondit fermentum in
farinae satis tribus, donec fermentaretur totum (Matth.
XIII, 33). Hic mulier ponitur Ecclesia, quae aequis
ponderibus fidem Patris, et Filii, et Spiritus sancti in
corda credentium abscondit. In Apocalypsi: Sanctus,
 sanctus, sanctus Dominus Deus Sabaoth (Apoc. IV,
8). Tertio audio sanctus, et unum Dominum Deum.
Ubi supra: Et dixit mihi angelus: Haec verba vera
Dei sunt. Et cecidi ante pedes ejus ut adorarem eum;
et dixit mihi: Vide ne feceris; conservus tuus sum, et
fratrum tuorum habentium testimonium Jesu, et spiritus
prophetiae (Apoc. XIX, 9, 10). Quid tam luce clarius
ad ostendendam Trinitatem, nisi verba vera Patris,
testimonium Filii, donum prophetiae Spiritus
sancti? In Psalmis: Apud te est fons vitae, et in lumine
tuo videbimus lumen (Psal. XXXV, 10). Apud
Deum Patrem fons vitae Christus; et quia lumen est
in ipso, illuminator videtur Spiritus sanctus: quia
qui Spiritum Christi non habet, hic non est ejus
(Rom. VIII, 9). In psalmo LXVI, 8: Benedicat nos
 Deus, Deus noster, benedicat nos Deus, et metuant
eum omnes fines terrae. Ter audio Deum, et unum
praedicat metuendum. In Epistola Joannis: Tres sunt
in coelo qui testimonium reddunt, Pater, Verbum, et
Spiritus: et tres unum sunt (I Joan. V, 7). Quid dicam
de patriarcha Abraham? qui cum trium speciem
virorum videret, unum in eis Deum cognovit, cum
dicit: Dominator Domine (Gen. XVIII, 3). Corporali
ministerio tribus exhibet humanitatis officium; ab
uno tamen prolis suscepit beneficium, dum dicitur
ei: Ad hoc tempus veniam, et erit Sarae filius (vers.
10). Non dixit veniemus, sed veniam: ne plebem
deorum introducere videretur. Nam ut noveris Trinitatem
simul habitare, 541 simul immunditiam
declinare, audi quid in Evangelio Dominus dicat:
Qui me diligit diligetur a Patre meo, et ego diligam
 eum (Joan. XIV, 21); et, Veniemus, ego et Pater
meus, et mansionem apud illum faciemus (v. 23).
Ecce, Pater et Filius unam habitant mansionem.
Quid Spiritus sanctus? Audi Apostolum dicentem:
Templum Dei estis, et Spiritus Dei habitat in vobis
(I Cor. III, 16). Ostensus est Pater, et Filius, et Spiritus
sanctus simul habitare; ostendatur ipsa Trinitas
simul immunditiam declinare. Apud Salomonem
habes: Perversae autem cogitationes separant a Deo:
hoc de Patre. Quoniam in malivolam animam non introibit
Sapientia: hoc de Filio. Spiritus enim sanctus
disciplinae effugiet fictum, et auferet se a cogitationibus
quae sunt sine intellectu (Sap. I, 3, 4, 5): hoc
de Spiritu sancto. Sed ut compendio intellectus,
Scripturae sensum de natura Trinitatis uniter dicentem
 colligas, in Exodo item habes: Ego sum Deus
Abraham, et Deus Isaac, et Deus Jacob (Exod. III, 6).
In psalmo: Vivit Dominus, et benedictus Deus meus,
et exaltetur Deus salutis meae (Psal. XVII, 47). Paulus:
Idem Spiritus, idem Dominus, idem Deus (I Cor. XII,
4, 5, 6). Nunquid offendit catholicum sensum quia
Spiritus prius nominatus est? Item si Dominum
quaeras ipsam Trinitatem dictam, audi: Afferte Domino
gloriam et honorem, afferte Domino gloriam nomini
ejus (Psal. XXVIII, 2). Quia Rex ipsa Trinitas:
Auferte portas, principes, vestras, et elevamini, portae
aeternales, et introibit Rex gloriae. Quis est iste Rex
gloriae? Dominus virtutum ipse est Rex gloriae (Psal.
XXIII, 9). Testimonium datum, Deum tertio repetitum,
 Dominum tertio appellatum Regem. Nec dii,
nec domini, nec reges distincti sunt, quia in trina
nomina et personas discernuntur: nam una deitas,
unum dominium, unum regale imperium. Qui huic
veritati studio male vincendi contradicit, non dico
damnabitur, sed jam damnatus est.