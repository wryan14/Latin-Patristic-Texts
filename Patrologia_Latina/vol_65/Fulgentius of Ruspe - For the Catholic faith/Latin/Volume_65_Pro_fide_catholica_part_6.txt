Testimonia de Spiritu sancto, quia Deus est.
9. In principio libri Genesis: Et Spiritus Dei ferebatur
super aquas (Genes. I, 2): qui in figura baptismi
aquas sanctificaret, non qui lassando pausaret.
In Job: Spiritus divinus est qui fecit me, et Spiritus
Omnipotentis qui docet me (Job XXXIII, 4). In divinitate
perfectio. In Evangelio: Spiritus est Deus, et
qui adorant eum, in spiritu et veritate oportet adorare
 (Joan. IV, 24). Item: Non enim ad mensuram dat
Deus Spiritum (Joan. III, 31). Ecce Spiritus immensus
est. Ad Nicodemum: Spiritus enim ubi vult spirat,
et vocem ejus audis, et nescis unde veniat vel quo vadat
(Ibid., 8). Quando audis, Ubi vult, propria potestas
est. In seipso Christus: Spiritus Domini super
me (Luc. IV, 18). Nisi pius revocet has voces intellectus,
major erit Spiritus Filio. Item: Jesus repletus
Spiritu sancto, reversus est ab Jordane (Ibid., 1). Similis
intellectus. Item: Si ergo videritis Filium hominis
ascendentem ubi erat prius. Spiritus est qui vivificat:
nam caro non prodest quidquam (Joan. VI,
63). Nihil minus habet deitatis qui vivificat. Item:
Cum venerit Paracletus, Spiritus veritatis, quem Pater
mittet in nomine meo, ipse introducet vos in omnem
veritatem, et docebit vos (Joan. XVI, 13). Deus
 est qui introducet in omnem veritatem. In Actibus
apostolorum, Petrus Cornelio: 542 Jesum a Nazareth,
quem unxit Deus Spiritu sancto (Act. X, 38).
Homo unctus est, non Deus. Item Ananiae: Quare
tentavit Satanas cor tuum, mentiri te Spiritui sancto
(Act. V, 3)? Et infert: Non es mentitus hominibus,
sed Deo (vers. 4). Item: Haec dicit Spiritus
sanctus: Segregate mihi Saulum et Barnabam, in ministerio
quo vocari eos (Act. XIII, 2). Hic nec Patris
nec Filii inducit personam, quos tamen sanus intellectus
non separat a jussione. Item Apostolus gentibus
per Epistolam: Placuit, inquit, Spiritui sancto,
et nobis, non imponere vobis amplius quam ut abstineatis
ab idolis, a fornicatione, et sanguine (Act. XV,
28). Nunquid haec jussio sine Patre et Filio facta est?
 Item ibi: Dixit autem Spiritus Petro: Exsurgens vade
cum illis, quia ego eos misi ad te (Act. X, 19).
Nunquid nisi creator imperat creaturae? Item ibi:
A Mileto autem Paulus mittens Ephesum, convocavit
presbyteros et majores natu (Act. XX, 17); et post
multam exhortationem intulit: Attendite gregem
Christi, in quo vos Spiritus sanctus constituit episcopos
(Ibid., 28). Nunquid ab hac constitutione sacerdotis
separatur Pater aut Filius? Paulus ad Romanos:
Spiritus autem vita aeterna, et pax (Rom. VIII,
6). Hoc Pater, hoc Filius, hoc Spiritus sanctus; sed
una vita, non tres. Ubi supra: Spiritus vita est propter
justitiam (Ibid., 10). Hoc Pater, hoc Filius. Ubi
supra: Si autem Spiritus ejus, qui suscitavit Christum
 a mortuis, habitat in vobis (v. 11). Qualis hic est
Deus qui carnem Creatoris a mortuis suscitavit?
Ubi supra: Non enim accepimus spiritum servitutis
(v. 15). Nullus liber nisi Deus, quod est Spiritus
sanctus. Ubi supra: Deus autem spei repleat vos
omni gaudio et pace in credendo: in abundantia spei
et virtute Spiritus sancti (Rom. XV, 13). Sicut Christus
virtus Dei ita Spiritus sanctus. Ubi supra: Ut
fiat oblatio gentium sanctificata in Spiritu sancto
(Ibid., 16). Spiritus sicut vivificat, ita et sanctificat.
Ubi supra: Non enim audeo aliquid loqui eorum quae
per me non efficit Christus in obedientiam gentium,
verbo et factis; per potentiam signorum et prodigiorum,
in virtute Spiritus sancti (Ibid., 18, 19). Virtus Filius,
virtus Spiritus, virtus Pater; sed una, non tres. Ad
 Corinthios prima: Spiritus autem omnia scrutatur.
Nemo novit quae sunt Dei, nisi Spiritus ejus (I Cor.
II, 10, 11). Ubi supra: Templum Dei estis, et Spiritus
Dei habitat in vobis (I Cor. III, 16). Deus est qui
habitat in templo suo. Ubi supra: Abluti et sanctificati
estis in nomine Domini nostri Jesu Christi, et Spiritu
Dei nostri (I Cor. VI, 11). Ecce simul mundant,
simul sanctificant Filius et Spiritus sanctus. Ubi supra:
Omnia operatur unus atque idem Spiritus, dividens
unicuique prout vult (I Cor. XII, 11). Qui libere
quod vult facit, nulli est subditus. Ad Corinthios secunda:
Epistola scripta, non atramento, sed Spiritu
Dei vivi (II Cor. III, 3). Spiritus hominis non est minor
homine; quanto magis Spiritus Dei! Ubi supra:
Littera occidit, Spiritus autem vivificat (Ibid., 6).
 Qui vivificat Deus est: quia Dominus mortificat et
vivificat (I Reg. II, 6). Ad Galatas: Ut benedictionem
Spiritus accipiamus per fidem (Gal. III, 14). Deus
est qui benedicit. Ubi supra: Spiritu vivimus, Spiritu
et ambulemus (Gal. V, 25). Qui rursum benedicit,
ipse vivificat ut Deus. Ubi supra: Qui seminaverit
in Spiritu, de Spiritu metet vitam aeternam (Gal. VI,
8). In his tribus testimoniis ad Galatas, Spiritus et
benedicit, et vivificat, et dat vitam aeternam. Ad
Ephesios: In quo credentes signati estis in Spiritu
543 sancto (Ephes. I, 13). Signamur in nomine
Patris, et Filii, et Spiritus sancti. Ubi supra: In quo
vos aedificamini in habitaculum Dei in Spiritu (Ephes.
II, 22). Item: Revelatum est sanctis ejus apostolis in
Spiritu, esse gentes cohaeredes (Ephes. III, 5). Omnia
 operatur unus atque idem Spiritus: haeredes facit.
Ubi supra: Ut det vobis secundum divitias claritatis
suae, virtutem  corroborari per Spiritum suum (Ibid.,
16). Non corroborat nisi Deus. Ubi supra: Solliciti
servare unitatem Spiritus in vinculo pacis (Ephes. IV,
3). Pax Christus. Nunquid duae paces? Ubi supra:
Et gladium Spiritus, qui est sermo Dei (Ephes. VI, 17).
Sermo Dei Christus; Spiritus sanctus sermo Dei.
Nunquid duo sermones? Ad Philippenses: Sive absens
audiam de vobis, quia statis in uno Spiritu
(Philip. I, 27), hoc est in Deo. Ad Thessalonicenses:
Assumpsit vos Deus ab initio ad salutem in sanctificatione
Spiritus (II Thess. II, 12). Ad Timotheum
 prima: Magnum est pietatis sacramentum, quod manifestatum
est in carne, justificatum est in Spiritu
(I Tim. III, 16). Ecce etiam Christi incarnationem
Spiritus sanctus sanctificat. Ad Timotheum secunda:
Bonum fidei commissum custodi, per Spiritum sanctum
qui habitat in nobis (II Tim. I, 11) Si Deus non esset
Spiritus, non auderet Apostolus per ipsum discipulum
adjurare. Insuper, qui habitat in nobis. Ad Titum:
Salvos nos fecit per lavacrum regenerationis,
per Spiritum sanctum (Tit. III, 5). Petri ad gentes:
Nuntiata vobis sunt per eos qui evangelizaverunt vobis,
Spiritu sancto misso de coelis: in quo concupiscunt
angeli prospicere (I Petr. I, 12). Deus est quem cupiunt
angeli prospicere. Ubi supra: Christus pro
peccatis nostris mortuus est, justus pro injustis: ut nos
 offerret Deo, mortificatos quidem carne, vivificatos
autem Spiritu (I Petr. III, 18). Ubi supra: Ut judicentur
quidem secundum hominem in carne, vivant
autem secundum Deum in Spiritu (I Petr. IV, 6).
Ubi supra: Si exprobramini in Christo, quoniam gloriae
Domini Spiritus in vobis requiescit (Ibid., 14).
Gloria Patris Christus est, gloria Spiritus sanctus.
Nunquid duae gloriae? Petri secunda: Haec primum
intelligentes, quod omnis prophetia Scripturae propria
interpretatione non fit. Non enim voluntate humana
allata est aliquando prophetia, sed Spiritu sancto acti
locuti sunt homines Dei (II Petr. I, 0, 21). Nullus
inspirat prophetiae donum nisi Deus. Joannis ad
Parthos: In hoc scimus quia manet in nobis, de Spiritu
sancto quem dedit nobis (I Joan. III, 24). Ubi supra:
 Quoniam in eo manemus, et ipse in nobis; quia
de Spiritu suo dedit nobis (I Joan. IV, 13). Dedit,
quod audis, operatio est virtutis, non separatio deitatis.
In Apocalypsi: Et post dies tres et dimidium,
Spiritus vitae a Deo intravit in eos; et steterunt super
pedes suos (Apoc. XI, 11). Quod a Deo procedit,
Deus est. Ubi supra: Scribe, Beati mortui qui in Domino
moriuntur. Amodo jam dicit Spiritus ut requiescant
a laboribus suis (Apoc. XIV, 13). Non dixit Pater,
non dixit Filius, sed Spiritus, qui per hanc jussionem
ostenditur Deus. Ad Hebraeos: Si enim sanguis
taurorum et hircorum, et cinis vitulae aspersus, inquinatos
sanctificat ad emundationem carnis, quanto
magis sanguis Christi, qui per Spiritum sanctum seipsum
obtulit immaculatum Deo (Hebr. IX, 13, 14)! Hoc
 testimonium docet cujus potestatis sit Spiritus sanctus,
per quem caro Christi exhibetur immaculata.
Ubi supra: Irritam quis faciens legem Moysi, sine ulla
miseratione, duobus 544 vel tribus testibus moritur:
quanto magis putatis deteriora mereri supplicia
qui Filium Dei conculcaverit, et sanguinem Testamenti
pollutum duxerit, et Spiritui gratiae contumeliam fecerit
(Hebr. X, 28, 29)! Ecce qualis ultio pro injuria
Filii et Spiritus sancti. Ubi supra: Judicem omnium
Deum, et Spiritus justorum perfectorum, et Testamenti
Novi mediatorem Jesum Christum (Hebr. XII, 23).
Hoc testimonium convenit Trinitati, quia et Pater,
et Filius, et Spiritus sanctus hic nominatus est. Quia
 omnipotens est Spiritus sanctus, in Salomone: Spiritus
sanctus, multiplex, subtilis, disertus, securus,
incontaminatus, omnem habens virtutem (Sap. VII, 22).
Et negas omnipotentem? Quia judex est Spiritus
sanctus, dicit Dominus: Si abiero, mittam eum ad
vos; et cum venerit, ipse arguet mundum de peccato,
de justitia et de judicio (Joan. XVI, 7, 8). Vides judicem,
qui etiam ipsum, si dicendum est, vindicat
Salvatorem: et audet ei quisquam subtrahere deitatem?
Et quid dicam amplius de deitate Spiritus sancti?
quem pertimescit David dicens: Quo ibo, Domine,
a Spiritu tuo, aut a facie tua quo fugiam (Psal.
CXXXVIII, 7)? Et ut concludam, tantus ac talis est
Spiritus sanctus, in quo si quis blasphemaverit, inveniet
eum non sibi relaxantem, neque in isto saeculo,
neque in futuro.