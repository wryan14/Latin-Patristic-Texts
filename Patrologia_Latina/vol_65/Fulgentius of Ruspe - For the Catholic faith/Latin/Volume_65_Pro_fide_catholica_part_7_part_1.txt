Fides catholica. 
10. Ineffabilem illam Divinitatis substantiam vel naturam
humanis verbis exprimere impossibile est: inconvertibilem,
immutabilem, impassibilem, simplicem, incompositam,
indivisibilem, inaccessam lucem, inexplicabilem
virtutem, sine fine magnitudinem, gloriam
inconspicabilem, bonitatem concupiscibilem, inexquisitum
decorem, qui mentis quidem purae contingat et
moveat affectum, indicari autem atque explicari non
possit. Ubi est Pater, et Filius, et Spiritus sanctus, sola
natura quae creata non est, dominationis potestas, bonitas
naturalis. Pater initium omnium, causa cunctorum,
radix viventium: a quo procedit fons vitae, virtus
et imago indemutata invisibilis Dei, qui est Filius a
 Patre genitus. Verbum, sive ratio vivens; qui erat
semper, et erat apud Deum, et Deus erat, non factus
ex Patre ante saecula, non assumptus postmodum
vel adoptatus in filium, non possessione vel factura,
sed creator et factor omnium: qui est omnia quae
Pater est; cui Pater omnia quae habet gignendo dedit.
Et ubi ergo qui dedit, gignendo dedit; et qui
accepit, nascendo accepit; non inopi subventum est,
sed ipsa copia nata est. Non enim ille qui accepit,
illi qui dedit potest esse inaequalis, quia et hoc nascendo
accepit ut esset aequalis. Nihil enim Patre minus
habet ille qui dixit: Omnia quae habet Pater mea
sunt (Joan. XVI, 15). Et quia semetipsum exinanivit,
 formam servi accipiens, non formam Dei perdens,
in eadem forma servi factus est obediens usque ad
mortem, mortem autem crucis; in qua paulo minus
minoratus est ab angelis, ut in forma Dei maneret
aequalis; quia non est forma illa mutabilis. Qui in
coelo spiritibus mundis intellectualibus in forma Dei
et Deo aequalis, ut Deus 545 praebet exemplum; ut
se idem exemplum redeunti etiam lapso praeberet
homini, qui propter immunditiam peccatorum poenamque
mortalitatis Deum videre non poterat: semetipsum
exinanivit non amittendo divinitatem suam,
sed assumendo humanitatem nostram: et formam
servi accipiens, venit ad nos in hunc mundum, qui
in hoc mundo erat, quia mundus per ipsum factus
est (Joan. I, 10), ut exemplum sursum videntibus
 Deum, exemplum deorsum mirantibus hominem:
exemplum sanis ad permanendum, exemplum infirmis
ad convalescendum; exemplum morituris ad
non timendum, exemplum mortuis ad resurgendum
fieret: ipse in omnibus primatum tenens: ut quia
homo ad beatitudinem sequi non debebat nisi Deum,
et sentire non poterat Deum; sequendo Deum hominem
factum, simul sequeretur et quem sentire
poterat, et quem sequi debebat. Amemus ergo eum,
et inhaereamus illi, caritate diffusa in cordibus nostris
per Spiritum sanctum qui datus est nobis. Hic
Spiritus et vita est, et vivificans lux, et illuminans;
bonus, et bonitas; Spiritus rectus, Spiritus principalis,
qui est Dominus omnium; mittens apostolos,
separans sibi ministros, templa sibi ipse constituens,
 inspirans ubi vult, dividens donationes Spiritus prout
vult. Spiritus adoptionis, Spiritus veritatis, Spiritus
sapientiae et intellectus, scientiae, consilii, virtutis,
et timoris Dei: per quem Pater agnoscitur, et Filius
glorificatur. Neque enim dignum est, aut Filium aliquando
defuisse Patri, aut Spiritum Filio: esset
enim in maximis defraudata divinitas, et velut inglorium
atque indignum duceretur, si velut ex poenitentia
et praepostero consilio Deus ad perfectionis plenitudinem
pervenisset. Qui potest capere capiat
(Matth. XIX, 12): qui nondum potest, oret ut capiat,
credat ut capiat: quia scriptum est: Nisi credideritis,
non intelligetis (Isa. VII, 9, secundum LXX).