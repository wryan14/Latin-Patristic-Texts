365 CAPUT VIII. 
His igitur atque innumeris hujusmodi testimoniis,
quibus Dominus Deus noster misericors praedicatur
 et justus, ostenditur quantum diligenda sit ejus misericordia,
quantumque justitia metuenda monstratur.
Misericors enim et miserator Dominus, patiens
et multum misericors et verax, sicut novit a converso
submovere supplicium, sic in eo qui converti noluerit,
nullatenus sinit inultum remanere peccatum. Idcirco
si quos in praesenti saeculo pia Dei bonitas a
dominatione peccati non liberat, ipsos in futuro severitas
justa condemnat. Hinc est quod divinis indesinenter
eloquiis mali salubriter admonentur, ne
remaneant in servitute peccati, sed misericordiam
justi Dei, dum sunt in hac vita, requirant. Bonis quoque
praecipitur (Psal. II, 11, 12, 13), ut servientes
Domino in timore, et exsultantes ei cum tremore,
apprehendant disciplinam; ne quando irascatur Dominus
 et pereant de via justa. Ipse itaque Deus qui
est misericors et justus, sicut admonet, ut propter
justitiam et misericordiam timeatur et diligatur a
malis, ut conversi careant poena quam justitia minatur,
et accipiant indulgentiam quam misericordia
pollicetur, sic admonet ut propter justitiam et misericordiam
diligatur et timeatur a bonis, quo possint
qui ejus praeventi misericordia boni sunt, et dilectione
misericordiae in bonis operibus permanere, et
timore justitiae a peccatis semetipsos sollicite custodire;
et consideratione propriae infirmitatis instructi
nunquam de suis viribus confidant, sed divinae virtutis
auxilium jugiter et humiliter poscant.