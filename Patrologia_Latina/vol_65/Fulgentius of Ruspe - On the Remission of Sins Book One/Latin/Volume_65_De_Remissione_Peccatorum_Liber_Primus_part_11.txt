CAPUT IX. 
 Debet ergo et a bonis et a malis tam misericordia
diligi quam justitia formidari: ne vel boni diligentes
misericordiam Dei, justitiam non timeant, et laqueos
diaboli seducentis incurrant; vel mali solam justitiae
severitatem considerantes, non quaerant, cum invenire
possunt per conversionem, misericordiae beneficium,
ac sic obdurati non solum remissionem peccatorum
denegent, quin etiam peccata multiplicare non
cessent. Hoc enim bicipiti laqueo frequenter diabolus
captivat incautos; ut aut spe vana futurae remissionis
obtusi, nolint justitiae timore converti; aut remissionem
omnimodis desperantes, conversionem negligant,
 et habenas iniquitatibus relaxantes, dum desperant
indulgentiam, currant praecipites in gehennam.
Ac sic ille callidus humani generis inimicus,
alios desperationis temeritate praecipitat, alios autem
fallacis spei deceptione supplantat. Propter quod beatus
Paulus (II Cor. XIII, 3), in quo locutus est Christus,
bene viventibus scribens, sic eorum commendat
obedientiam, ut cum metu et tremore salubris operationis
jubeat talibus inesse cautelam. Dicit enim
Philippensibus: Itaque, carissimi mei, sicut semper
obedistis, non ut in praesentia mea (al. mei) tantum,
sed multo magis nunc in absentia mea, cum metu et
tremore vestram salutem operamini. Deus est enim qui
operatur 366 in vobis et velle et perficere, pro bona
voluntate (Philip. II, 12). His verbis beatus Paulus
 justum utique Deum insinuat, cum metum tremoremque
servandum fidelibus praecepit in operibus bonis.
Misericordem quoque praedicat, quem in eis operari
dicit et velle et perficere, pro bona voluntate. Neque
enim a bene operantibus juste timeretur, si justus
non esset; nec omne bonum voluntatis et operis
ipse in eis operaretur, si misericors non fuisset.
Hunc justitiae divinae timorem terribili denuo praedicatione
justis vehementer apostolus Paulus inculcat,
dicens: Qui se existimat stare, videat ne cadat (I Cor.
X, 12). Et rursus: Fratres, si praeoccupatus fuerit
homo in aliquo delicto, vos qui spiritales estis, instruite
hujusmodi in spiritu lenitatis, considerans teipsum,
ne et tu tenteris (Galat. VI, 1). Ipsis quoque apostolis
cum magisterio coelesti denuntiatur infirmitas propria,
 cum  congrui timoris demonstratur in humilitate
cordis cautela retinenda, dicente Domino: Vigilate
et orate, ne veniatis in tentationem. Spiritus
quidem promptus, caro autem infirma est  (Matth.
XXVI, 41).