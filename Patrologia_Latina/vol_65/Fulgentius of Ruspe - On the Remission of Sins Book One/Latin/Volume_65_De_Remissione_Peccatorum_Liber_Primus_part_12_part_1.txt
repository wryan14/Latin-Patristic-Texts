CAPUT X. 
Verumtamen quia cuncta quae divinis continentur
eloquiis, ad custodiam vel reparationem dicuntur humanae
salutis; providit sermo divinus, ne dum justis
divinae metus indicitur aequitatis, econtrario mortifera
peccatoribus desperatio nasceretur, si spes indulgentiae
minime monstraretur. Ipsa enim errantes
ad viam veritatis revocat, dum propitiatione divina
converso relaxandum promittit, quidquid mali, priusquam
converteretur admisit. Ideo apostolus Paulus
 in Epistola quam ad Romanos scripsit, sicut fideles
et bonos ad insinuationem severitatis divinae terrificat,
sic infideles et malos ad conversionem spe certissima
supernae bonitatis invitat, ut scilicet tam boni
discerent non altum sapere, sed timere, quam mali
possint remedium salutis aeternae sine quolibet impedimento
dubitationis acquirere. Dicit igitur beatissimus
Paulus: Vide ergo bonitatem et severitatem Dei:
in eos quidem qui ceciderunt, severitatem; in te autem
bonitatem, si permanseris in bonitate: alioquin et tu
excideris; et illi, si non permanserint in incredulitate,
inserentur. Potens est enim Deus iterum inserere illos
 (Rom. XI, 22, 23). Itaque cum dicat Apostolus illum
excidendum qui in bonitate non permanserit, et illum
qui in incredulitate non permanserit inserendum;
quis homo justus non tremefactus justitiam metuat,
vel quis iniquus non ad Dei misericordiam confirmatus
accurrat?  Quis non compellatur bono cuilibet
impii, si toto corde conversus fuerit, audeat desperare,
cum coelestis medicina praeceptis salubribus
aequaliter sanis consulat et infirmis; illis timorem
justitiae indicens, tanquam salutis acceptae custodem;
istis misericordiae beneficium pollicens, ut, spei remedio
sublevati, recipiant quam perdiderant sospitatem.
Timor enim justitiae praecipitur sanato, cui
367 dicitur: Ecce sanus factus es, jam noli peccare,
ne deterius tibi aliquid contingat (Joan. V, 14). Spes
 quoque misericordiae demonstratur infirmis, cum dicitur:
Non est opus sanis medicus, sed male habentibus:
non veni vocare justos, sed peccatores in poenitentiam
(Luc. V, 32). Sermo quoque propheticus misericordiam
Dei justitiamque commendare non desinit,
sic Deo per Ezechielem prophetam dicente: Iniquus
si se convertat ab omnibus iniquitatibus suis quas
fecit, et custodierit omnia mandata mea, et fecerit justitiam
et misericordiam, vita vivet, et non morietur.
Omnia delicta ejus quaecunque fecit, non erunt in memoria.
In sua justitia quam fecit, vivet. Nunquid voluntate
volo mortem peccatoris, dicit Dominus, quam
ut avertatur de via sua mala, et vivere eum (Ezech.
XVIII, 21)? Ostenso itaque ad impios convertendos
divinae longanimitatis ac benignitatis beneficio, ad justos
 quoque deterrendos ita propheticus sermo dirigitur:
Cum se autem averterit justus a sua justitia, et
fecerit iniquitatem, secundum omnes iniquitates quas
fecit ille iniquus, omnes justitiae ejus quas fecit, non
erunt in memoria. In delicto suo quo deliquit, et
in peccatis suis quibus peccavit, in ipsis morietur
(Ibid. 24).