CAPUT XI. 
Innumerabilia sunt divinarum testimonia Scripturarum
quibus Deus misericors praedicatur et justus,
nec est aliud quod omnis textus agat coelestis eloquii,
nisi ut malos admoneat timore justitiae Dei celeriter
malis operibus finem ponere, et bonos in bonis operibus
sollicite atque humiliter permanere. Ut scilicet
 et omnis iniquus aequitatem Dei metuens, ad misericordiam
currat justae bonitatis, et omnis justus, de
Dei misericordia gaudens, judicium benignissimae non
negligat aequitatis. Quia ubi est misericordia justitiaque
perfecta, nec favorem potest justus peccatis impendere,
nec indulgentiam conversis misericors abnegare.
Ex hoc igitur quod justus et misericors praedicatur,
facillime cognoscitur (al. cognoscimus) non
nisi conversis remissionem tribui peccatorum, nec
nisi permanentibus in peccato supplicium sempiternae
damnationis inferri. Propter quod Psalmista sic canit:
Nisi convertamini, gladium suum vibravit, arcum suum
tetendit, et paravit illum, et in eo paravit vasa mortis
 (Psal. VII, 13). Per Esaiam quoque non dissimilis adversus
contumaces et divinae clementiae contemptores
lata reperitur ore divino sententia, in qua cognoscitur,
nec inaniter quemquam divinis imperiis
obedire, nec impune in iniquitatibus permanere. Sic
ergo dicit: Lavamini, mundi estote, auferte nequitias
vestras ab animis vestris e conspectu oculorum meorum;
desinite a malitiis vestris, discite bonum facere,
inquirite judicium, eripite injuriam accipientem, judicate
pupillo, et justificate viduam, et venite disputemus,
dicit Dominus. Et si fuerint delicta vestra ut phoenicium,
ut nivem dealbabo. Si autem ut coccum, ut lanam
candidam efficiam. Et si volueritis et obaudieritis me,
quae bona sunt terrae, edetis. Si autem nolueritis, neque
obaudieritis me, gladius vos comedet. Os enim Domini
 locutum est hoc (Isa. I, 16 et seq.). Quis rogo est tam
durus aut omnino stolidus, qui in hoc sermone monitionis
supernae, si ad conversionem non invitatur
368 delectatione promissi, non saltem compellatur
terrore supplicii? Contemptorem quippe divini sermonis
non excipiet salus, sed comesturus est gladius.
Hinc est quod alio loco in ejusdem prophetae
volumine demonstratur, quia nisi per conversionem
nemo perveniet ad salutem. Sic enim dicitur: Si conversus
fueris et ingemueris, salvus eris (Isai. XXX, 15,
sec. LXX). In hoc testimonio conditionali Deus et
praecepto utitur, et promisso. Dicens quippe, Si conversus
fueris et ingemueris, salvus eris, ostendit ex
conversionis conditione promissionem salutis omnino
pendere. Haec est igitur inter Deum hominemque conditio,
 id est, inter praecipientem Dominum servumque
poscentem, inter judicem qui sine justitia misericordiam
praerogat, et peccatorem qui misericordiam
juste judicantis exspectat. Dicit igitur iste Dominus,
misericors et justus, severus et pius: Si hoc feceris,
hoc habebis; si quod dico custodieris, dabo quod poscis;
ego tibi praecipio conversionem, tu poscis a me
salutem; si parueris praecepto, potieris beneficio; si
jussa fieri videam, postulata concedam: Si conversus
fueris et ingemueris, salvus eris.