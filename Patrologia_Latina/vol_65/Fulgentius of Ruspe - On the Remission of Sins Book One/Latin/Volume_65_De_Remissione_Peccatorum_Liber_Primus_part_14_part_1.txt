CAPUT XII. 
Cum dicitur ergo peccanti beneficium salutis accipere
cupienti, quia si conversus fuerit et ingemuerit,
salvus erit; consequenter intelligitur quia, ETIAMSI INGEMUERIT,
 tamen conversus non fuerit, salvus non
erit. Non enim frustra utrumque divinus sermo complexus
est, nisi ut haec duo, id est conversionem et
gemitum, necessaria cognosceremus ad consequendum
salutis effectum. Nonnulli enim scelerum suorum
consideratione perterriti, pro iniquitatibus quidem
suis in oratione gemunt, nec tamen ab iniqua operatione
discedunt. Fatentur se male fecisse, nec ullum
finem volunt malis factis suis imponere. Accusant
humiliter in conspectu Dei peccata quibus tenentur
oppressi, et eadem peccata quae humilitate sermonis
accusant, corde perverso contumaciter cumulant. In
dulgentiam quam lacrymosis gemitibus poscunt, ipsi
 sibi pravis operibus adimunt. Medelam postulant a
medico, et in perniciem suam subrogant adjutorium
morbo. Ac sic inaniter verbis quaerunt placare justum
judicem, quem factis iniquis magis irritant ad furorem.
Tales enim nunquam diluunt gemendo peccatum,
quia non desinunt peccare post gemitum. Pro
criminibus namque gemunt; et post gemitum ad crimina
redeunt. De talibus in libro Ecclesiastico Scriptura
divina sic loquitur: Qui baptizatur a mortuo, et
iterum tangit illum, quid proficit lavatio ejus? Sic
homo qui jejunat pro peccatis suis, et iterum eadem
faciens, quid proficit humiliando se? Orationem ejus
quis exaudiet (Eccli. XXXIV, 30, 31)? Rectissime igitur
dicit Deus homini: Si conversus fueris et ingemueris,
salvus eris. Apud Deum quippe severum et bonum
tunc oratio gementis auditur, tunc poscentis fletus
 attenditur, tunc flenti conceditur salus, si fuerit ad
Deum contriti cordis humilitate conversus. Necesse
est enim ut Deus peccatori misertus ignoscat, si tamen
peccator iniquitatem suam conversus agnoscat.
Denique divinam misericordiam 369 propterea David
sanctus efficaciter invenit, quia conversus per
humilitatem contriti cordis, quod male fecerat agnoscendo
damnavit, nec distulit punire poenitendo mali
operis cupiditatem in qua fuerat lapsus; quia si non puniret
unde reus tenebatur, procul dubio ipse puniretur.
Suum ergo facinus agnovit conversus in poenitentiam,
metuit ne damnatus agnovisset poenam. Ipse
in se poenitens vindicabat agnoscendo, quod ignosci
sibi volebat a Domino. Denique cum dixisset: Miserere
mei, Deus, secundum magnam misericordiam tuam,
 et secundum multitudinem miserationum tuarum dele
iniquitatem meam; Magis magisque lava me ab injustitia
mea, et a delicto meo munda me (Psal. L, 1, 2);
statim secutus adjunxit: Quoniam iniquitatem meam
ego agnosco, delictum meum coram me est semper
(Ibid., 4). Agnoscebat iniquitatem suam, non ut peccando
magis augeret, sed ut poenitendo dilueret; atque
ita dominationem peccati, quam delectatio culpabilis
invexit, conversio vera submovit. Et quia ingemuit
David ex toto corde conversus, continuo salvus
est factus, atque ita in eo completum est quod
per prophetam praecipitur: Si conversus fueris et ingemueris,
salvus eris.