CAPUT XIII. 
 Porro conversio et ab impietate et ab iniquitate
praecipitur. Utraque enim adversum se iram Dei provocant:
quia utrumque Deus exsecratur et damnat,
dicente Paulo: Revelatur enim ira Dei de coelo super
omnem impietatem et injustitiam hominum (Rom. I,
18). Et Salomon ait, quod etiam beatus Petrus suis
dictis inseruit: Si justus vix salvabitur, peccator et
impius ubi parebunt (Prov. XI, 31, juxta LXX; I Petr.
V, 18). Unde non immerito Vas electionis, quod divinae
plenum erat caritatis, sicut pro his qui in fide
 peccabant tristitia magna concutiebatur et dolore
cordis, sic illos qui, intra Ecclesiam constituti, et
impudice luxurioseque viventes poenitentiam non
agebant, lugere se testatus est. De Judaeis enim quos
increduli cordis impietas possidebat ita dicit: Veritatem
dico in Christo, non mentior, testimonium mihi
perhibente conscientia mea, in Spiritu sancto, quoniam
tristitia mihi est magna, et continuus dolor cordi meo.
Optabam enim ego ipse anathema esse a Christo pro
fratribus meis, qui sunt cognati mei secundum carnem,
qui sunt Israelitae (Rom. IX, 1, 2, 3, 4). De illis vero
qui intra Ecclesiam positi malis operibus insistebant,
sic ad Corinthios loquitur medicinali sermone: Ne
iterum cum venero humiliet me Deus apud vos, et lugeam
multos ex his qui ante peccaverunt, et non egerunt
poenitentiam, super immunditia et fornicatione et
 impudicitia quam gesserunt (II Cor. XII, 21). Nec
istos utique tristis doleret, nec illos humiliatus doleret
Apostolus, si impiis et iniquis exacerbantibus divinam
justitiam sine conversione cordis remissionem
peccatorum crederet conferendam; cum ipsa remissio
peccatorum non nisi in conversione cordis sortiatur
effectum; in illis duntaxat qui propriae jam
voluntatis utentes arbitrio, divini muneris opitulatione
conversi mutata in melius vita, non desistunt
ad poscendam remissionem peccatorum currere, ad
quorum 370 perpetrationem sive nescientes ignorantia
impulit, seu, quod est deterius, scientes contumacia
voluntatis illexit. Propter quod Propheta
orat Deum: Delicta juventutis et ignorantiae meae (al.
ignorantias meas) ne memineris (Psal. XXIV, 7). Et
 Salvator noster ait: Servus nesciens voluntatem domini
sui, et faciens indigna (al. digna), vapulabit paucis,
et servus sciens voluntatem domini sui et faciens indigna,
plagis  vapulabit multis (Luc. XII, 47). Unde et
Apostolus in ignorantia se peccasse confitetur his
verbis: Gratias ago ei qui me confortavit Christo 
Jesu Domino nostro; quia fidelem me existimavit, ponens
in ministerio, qui prius fui blasphemus, et persecutor,
et contumeliosus; sed misericordiam consecutus
sum, quia ignorans feci in incredulitate (I Tim. I, 12,
13). Ne quis ergo sibi de ignorantia blandiatur, attendendus
est Apostoli sermo, qui se ignorantia quidem
fecisse pronuntiat, sed tamen se peccasse non
negat; imo primum se dicit (Ibid., 15) omnium peccatorum:
 primum scilicet, non temporis cursu, sed
iniquitatis excessu. Misericordiam itaque in hoc consecutus
est, ut peccata quae in ignorantia fecerat,
illuminatus agnosceret, et conversus protinus abdicaret.
Hoc autem fit, ut, sicut nos docet apostolus
Jacobus, omne datum optimum, et omne donum
perfectum, desursum descendere a Patre luminum
(Jac. I, 17) cognoscamus. Qui cum in peccatore hoc
inveniat pro quo debeat juste damnari, conversionem
ipse gratis tribuit peccatori, per quam justae
damnationis possint tormenta submoveri.