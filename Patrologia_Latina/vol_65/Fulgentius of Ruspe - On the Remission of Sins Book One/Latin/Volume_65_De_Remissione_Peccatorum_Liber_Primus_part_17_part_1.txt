371 CAPUT XV. 
Peccatis enim excaecatur cor, remissione vero illuminatur.
Quia sicut nihil est aliud excaecari quam lumine
privari, ita curatus oculus in quantum potiri
valet visione luminis, in tantum caret vitio caecitatis.
Qui tamen oculus videre lumen nullatenus valebit,
 nisi se illi lumen infuderit. Oculus igitur per luminis
infusionem potest percipere luminis visionem. Sic et
remissio peccatorum cum hominibus datur, procul
dubio caecitas cordis expellitur, ut lumen justitiae
oculo interiore cernatur. Caeterum quomodo fieri
potest ut obscuritas tenebrarum removeatur, si luminis
infusio non donetur? Deus ergo quibus propria
peccata dimittit, lumen verae conversionis  infundit.
Quocirca sicut caecus quilibet, quandiu caecus
est, non potest lumen videre; sic iniquus quilibet
aut impius remissionem non accipit peccatorum, nisi
praeventus gratuitae justificationis munere toto corde
convertatur ad Deum: ipsius enim remissionis effectus
in cordis conversione consistit. Caeterum cui
conversionis gratia non conceditur, peccatorum remissio
 non donatur. Quid est enim aliud peccatorum
remissionem consequi, nisi a peccati dominatione
liberari? Omnis enim (sicut Veritas dicit) qui facit
peccatum, servus est peccati (Joan. VIII, 34). Quomodo
autem potiri creditur splendifico liberationis munere,
qui peccati non caret teterrima servitute?
Propter quod eorum qui dicunt: Faciamus mala,
ut veniant bona (Rom. III, 8), justam esse damnationem,
Magistro gentium docente, cognovimus, quo
praedicante similiter audivimus: Quia neque fornicarii,
neque idolis servientes, neque adulteri, neque molles,
neque masculorum concubitores, neque fures, neque
avari, neque ebriosi, neque maledici, neque rapaces,
 regnum Dei possidebunt (I Cor. VI, 9, 10). Galatae
quoque sic idem doctor eximius monet: Manifesta
autem sunt (inquiens) opera carnis. Quae sunt fornicatio,
immunditia, luxuria, idolorum servitus, veneficia,
inimicitiae, aemulationes, irae, rixae, dissensiones, haereses,
invidiae, homicidia, ebrietates, comessationes,
et his similia, quae praedico vobis, sicut praedixi, quoniam
qui talia agunt, regnum Dei non consequuntur
(Gal. V, 19 et seq.). Quia igitur justus est Deus,
quandiu isti talia agunt, regnum Dei non consequuntur;
quoniam vero idem Deus misericors est, propterea
mali, si talia agere desinant in quibus Deum
contumaciter exacerbant, et humiliati atque correcti
ad Deum convertantur, regnum Dei sine dubio
consequentur. Sicut enim opus justitiae non vincitur,
 sic nec opus misericordiae submovetur. Et ideo sic
Deus possessionem regni sui disposuit, ut eam, quia
justus est, impio et iniquo non donet; quia vero
misericors est, omni veraciter converso non deneget.