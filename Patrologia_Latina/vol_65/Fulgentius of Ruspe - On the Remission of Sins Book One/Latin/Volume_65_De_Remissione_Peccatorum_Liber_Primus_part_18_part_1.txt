372 CAPUT XVI. 
Conversio autem tunc vera probatur in homine,
si impietas et iniquitas pellatur ex corde. Verumtamen
inter impietatem et iniquitatem haec solet pronuntiari
differentia, quod impietas, aut pravam in
Deum fidem gerit, aut nullam; iniquitas autem malis
moribus polluit vitam. Blasphemat impietas Deum,
laedit iniquitas proximum. Impietas autem ex humilitate
carnis mentitur (forte metitur) altissimum, nitens
sacramentum pietatis invictae ad divinae naturae
 contumeliam praedicare, aut in humana carne Deum
Dei Filium conceptum natumque denegat, et Deo
vero non carnis veritatem, sed ostentationem solam
falsae visionis assignat; aut ita carnem Christi fatetur
de carne Virginis, ut eam neget in carnis susceptione
conceptam; aut eumdem Patrem quem Filium
Spiritumque sanctum dicit confusione impia; aut
Patris, et Filii, et Spiritus sancti diversas naturas
inducit separatione perversa, aut non credit carnem
Filii Dei de carne Mariae Virginis sumptam, sed de
coelo non dubitat asseverare depositam; aut aliquid
humanae naturae vult Christo subtrahere, ut accepta
humana carne animam rationalem, id est animam
plenam hominis Unigenitum Deum deneget accepisse.
Impietatis est crimen, si quis dicat, non omnem spiritalem
 corporalemque a Deo bonam conditam naturam;
sed ex adverso propriam mali velit assignare
substantiam: cum omne malum, non ex ortu neque
statu naturalis proprietatis existat, sed ex defectu
voluntariae cogitationis eveniat: non quia bona natura
malam naturam recipit, cum mala natura nulla
sit, sed quia dilectionis ordine derelicto, creatura
rationalis, quae ad dilectionem Creatoris facta est,
dum contempto Creatore, aut rebus inhaeret creatis,
aut cogitationibus falsis, deterior facta, temporalia
sempiternis, ima summis, mutabilia immutabilibus
anteponit. Similiter illi qui justos et iniquos, non ex
operum diversitate, sed ex sacramentorum dicunt
 communione censendos, nihil volentes unicuique
prodesse, si inter injustos juste vivat in Ecclesia
catholica tanquam unumquemque non pro qualitate
facti, sed pro societate sacramenti aeterna retributio,
sive supplicii sit exceptura, seu regni. Haec ergo quae
sunt a nobis superius intimata, et alia multa quae
adversum catholicam et apostolicam fidem ab haereticis
atque schismaticis proferuntur, impietatis vitio
deputantur. Ipsa enim separatio impios ostendit,
quae tales ecclesiastico corpori, non socios, sed adversarios
facit. Neque enim a conventu ecclesiasticae
unitatis corpore separarentur, ac loco, nisi prius ab
ecclesiastica fide descenderent (forte discederent)
corde corrupto; neque a legitimo verbi Dei conjugio
aperta impietate sejungerentur, nisi perfidas ac perversas
cogitationes adulterina diabolicae constuprationis
 seminatione conciperent; quas nequiter interno
foventes assensu, ad hoc postmodum nefaria locutione
parerent, ut viperea similitudine propriis
disrupti fetibus interirent. Viperis quippe hoc est
parere, quod perire. Quarum filii, sicut fertur, disruptis
quibus sunt concepti visceribus, sic egrediuntur
373 in lucem, ut parentibus inferant mortem.
Cum igitur impia quaelibet pravitas, vel assensu concipitur,
vel etiam professione generatur, aeterna
morte animam interimit. Quae corruptioni consentiens,
ob hoc internae conceptu infidelitatis inflatur,
ut suo postmodum rupta partu moriatur. Tales apostolica
his verbis designat auctoritas: Sicut autem
Jamnes et Mambres restiterunt Moysi; ita et his resistunt
veritati, homines corrupti mente, reprobi circa
 fidem (II Tim. III, 6). Si quis igitur contraria disputans,
et a bonitate semetipsum segregans, ecclesiasticae
fidei perversus obsistit, iste procul dubio impius
dicitur. Si quis autem in corpore unitatis catholicae
perseverans sacramentorum societate conjunctus,
flagitiis et criminibus deditus, is solet iniquus vocari,
non impius. Unde nobis nunc non est disputandum.
Hoc tamen dicimus, quia non omnis iniquus
est impius, licet omnis impius sit iniquus.