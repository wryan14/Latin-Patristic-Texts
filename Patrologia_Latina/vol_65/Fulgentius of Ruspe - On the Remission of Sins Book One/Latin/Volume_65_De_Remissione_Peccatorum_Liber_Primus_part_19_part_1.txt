CAPUT XVII. 
Conversio ergo illa in conspectu Dei grata est et
accepta, in qua simul et fidei rectitudo servatur, et
vitae bonae regula custoditur: id est, ut principaliter
recta teneatur de Deo sententia, deinde proximo exhibeatur
 caritas divinitus imperata. Tunc enim se
homo recte diligit, cum dilectionem Dei sibi devotus
et humilis anteponit. Tunc etiam diligit proximum,
si proximo, quantum potest, consulat, ut ad Deum
recta fide et bona conversatione perveniat. Proximi
autem caritas duplici est ratione servanda, ut scilicet
nec alii inferat quidquam quod sibi nollet inferri;
nec indigenti opem boni operis in quantum potest
deneget, quia nec sibi vellet negari, si similiter indigeret.
Unde Salvatoris nostri sic nos agnoscimus informari
 sermone dicentis: Quae vultis ut faciant vobis
homines, eadem et vos facite eis. Haec est enim lex et
prophetae (Matth. VII, 12). Non dixit Christus, quae
vobis fecerint homines, eadem et vos facite eis; ne
malum crederemus pro malo reddendum ei qui nobis
mali aliquid fecit, aut cuiquam negandum putaremus
beneficium, a quo nobis nihil beneficii sciremus impensum:
cum debeat Christianus omni homini benevolentiae
adjutorium, vel praerogare, vel reddere;
ut et bono bonum reddat, et malum bonitate praeveniat.
Dicitur enim nobis a Domino: Diligite inimicos
vestros, benefacite his qui vos oderunt, et orate pro
persequentibus et calumniantibus vos, ut sitis filii patris
vestri qui in coelis est, qui solem suum facit oriri
super bonos et malos, et pluit super justos et injustos
(Matth. V, 44, 45). Boni autem fideles, non solum
 ab illis persecutionem patiuntur qui foris positi latratibus
perfidis ac perversis Ecclesiae catholicae dogmatibus
obnituntur; sed etiam ab illis qui videntur
quidem intra Ecclesiam esse, sed male viventes inveniuntur
ecclesiasticae traditioni non ore, sed opere
repugnare. Quos cum boni conspiciunt, graviter gemunt,
et sancto affectu permotus cruciatur bonus
animus, quando alienae perversitatis non fugit sensum,
quamvis tenere non possit assensum.