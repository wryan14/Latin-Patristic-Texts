374 CAPUT XVIII. 
Intra catholicam quippe Ecclesiam in praesenti
saeculo justi et iniqui  tenentur admixti sacramentorum
scilicet communione, non morum, id est societate
credulitatis, non similitudine conversationis.
 Non ergo corde, sed corpore ; quia professione, non
opere. Nunc igitur quandiu, secundum beati Pauli
praedicationem, in magna domo non solum sunt vasa
aurea, sed et lignea et fictilia, et quaedam quidem sunt
in honorem, quaedam vero in contumeliam  (II Tim. II,
20); intra Ecclesiam quidem sunt iniquus et justus,
extra Ecclesiam vero nullus est justus. Et intra dominicam
aream, donec ventilatoris metuendus exspectatur
adventus, et discretio ventilationis novissime differtur,
palea frumento locali communione miscetur.
Quisquis autem extra dominicam aream locus est,
quamvis ibi vocabulum nominetur agricolae, sola ibi
potest quae vento raptatur palea residere. Verum
quia tanta est agricolae nostri omnipotentia, ut nullus
valeat ejus vincere voluntatem; quisquis in praesenti
 vita conversus recurrerit ad areae dominicae locum
legitimum, si perseveranter teneat in fide recta
bonae vitae propositum, non erit palea, sed frumentum,
nec ignibus tradetur arsurus, sed in horreo
congregabitur placitis Deo fructibus opimatus.