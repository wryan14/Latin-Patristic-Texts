CAPUT XIX. 
In sola ergo Ecclesia catholica datur et accipitur
remissio peccatorum, quam ipse sponsus unam dicit
esse columbam suam, unam electam suam, quam super
petram fundavit, cui claves regni coelorum dedit,
 cui etiam potestatem ligandi solvendique concessit,
sicut beato Petro Veritas ipsa veraciter repromittit,
dicens: Tu es Petrus, et super hanc petram
aedificabo Ecclesiam meam, et portae inferorum non
praevalebunt adversus eam; et tibi dabo claves regni
coelorum, et quodcunque alligaveris super terram, erit
ligatum et in coelo; et quodcunque solveris super terram,
erit solutum et in coelo (Matth. XVI, 18, 19). Ab
hac Ecclesia quae claves regni coelorum accepit, quisquis
foris est, non coeli viam graditur, sed inferni;
nec tendit ad aeternae vitae domum, sed currit ad
mortis aeternae supplicium; non solum si remaneat
sine baptismo paganus, sed etiam si in nomine Patris,
et Filii, et Spiritus sancti baptizatus perseveret
haereticus. Neque enim per baptismi meritum adipiscitur
 veram vitam, si quis in nomine Patris, et Filii,
et Spiritus sancti, sive intra Ecclesiam, sive extra
Ecclesiam baptizatus, non tamen intra Ecclesiam
catholicam terminarit hanc vitam; nec vivet per ecclesiastici
baptismatis sacramentum, qui non tenuerit
ecclesiasticae 375 fidei caritatisque consortium. Ille
enim salvatur sacramento baptismatis, quem intra
Ecclesiam catholicam usque ad obitum praesentis vitae
tenuerit unitas caritatis.