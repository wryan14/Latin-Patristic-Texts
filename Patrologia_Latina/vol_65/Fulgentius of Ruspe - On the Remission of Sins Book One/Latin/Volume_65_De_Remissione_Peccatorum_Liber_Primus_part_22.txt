CAPUT XX. 
Caeterum si quis aut de Ecclesia baptizatus egreditur,
aut extra Ecclesiam in Patris, et Filii, et Spiritus
sancti nomine baptizatus, si ante finem praesentis
vitae non fuerit catholicae restitutus Ecclesiae, non
 carebit morte, sed requie: quia et tempore diluvii si
quis in arcam Noe (Genes. VII, 21) non est ingressus,
non est salvatus diluvio, sed necatus, nec salutem
invenit in aqua, sed mortem. Aqua quippe illa, in qua
praefigurabatur baptismatis sacramentum, quoscunque
in arca reperit, a terra suspensos ad coelestia sublimavit;
residuos autem oppressos occidit, quos
foris invenit. Et pereunte Hiericho, si quos domus
Raab meretricis inclusit, incolumes Jesus servare
praecepit (Josue VI, 25); reliquos vero quos illa non
continebat domus, unius mortis consumpsit interitus.
In illa igitur arca, et in illa domo una eademque
praefigurabatur Ecclesia; sed in his qui extra arcam
diluvio perierunt, et in eis qui extra illam domum
gladio mortui sunt, geminae significationis potest
 considerari mysterium. Existimo enim quantum mihi
nunc interim videtur, non incongrue credi in diluvii
significatione praecessisse baptisma Christianae confessionis;
ut agnoscamus haereticos, si extra Ecclesiam
permanserint, baptismo poenam mereri, non
vitam, et eos qui Christum negantes de Ecclesia catholica
discedunt, aeterno supplicio perituros. Arcae
quippe sacramentum beatus Petrus his verbis exponit:
In diebus quando exspectabat Dei patientia in diebus
Noe, cum fabricaretur arca, in qua pauci, id est
octo animae salvae factae sunt per aquam: quod et vos
nunc similis formae baptisma salvos facit, non carnis
depositio sordium, sed conscientiae bonae interrogatio
 in Deum (I Petr. III, 20, 21). Ubi est autem conscientia
bona, nisi ubi est et fides non ficta? Docet
enim apostolus Paulus: Quia finis praecepti est caritas
de corde puro, et conscientia bona, et fide non ficta
(I Tim. I, 5). Quid ergo aqua diluvii non salvavit extra
arcam positos, sed occidit? Sine dubio praefigurabat
omnem haereticum, licet habentem baptismatis
sacramentum, non aliis, sed ipsis aquis ad inferna
mergendum, quibus arca sublevatur ad coelum. Neque
enim ob aliud eis interitus per aquam nascitur, nisi
quia eos arcae non continet sinus: in quo solo potest
vivere quisquis non vult aquis vitalibus interire.