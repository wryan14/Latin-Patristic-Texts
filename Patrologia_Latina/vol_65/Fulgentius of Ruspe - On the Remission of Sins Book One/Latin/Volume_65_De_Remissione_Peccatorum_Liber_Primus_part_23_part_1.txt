CAPUT XXI. 
 Hujus arcae mysterium Cyprianus beatissimus martyr
scribens in libro de Simplicitate praelatorum, vel
potius secundum vetusta exemplaria de Unitate catholicae
Ecclesiae, exponit: Adulterari non potest sponsa
Christi: incorrupta est  et pudica; unam domum
novit, 376 unius cubiculi sanctitatem casto pudore
custodit. Haec nos Deo servat, haec filios regno quos
generavit assignat. Quisquis ab Ecclesia segregatus,
adulterae jungitur, a promissis Ecclesiae separatur:
nec perveniet ad Christi praemia, qui relinquit (al. reliquit)
Ecclesiam Christi: alienus est, profanus est, hostis
est. Habere non potest Deum patrem, qui Ecclesiam
non habet matrem. Sicut non potuit evadere quisquis
extra arcam Noe fuit, sic et qui extra Ecclesiam foris
fuerit, non evadet. Certum est igitur tam praedicatione
beati apostoli Petri quam expositione sancti martyris
 Cypriani, in arca Noe figuram Ecclesiae, et in aquis
diluvii figuram baptismatis exstitisse. In illa quoque
domo Raab meretricis, quae, pereunte Hiericho, sola
est jubente Jesu cum omnibus quos intra se habuit
incolumis reservata, in sacramento Christianae confessionis,
quantum mihi videtur, catholica ex gentibus
significabatur Ecclesia. Quae scilicet rejecta pristinae
fornicationis illuvie, duos exploratores Jesu
latenter excepit: hoc est, sive utriusque Testamenti
castam cognitionem, sive Dei et proximi caritatem:
quia et in illis duobus Testamentis Dei et proximi
caritas intimatur, et in his duobus praeceptis tota
lex cum prophetis pendere cognoscitur (Matth. XXII,
40). Haec quae prius idolis prostituta fuit meretrix
impia, suscipiens exploratores Jesu, facta est fidelis
 et casta: quos custodiens a persequentibus inimicis,
non in inferioribus depositos obruit, sed in solario
domus suae levatos latenter abscondit. Solarium vero
propterea dicitur, eo quod solis lumine perfundatur.
Quis est autem sol humani cordis, nisi ille de quo
dictum est per prophetam: Timentibus autem nomen
meum orietur sol justitiae, et sanitas in pennis ejus
(Malac. IV, 2)? De ipso sole oriente Zacharias in
Evangelio sic prophetat: Quia visitavit nos oriens ex
alto, illuminare his qui in tenebris et in umbra mortis
sedent (Luc. I, 78, 79). Nam et Abacuc propheta
Christi ascensionem et ordinis ecclesiastici firmitatem
 sub nomine solis lunaeque sic praedicat: Elevatus est sol,
et luna stetit in ordine suo (Abac. III, 11, sec. LXX).
Cor ergo uniuscujusque fidelis non incongrue spiritale
solarium dicitur, quod solis illius superni radiis
salubriter illustratur. Raab itaque meretrix quos
exploratores Jesu in solario suae domus abscondit,
utique in superioribus, hoc est spiritali scientia illuminati
cordis intima dilectione continuit, ut propheticum
illud eloquium operis veritate cantaret: In
corde meo abscondi eloquia tua, ut non peccem tibi
(Psal. CXVIII, 11). Vera itaque fides, quae divinis eloquiis
intimatur, tunc persequentibus non traditur,
tunc in corde fidelium inviolata et incolumis custoditur,
si non terrenis, et caducis, atque carnalibus, sed
coelestibus et spiritalibus promissis animus perseveret
 affixus, nec contempletur quae videntur, sed quae non
videntur: Quae enim videntur temporalia sunt, sicut ait
Apostolus; quae autem non videntur, aeterna sunt (II
Cor. IV, 18). Caeterum quisquis propterea Christianam
fidem tenet, ut res terrenas et transitorias acquirat,
iste exploratores Jesu, non in superioribus domus suae,
sed in inferioribus collocat; ubi cum fuerint positi,
facilius et inveniri possunt ab inimicis et perimi.
Omnis enim persecutor et inimicus 377 Ecclesiae
illos spiritaliter interimit, et ipsis ingerit aeternae
mortis interitum, quorum cor invenerit terrenis et
caducis rebus innexum. Hi enim dum terrenas divitias,
aut perdere metuunt, aut acquirere concupiscunt,
praecepta Christi, hoc est exploratores Jesu non
abscondunt in solario cordis, sed tradunt persequentibus
 inimicis, aut metu scilicet territi, aut igne pravae
cupiditatis accensi. Nec funiculum coccineum, in
cujus signo domus illa salvata est, habent per fenestram
domus suae suspensum, qui fidei suae non confitentur,
sed denegant sacramenta. Funiculus enim
coccineus sanguinis Christi mysterium praeferebat:
quem ille per fenestram domus suae suspensum habet,
qui fide contra paganos seu contra quoslibet
haereticos Deo protegente firmatus, ac fidem suam
sollicite custodiens, Christi se redemptum sanguine
confitetur. Propter quod ipse Salvator ait: Qui me
confessus fuerit coram hominibus, confitebor et ego eum
coram Patre meo, qui est in coelis; qui autem negaverit
me coram hominibus, negabo et ego eum coram
Patre meo, qui est in coelis (Matth. X, 32). Quamvis
 igitur inimicus persecutor exploratores Jesu in inferioribus
conetur occidere, id est robur Christianae
fidei terrenis moliatur promissionibus sive terroribus
enervare; si quis tamen Trinitatis fidem, qua Patrem,
et Filium, et Spiritum sanctum unum Deum
substantialiter credit, in superioribus habuerit collocatam,
omnes persequentis atros errores (forte terrores)
omnesque seductoris insidias non timebit.