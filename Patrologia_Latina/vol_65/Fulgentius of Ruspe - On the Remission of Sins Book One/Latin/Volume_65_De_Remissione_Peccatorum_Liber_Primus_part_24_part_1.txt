CAPUT XXII. 
Proinde non solum quos iterati baptismi tenet reatus
innexos debent celeriter ad Ecclesiam recurrere,
et Deum lacrymis ac eleemosynis pro tanto scelere
deprecari; verum etiam si qui forsitan sine iteratione
baptismatis delectatione munerum seu timore poenarum
 negantes catholicae fidei sacramentum, ad haereticorum
sunt mortiferum dilapsi consortium, resumant
fidem quam negaverunt, et ad Ecclesiam celeriter
revertantur, ut Jesu veniente, intra illam domum
possint inveniri extra quam nullus potest ab
interitu liberari: quia sicut in Hiericho quisquis
extra illam domum fuit nullum potuit adipisci vitae
subsidium, sic extra Ecclesiam catholicam nullus
accipiet indulgentiam peccatorum; et sicut intra Ecclesiam
catholicam corde creditur ad justitiam, ore
autem confessio fit ad salutem (Rom. X, 10), sic extra
eamdem Ecclesiam mala credulitas non reputatur ad
justitiam, sed ad poenam, et prava confessio non ac
quirit salutem confitenti, sed ingerit mortem. Extra
hanc Ecclesiam nec Christianum nomen aliquem
 juvat, nec baptismus salvat, nec mundum Deo sacrificium
offertur, nec peccatorum remissio accipitur,
nec aeternae vitae felicitas invenitur. Una est enim
Christi Ecclesia, una columba, una dilecta, una
sponsa: in qua Trinitas unus Deus, unius naturae
atque substantiae creditur; in qua nec Filio, nec
Spiritui sancto contumelia minorationis ingeritur;
in qua unus atque idem cultus, et honor
unus uni Trinitati, quae Deus verus est, exhibetur.
Haec est una vera 378 Ecclesia, quae sic credit et
praedicat unam Trinitatis essentiam, ut in tribus unam
quamlibet non audeat alteri praeferre personam. Sic
enim nihil se diversum colere in substantia divinitatis
ostendit, ut Patrem et Filium, et Spiritum sanctum,
hoc est ipsam Trinitatem unum verum et solum confitens
 Deum, nec in unitatis nomine Sabellianae confusionis
incurrat errorem, et in Trinitatis vocabulo
meminerit Arianae diversitatis mortiferam vitare perniciem.
Apostolicae quippe praedicationis retinens
normam, quemadmodum Trinitatem cognoscit in
personis Patris, et Filii, et Spiritus sancti; sic unius
Dei rectam praedicat fidem, quia in Patre, et Filio,
et Spiritu sancto naturalem praedicat unitatem.