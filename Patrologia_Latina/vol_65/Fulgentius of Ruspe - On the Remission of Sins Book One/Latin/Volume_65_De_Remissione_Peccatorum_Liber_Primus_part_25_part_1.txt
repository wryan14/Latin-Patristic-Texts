CAPUT XXIII. 
Ab hac Ecclesia si qui foris sunt in diversis erroribus
constituti, tunc accipient indulgentiam peccatorum,
si ad eamdem Ecclesiam, dum sunt in hoc saeculo
constituti, recta credulitate fuerint et contriti
cordis humilitate conversi. Ergo currant, dum tempus
 est, ad legitimam matrem, quae, sicut ex utero
suo natos filios continet diligenter et nutrit, sic ex
ancilla natos, non solum redeuntes non respuit, quin
etiam misericordiae visceribus errantes inquirit, et
pro affectu incessanter invitat, quos in societatem
paternae haereditatis inducat. Neque enim in eis attendit
ancillaris uteri conditionem, sed paterni recognoscit
seminis veritatem. Quae est enim veritas
paterni seminis, nisi baptisma perceptum in nomine
Trinitatis? Hoc illa in quocunque repererit, tanquam
legitima mater sui juris esse cognoscit. Novit enim,
sicut Rachel (Genes. XXX), non solum proprio utero
filios parere, verum etiam ex ancilla progenitos suo
nomine tanquam genitrix legitima vindicare. Hoc
opus est, ut illi non negligant fraternam societatem
 repetere, si volunt paternae haereditatis munere non
carere. Igitur haeresim relinquentes ad catholicam
Ecclesiam celeriter revertantur; nec de haereditatis
possessione dubitent, nec de peccatorum remissione
desperent. Qui enim non credit intra Ecclesiam catholicam
cuncta relaxari posse peccata, ipse sibi remissionem
peccatorum denegat, si de hoc saeculo in
eadem cordis impoenitentis duritia perseverans, alienatus
ab ecclesiastica societate discedat.