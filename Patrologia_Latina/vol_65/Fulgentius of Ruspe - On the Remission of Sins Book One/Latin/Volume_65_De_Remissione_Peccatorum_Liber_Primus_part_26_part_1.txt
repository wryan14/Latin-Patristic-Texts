CAPUT XXIV. 
Talis igitur adversus Spiritum sanctum dicit verbum,
quod neque in hoc neque in futuro sit saeculo
remittendum (Matth. XII, 32). Caritas enim Dei,
quae cooperit multitudinem peccatorum (I Petr. IV, 8),
diffusa est, sicut Apostolus dicit, in cordibus nostris
 per Spiritum sanctum, qui datus est nobis (Rom. V, 5).
Haec caritas, quia incorruptum tenet unitatis fraternae
consortium, propterea multitudinem peccatorum
cooperit, et in unitate spe certissima perseverantes
perire non sinit. Si quis igitur tenens fidem, quae
per caritatem operatur (Galat. V, 6), sic agit poenitentiam
379 pristini cujuslibet erroris, ut eum nec
erroris ulterius societas teneat, nec catena mortiferae
desperationis obstringat, liber erit ab illo verbo quod
adversus Spiritum sanctum dicitur, quod dicenti non
dimittitur, neque in hoc saeculo neque in futuro. Hoc
enim verbo Dominus et Salvator noster non aliqua
peccata insinuavit in futuro saeculo dimittenda quae
in hoc saeculo dimissa non fuerint; sed bene intelligentibus
ostendit non alia, sed illa tantum in futuro
 saeculo dimittenda quae in hoc saeculo in una et vera
Ecclesia catholica fuerint unicuique dimissa. Soli enim
illi Dominus ligandi solvendique tribuit potestatem,
dicens: Tibi dabo claves regni coelorum; et quodcunque
ligaveris super terram, erit ligatum et in coelis; et
quodcunque solveris super terram, erit solutum et in
coelis (Matth. XVI, 19). Quod ergo sancta Ecclesia
in hoc saeculo non solverit ita insolubile permanet,
ut etiam in futuro saeculo solvi nullatenus possit. Ligatus
est autem omnis homo quem ista non solverit;
nec consequetur aliquod solutionis beneficium, qui
non conversus ad poenitentiam in Ecclesia sibi dandam
speraverit indulgentiam peccatorum. Ille igitur
dicit irremissibile verbum adversus Spiritum sanctum,
qui divitias bonitatis Dei, et patientiae, et longanimitatis
 contemnens, secundum duritiam suam et impoenitens
cor thesaurizat sibi iram in die irae et revelationis
justi judicii Dei, qui reddet unicuique secundum
opera sua (Rom. II. 4).