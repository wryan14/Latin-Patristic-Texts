CAPUT XXV. 
Etenim sive caritas, et ea de corde puro , sive
unitatis fraternae communio, sive haereditatis coelestis
paterna possessio, in sancti Spiritus donatione consistunt.
De caritate quippe Doctor gentium dicit:
caritas Dei diffusa est in cordibus nostris per Spiritum
sanctum, qui datus est nobis (Rom. V, 5). Unitatem
quoque Spiritus cum eadem caritate commendat, dicens:
 Obsecro itaque vos ego vinctus in Domino, ut
digne ambuletis vocatione qua vocati estis, cum omni
humilitate et mansuetudine, cum patientia supportantes
invicem in (al. cum) caritate, solliciti servare unitatem
Spiritus in vinculo pacis (Ephes. IV, 1, 2, 3). Ipsam
quoque communionem Spiritus sancti esse confirmat,
dicens: Gratia quoque Domini nostri Jesu Christi, et
caritas Dei, et communicatio Spiritus sancti sit cum
omnibus vobis (II Cor. XIII, 13). De haereditate quoque
nostra sic loquitur: Signati estis Spiritu promissionis
sancto, qui est pignus haereditatis nostrae (Ephes. I,
13, 14). Spem quoque ipsam, quae vitium desperationis
expellit, sancto Spiritui beatus assignat Apostolus
dicens: Deus autem spei repleat vos omni gaudio et
pace in credendo, ut abundetis in spe et virtute Spiritus
 sancti (Rom. XV, 13). Ille itaque coelestis haereditatis
adipiscitur perenne consortium, qui intra Ecclesiam
catholicam fraternae caritatis custodiens unitatem,
priusquam praesentem finiat vitam, deponit mortiferam
cordis impoenitentis duritiam, nec desperat in
Ecclesia una et vere catholica remissionem omnium
peccatorum conversis dari per Spiritum sanctum.
380 Quod etiam ipse Salvator noster ostendit. Postquam
enim resurrexit, insufflans in discipulos, et eis
donum sancti Spiritus tribuens, remittendorum eis
potestatem tribuit peccatorum, dicens: Accipite Spiritum
sanctum. Si cujus peccata dimiseritis, dimittentur
ei; cujus retinueritis, retinebuntur (Joan. XX,
22, 23).