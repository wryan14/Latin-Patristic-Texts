CAPUT XXVI. 
 Non itaque adversus se mortifera desperatione
claudant ostium indulgentiae, qui, ab Ecclesia catholica
segregati, cujuslibet haeresis sive schismatis tenentur
errore obstricti. Deponant duritiam cordis,
si nolunt malis interminabilibus cruciari. Scriptum
namque est quia Cor durum male habebit in novissimo,
et qui amat periculum in illo peribit (Eccli. III, 27).
Quid autem periculosius quam divinis obedientiam
non exhibere sermonibus, et vocantis Dei spernere
voluntatem? Propter quod in libro sancti Job, sicuti
his qui convertuntur aeternitas promittitur gloriosa,
sic impiis, pro eo quod non obediunt, salutis munera
denegantur. Sic enim scriptum est: Qui convertuntur
ab iniquitate, si audierint et servaverint, complebunt dies
suos in bonis, et annos suos in gloria. Impios vero non
 facit salvos, eo quod noluerunt scire Deum, et cum monerentur,
inobedientes erant (Job XXXVI, 11 et seq.).
Non ergo spernant obedientiae tempus indultum, sed
ad Ecclesiam catholicam revertantur; in qua sola per
sancti Spiritus donum caritas cooperit multitudinem
peccatorum (I Petr. IV, 8). Si qui etiam in Ecclesia
catholica sunt, et male vivunt, priusquam istam vitam
finiant, festinent ut a mala vita discedant; nec
sibi putent ad salutem sufficere catholicum nomen, si
Dei non faciant voluntatem. Dicit enim Salvator
noster: Non omnis qui dicit mihi, Domine, Domine,
intrabit in regnum coelorum; sed qui fecerit voluntatem
 Patris mei, qui in coelis est, ipse intrabit in regnum coelorum
(Matth. VII, 19). Nam et in libro Psalmorum
scriptum est: Quia prope est Dominus omnibus invocantibus
eum in veritate; voluntatem timentium se faciet,
et preces eorum exaudiet, et salvos faciet eos
(Psal. CXLIV, 18, 19). Propter quod et in Proverbiis
unusquisque nostrum et timere Dominum jubetur, et
a malo discedere. Ibi quippe dicitur: Time Dominum,
et declina ab omni malo, et erit pax corpori tuo, et diligentia
ossibus tuis (Prov. III, 7, 8). Nam et in libro
Ecclesiastico, ne mala faciat unusquisque fidelium sic
admonetur: Noli facere mala, et non apprehendent te.
Discede ab iniquo, et discedent mala ab te. Ne semines
mala in sulcis injuriae, et non metes illa in septuplum
(Eccli. VII, 1, 2, 3). In eodem libro rursus ne quisquam
 peccata peccatis adjiciens de misericordia Dei
velit sibi vana cogitatione blandiri, hujuscemodi verbis
doctrina salutaris occurrit: Ne adjicias peccatum
super peccatum, et dicas: Miseratio Dei magna est;
misericordia enim et ira ab illo, et in peccatores respiciet
ira illius (Eccli. V, 5, 6, 7). Et rursus sanctus
Job dixit: Nonne perditio erit iniquo, et alienatio facientibus
iniquitatem (Job XXXI, 3)? In Proverbiis
scriptum est: Iniquitates suae capient impium; funiculis
autem peccatorum suorum unusquisque constringitur.
Hic moritur cum indisciplinatis, 381 de multitudine
autem vitae suae projectus est, et perit pro insipientia
(Prov. V, 22, 23).