CAPUT XXVII. 
Et ne quis putet aliqua peccata hominum latere
 Deum posse, sancti Job sermonibus instruamur dicentis:
Cogitationes meas dinumerasti, et nihil te latuit
peccatorum meorum. Signasti quasi  in sacculo
iniquitates meas, adnotasti si quid invitus erravi (Job
XIV, 16, 17, juxta LXX). Ne vero aliquis impunitum
se futurum putet, si converti noluerit, ejusdem sancti
viri verbis intentus auscultet dicentis: Imo vero
nullus confidat cum sit nequam, se impunitum futurum,
quidquid in iracundia provocet Deum, tanquam
inquisitio in eo non sit futura. Propter hoc in
Ecclesiastico salubris deprompta monitio, ut nec
conversio nobis desit qua vitentur peccata, nec deprecatio,
qua possint dimitti praeterita. Sic enim dicitur:
Fili, peccasti? Ne adjicias iterum; sed et de
pristinis deprecare, ut tibi dimittantur. Quasi a facie
 colubri fuge peccata. Si accesseris ad illa, suscipient
te, et quasi dentes leonis in vorando interficient te
(Eccli. XXI, 1, 2). Sed nec illud siletur, quod impii
et peccatores qui poenitentiam impietatis sive iniquitatis
agere noluerint, aeternis sint in fine deputandi
suppliciis, misericordiam vero his qui poenitentiam
gesserint Dominus noster largiatur. Quippe in
libro Ecclesiastico sic positum est: Quoniam et Altissimus
misertus est poenitentibus, et impiis et peccatoribus
reddet vindictam (Eccli. XII, 7). Rursus in eodem
volumine sic dicitur: Memento quoniam ira non
tardabit. Humilia valde spiritum tuum, quoniam vindicta
 carnis impii ignis et vermis (Eccli. VII, 18, 19).
Esaias quoque dicit: Quia ignis eorum non exstinguetur,
et vermis eorum non morietur (Isai. LXVI, 24).
Rursum in Ecclesiastico positum est: Stuppa collecta
synagoga peccantium, et consummatio eorum flamma
ignis. Via peccantium plena offensis, et in fine illorum
inferi, et tenebrae, et poenae (Eccli. XXI, 10, 11).