CAPUT XXVIII. 
Haec est mors, quae secundum carnem viventes
excipiet, sicut beati Pauli praedicatio sancta testatur,
ita dicentis : Ergo, fratres, debitores sumus non
carni, ut secundum carnem vivamus. Si enim secundum
carnem vixeritis, moriemini; si autem spiritu
facta carnis mortificaveritis, vivetis (Rom. VIII. 12,
13). Facta autem carnis sequitur, si quis aut obsequitur
 desideriis saecularium, aut in impietate vult
remanere captivus: cum nos non aliud doctrina spiritalis
erudiat, nisi ut abnegata impietate, desideria
quoque saecularia deponamus. Quod gentium Doctor
his verbis insinuat: Apparuit autem gratia Domini
omnibus hominibus, erudiens nos, ut abnegantes impietatem
et saecularia desideria, sobrie et juste et pie
vivamus in hoc saeculo, exspectantes beatam spem, et
adventum gloriae magni Dei, et Salvatoris nostri Jesu
Christi (Tit. II, 14 et seq.). Illorum 382 est igitur
spes beata, illorum exspectatio certa, illorum felicitas
futura, qui abnegantes impietatem et saecularia
desideria, sobrie et juste et pie vixerint in hoc saeculo.
Sobrietas itaque et justitia et pietas debent a
Christianis intentissime custodiri. Sobrietatem autem
 custodit quisquis mores suos vitamque componit.
Et ille juste vivit, qui proximo nec mali aliquid
ingerit, et in quantum potest, adjutorium bonae operationis
impendit. Ille etiam pie vivit, qui perversum
aliquid nec credit de Deo, nec dicit. Quisquis ergo
vult ad regnum pervenire coelorum, vivat sobrius in
semetipso, justitiam servet in proximo, pius perseveret
in Deo.