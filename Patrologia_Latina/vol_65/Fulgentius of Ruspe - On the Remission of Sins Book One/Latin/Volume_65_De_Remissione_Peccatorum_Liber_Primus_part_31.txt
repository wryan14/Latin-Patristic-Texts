CAPUT XXIX. 
Haec autem tunc in futura vita proderunt, si in
vita saeculi praesentis habeantur. Hoc enim beatus
et sciebat et docebat Apostolus, qui praecipiebat ut
sobrie et juste et pie vivamus in hoc saeculo (Ibid.):
docens scilicet illos adepturos in judicio misericordiam,
qui ante judicium in hoc saeculo justam gesserint
 vitam. Propter quod nos in libro Ecclesiastico
divina praemonet Scriptura, dicens: Ante judicium
para justitiam tibi, et in conspectu Dei invenies propitiationem
(Eccli. XVIII, 19). Debet itaque hic sibi
justitiam praeparare, quisquis in conspectu Dei propitiationem
desiderat invenire. Quod enim in praesenti
saeculo sibi homo non thesaurizaverit, futurae
retributionis tempore non habebit. Quod ut divinarum
testimoniis Scripturarum quantum sat est possit
ostendi, primum terminemus librum, ut consequenter
parti residuae quaestionis congruum dare possimus
exordium.