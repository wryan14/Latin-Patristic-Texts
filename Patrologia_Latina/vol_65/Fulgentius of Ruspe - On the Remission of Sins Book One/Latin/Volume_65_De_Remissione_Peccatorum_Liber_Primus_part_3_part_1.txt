360 CAPUT PRIMUM.  
Explicare nequeo verbis, Euthymi carissime, quantum
studio tuo congaudeam: quod non solum in domo
tua positus coelestibus animum Scripturis indulges,
sed etiam sanctam vigili corde frequentas ecclesiam,
ut cum divinis eloquiis corporis exterior pulsatur
auditus, interior animae tuae pascatur affectus.
Gratiae quippe divinae opus agnoscitur, quod in domo
 Dei illorum colloquio spiritaliter frueris quos in amore
divinae legis fervere cognoscis; nec cum quibusdam
delectaris inutilem miscere sermonem, qui ad vitale
coelestis verbi convivium sine sua utilitate conveniunt,
et, secundum veracem coarguentis apostoli
Pauli sermonem, a veritate quidem auditum avertunt,
ad fabulas autem convertuntur (II Tim. IV, 4). Quos
non immerito dixerim similes illis quorum stomachus,
 mortifero superatus fastidio, inedia magis invenitur
delectari quam cibo; et ob hoc frustra sibi
medicinales divitias appositas cernunt; quas dum recusant
percipere, nec virtutis aliquid inde, nec sanitatis
acquirunt; atque in domo medici spernentes
oblatum medelae spiritalis sibi antidotum, ad hoc cum
infirmitatibus suis intrant, ut deterius infirmi recedant.
Quibus tamen potens est Dominus verbi sui 
delectationem cognitionemque largiri, ut bonorum
inflammentur exemplis. Quibus admoniti negligentiam
suae cunctationis abjiciant, et effectum salutis in
ipsius medici salubribus praeceptis quaerant: ut cum
his qui, perscrutantes testimonia Domini, exquirunt
eum, ipsi quoque pro salute sua non desistant quaerere
quod possit a quaerentibus inveniri.