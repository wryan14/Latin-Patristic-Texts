CAPUT III. 
In hujus absolutione quaestionis flagitare vos
video parvitatis nostrae sententiam. Proinde spero
in abundantia bonitatis Dei, qua sic est ille semper
 dives, ut exinde nostra quoque possit ditari pauperies,
et ex qua caeteris quantum vult sic donat, ut in
ea plenius ipse permaneat; quia talia nostro cordi
spiritaliter dignabitur infundere, quae et nobis dicere
prosit, et vobis audire. Sermo enim quem vobis
in Dei gratia ministramus, tunc etiam nobis prodest,
si quod vobis pro salute verbo styloque foris dicimus,
nos intus mites et humiles audiamus. Non enim
frustra David sanctissimus dicit: Audiam quid loquatur
in me Dominus Deus (Psal. LXXXIV, 9). Qui auditus
proprie ad humiles pertinet. Propter quod alio
loco idem propheta dicit: Auditui meo dabis gaudium
 et laetitiam, et exsultabunt ossa humiliata (Psal. L, 10).
Alio loco majestas ipsa sic loquitur: Super quem requiescet
Spiritus meus, nisi super humilem et quietum,
et trementem verba mea (Isai. LXVI, 2)? Nec vero iste
Spiritus Dei sic super humilem et quietum requiescit,
ut non ipse quietum humilemque faciat, sed
tanquam humilem quietumque requieturus inveniat.
In eo quippe super humilem et quietum dignatur
requiescere, quia super quem requiescit, quietum et
humilem facit. Hoc ergo Spiritus sanctus operatur,
ut vitium superbiae atque inquietudinis ab homine in
quo requiescit, expellat; ac sic praeveniente sancti
362 Spiritus operatione, hominis voluntatem misericorditer
immutante, omne praeteritae humanae iniquitatis
vinculum gratis data solvat remissio peccatorum.