CAPUT IV.  
Non itaque de re parva disserimus, nec vile aliquid
quaerimus, cum de remissione peccatorum, quantum
divina largitas adjuvat, disputamus. Per hanc enim
de potestate tenebrarum eripiuntur quos Deus transferet
in regnum filii dilectionis suae (Colos. I, 13).
Per ipsam (al. hanc) liberantur ab aeterna poena, ut
potiantur aeterna laetitia. Per illam deponitur onus,
seu quod nativitas vitiosa traxit, sive quod iniquitas
vitiosae juventutis  adjecit. Per eam Christus eos
qui laborant et onerati sunt venientes ad se reficit,
quibus lene (al. leve) jugum levemque sarcinam suae
caritatis imponit (Matth. XI, 28). Per ipsam gratis
justificatur (al. justificabitur) impius, ut reputetur
 fides ejus ad justitiam. Per illam caret mala vita, qua
fuerat implicatus; et accipit gratis bonam, qua fuit
indignus. Per ipsam fit ut in bona vita  deinceps,
dono misericordiae praevenientis illuminatus ambulet,
et in ea deductus misericordiae subsequentis munere
perseveret: ut indebita gratia bene vivendi donum
inchoet in homine, peccatorum remissione donata;
quod perficiat perseverandi virtute concessa. Per remissionem
peccatorum gratis homines discernuntur
ab illis qui cruciabuntur in aeternum cum diabolo,
et adjunguntur his qui sine fine regnabunt cum Christo.
Postremo talis est remissio peccatorum, ut pro
ipsa fieret homo Unigenitus Dei, pro ipsa etiam sanguis
ejus fuisset effusus. Unum horum vox angelicae
visionis aperuit; alterum vero ipse Dominus indicavit.
 Nam cum desponsata esset Maria mater ejus Joseph,
et, sicut evangelista testatur, priusquam convenirent,
inventa esset in utero habens de Spiritu
sancto, conceptionis illius causa nescienti Joseph
istis est verbis ab angelo nuntiata: Joseph fili David,
noli timere accipere Mariam conjugem tuam: quod
enim in ea natum est, de Spiritu sancto est. Pariet
autem filium, et vocabis nomen ejus Jesum. Ipse enim
salvum faciet populum suum a peccatis eorum (Matth.
I, 18, et seq.). Quid vero aliud est a peccatis salvare,
nisi peccata dimittere? Nam et ipse Salvator noster,
qui venit salvum facere quod perierat (Matth. XVIII,
 11), ob hoc se venisse testatur, ut vocaret peccatores
in poenitentiam.