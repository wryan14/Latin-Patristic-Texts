CAPUT V. 
Vocationis autem hujus ad poenitentiam principale
est beneficium, gratuita remissio peccatorum. Pro
qua idem Redemptor noster, peracto paschalis coenae
convivio, sanguinem suum enuntiat effundendum.
Bibite, inquit, ex hoc omnes. Hic est enim sanguis
meus novi Testamenti, qui pro multis effundetur in remissionem
peccatorum (Matth. XXVI, 28). 363 Hanc
igitur, sicut arbitror, aut omnes, aut pene omnis qui
quolibet modo appellatur Christiano nomine, invenire
desiderat; sed interest ubi quisque, vel quando,
vel qualiter quaerat. Neque enim ad remissionem
peccatorum poterit pervenire, si quis aut veram non
 teneat fidem, aut negligat bonae operationis officium,
aut rectae credulitatis bonae operationi concessum
divinitus tempus mortifera praeoccupatus vanitate
contemnat. Haec namque tria, id est, fides, opus et
tempus, ita sunt simul hominibus in hac vita necessaria,
ut si cui unum ex his tribus in praesenti saeculo
defuerit, aeternae vitae particeps esse non possit; ac
per hoc nec remissionem peccatorum consequetur,
per quam ad aeternae vitae praemium pervenitur. Quod
necesse est, Domino adjuvante, divinorum testimoniorum
attestatione monstremus.