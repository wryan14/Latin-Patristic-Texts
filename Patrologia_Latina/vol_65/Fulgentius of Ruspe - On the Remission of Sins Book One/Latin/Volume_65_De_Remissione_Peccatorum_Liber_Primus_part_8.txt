CAPUT VI. 
Prae omnibus itaque, nobis est firma credulitate
retinendum, misericordem et justum esse Dominum
 Deum nostrum. Hinc enim facile potest inquirentibus
apparere, qualibus peccata Deus dimittat, ubi dimittat,
quando dimittat. Quibus cognitis, nec pravam
quisquam retineat de Deo sententiam, nec conversionem
suam negligat, nec a catholica Ecclesia discedat;
aut si quis discessit, celeriter revertatur; nec
de tempore sibi velit insulsa cogitatione blandiri, si
ad Deum in hac vita quisquam converti nolens, et
usque ad mortem iniquitatibus serviens, post hanc
vitam se credat adepturum remissionem peccatorum,
quando jam praejudicatus tempore tribulationis
(forte retributionis) divinae non peccatum possit vitare
conversus, sed supplicii maneat aeternitate
damnandus. Multis enim multiplicibusque fraudibus
viam coelestis itineris diabolus claudere nititur et celare,
cujus hoc est incessabile studium, ut ad cruciatus
 sui societatem miserorum turbam, quantumcunque
potuerit, vel trahat illectam, vel cogat invitam.
Nonnullos quippe facit, abjecta consideratione divinae
justitiae, solam Dei misericordiam cogitare; ut conversionem
suam negligant, existimantes se, etiamsi
usque in finem criminosam duxerint vitam, remissionis
beneficio potituros esse. Alios autem (al. aut)
cogit aut illicit, Ecclesiae catholicae gremio derelicto,
ad haereses vel schismata depravati cordis caecitate
transire. Quorum animos deceptione falsae
promissionis illaqueat, ut vel putent se recto fulciri
dogmate, vel sperent sibi pro sola cordis credulitate
futurum remissionis beneficium, etiamsi ficto animo,
pro temporis vel commoditate vel metu, mortifero
 haereticorum consortio usque ad mortem teneantur
innexi; minus considerantes illam Salvatoris nostri
sententiam dicentis: Qui me confessus fuerit coram
hominibus, confitebor et ego eum coram Patre meo,
qui in coelis est; et qui me negaverit coram hominibus,
negabo et ego eum coram Patre meo, qui in coelis est
(Matth. X, 32). Et alio loco: Qui me erubuerit, et sermones
meos, hunc Filius hominis erubescet, cum venerit
in majestate sua, et Patris, et sanctorum angelorum
(Luc. IX, 26). Plerisque vero humani generis
inimicus ad hoc peccatorum 364 suorum recordationem
molitur ingerere, ut vel obduratis desperationem
remissionis injiciat, et eos remedio conversionis
excludat. Haec autem omnia non ob aliud fraudulenta
semper agit obtectus fallacia, nisi ut opportunitatem
 temporis adimat, qua conversis potest donari
remissio; ac sic, quantum ad ejus attinet malignitatem,
si fieri possit, nemo perveniat ad salutem.
Deum namque misericordem justumque esse cognoscit,
nec ignorat quod peccatorum remissionem
sola de Deo possit elicere cordis vera conversio.
Scit etiam quod non alibi quam in solo gremio Catholicae
Matris dimitti possint peccata conversis; nec
eum latet in praesenti tantum saeculo remissionem
omnium peccatorum conversis posse concedi: ubi
humanum genus, per constitutum divinitus ordinem
decessione morientium, successioneque nascentium,
carnalis nativitatis nexu non injuste constringitur,
atque spiritali nativitate gratis enodatur: ubi etiam
omnem reatum aut solvit conversio, aut insolubilem
 facit, seu vanae spei neglectio nutrita, sive desperatione
roborata et usque in finem retenta cordis obdurati
nequitia.