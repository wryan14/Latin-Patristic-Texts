CAPUT VII. 
Sed jam suscepti operis compellit instantia ut omnia
quae superius intimavi, debita disputatione atque
Scripturarum sanctarum attestatione perdoceam.
Enimvero utriusque veridica series Testamenti cuncta
quae ad proventum pertinent humanae salutis non
tacet; ut nihil sit quod in posterum contemptor
damnandus excuset. Principaliter igitur omnis Scriptura
divinitus inspirata unum verum ac solum Deum,
illam scilicet Trinitatem, id est, Patrem, et Filium,
et Spiritum sanctum, tam misericordem praedicat
 esse quam justum. Ipsi enim ex persona Ecclesiae
dicitur: Misericordiam et judicium cantabo tibi, Domine
(Psal. C, 1). De illo etiam canitur: Misericors
Dominus et justus, et Deus noster miserebitur (Psal.
CXIV, 5). Alio quoque loco: Quoniam justus Dominus
et justitias dilexit, aequitatem vidit vultus ejus
(Psal. X, 8). Denuo dicitur: Universae viae Domini
misericordia et veritas (Psal. XXIV, 10). Et rursus:
Quoniam misericordiam et veritatem diligit Dominus
(Psal. LXXXIII, 12). In primo quoque decalogi praecepto
justum se idem Dominus (al. Deus) misericordemque
sic intimat: Ego sum Dominus Deus tuus,
Deus zelans, qui reddo peccata patrum in filios, in
tertiam et quartam progeniem, in his qui oderunt me;
et faciens misericordiam in millia millium his qui
 amant et custodiunt praecepta mea (Exod. XX, 5). Propterea
Moyses dicit: Dominus Deus indulgens et misericors,
patiens et multae misericordiae et verax, justitiam
custodiens et misericordiam in millia, auferens
iniquitates et injustitias et peccata. Et non purificabit
reum, adducens peccata patrum in filios filiorum in tertiam
et quartam progeniem (Exod. XXIV, 6). Per
Esaiam quoque suam Dominus misericordiam justitiamque
commemorat, dicens: Ego Deus, et non
alius praeter me, justus, et salvans: non est alius praeter
me. Convertimini ad me, et salvi eritis (Isai.
XLV, 21).