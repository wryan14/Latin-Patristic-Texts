CAPUT IX. 
Nam et in Epistola quae ad Hebraeos scripta est,
non solum conversio in praesenti tempore significatur
necessaria, verum etiam praecipitur usque in
finem perseverantia retinenda. Ait enim: Videte,
fratres, ne forte sit in aliquo vestrum cor malum incredulitatis
discedendi a Deo vivo, sed hortamini vosmetipsos
per singulos dies, donec Hodie cognominatur, ut
non obduretur quis ex vobis fallacia peccati. Participes
enim Christi effecti sumus, si tamen initium substantiae
usque ad finem firmum retineamus (Hebr. III, 12 et
 seq.). Quis autem non ipsius exemplo terreatur Apostoli,
ut a malis operibus discedens, in poenitentia
et conversione (al. conversatione) currat ad Deum,
et sollicitus caveat ne tenore perseverantiae derelicto,
reprobus fiat? Considerandum namque est cunctis
fidelibus qua sollicitudine ipse beatus Paulus cucurrerit,
qua vigilantia pugnaverit, qua severitate corpus
suum castigaverit. Ait ergo: Ego igitur sic
curro, non quasi in incertum; sic pugno, non quasi
aerem verberans: sed castigo corpus meum, et in servitutem
redigo; ne forte cum aliis praedicaverim, ipse
reprobus efficiar (I Cor. IX, 26, 27). Haec autem dicebat,
sciens per 392 Ezechielem divinitus dictum:
In eo cum converterit se justus a sua justitia, et faciat
delictum, et moriatur; in suo delicto quod fecit, in ipso
 morietur (Ezech. XVIII, 24). Frustra igitur sibi peccatorum
remissionem vanis cogitationibus somniat,
quisquis non usque in finem praesentis vitae in mandatis
Domini perseverat, vel quisquis ante finem
vitae praesentis non discedit ab itineribus pessimis.
Oportet enim ut omnis justus cum timore et tremore
suam salutem operetur (Philip. II, 12); et omnis iniquus
desinat exhibere membra sua arma iniquitatis
peccato; sed exhibeat semetipsum tanquam ex mortuis
viventem, et membra sua arma justitiae Deo
(Rom. VI, 13), ac desinat talia operari, quorum stipendium
mors est, dicente Paulo apostolo: Stipendium
enim peccati mors (Ibid., 23). Haec mors, etiam
futura ira Dei dicitur, quae iniquis et in malo perseverantibus
inferetur. Unde et Joannes Baptista Pharisaeos
 Sadducaeosque sic increpat, ut etiam Christianos
male viventes sua increpatione perstringat. Dicit
namque: Genimina viperarum, quis vobis demonstravit
fugere ab ira futura? Facite ergo fructus dignos poenitentiae
(al. poenitentia): et ne velitis dicere: Patrem
habemus Abraham. Dico enim vobis quia potens est
Deus de lapidibus istis suscitare filios Abrahae. Jam
enim securis ad radices arborum posita est. Omnis arbor
quae non facit fructum bonum excidetur et in
ignem mittetur (Luc. III, 7 et seq.). Ista cum Praecursor
dominicus diceret, procul dubio iniquis dicebat
et malis, quos etiam propter imitationem serpentium,
hoc est diabolici operis, Viperarum genimina
nuncupabat. Quibus tamen ostendit quid in hoc saeculo
facerent, quid etiam in futuro judicio formidarent.
 Praecipiens enim ut facerent fructus dignos
poenitentiae, ostendit hic mutari posse homines, et a
supplicii merito ad meritum regni, poenitentis animi
conversione transire. Adjungens autem, quia omnis
arbor quae non facit fructum bonum excidetur et in
ignem mittetur, tempus praenuntiavit futuri judicii,
quo malis usque in finem criminosam ducentibus vitam,
sicut infructuosis arboribus, non remissio peccatorum
misericorditer donabitur, sed aeterna combustio
juste reddetur. Ideo quoque Salvatorem
nostrum praedicit ad discretionem tritici palearumque
venturum: qui habens ventilabrum in manu sua,
permundabit aream suam, et congregabit triticum
suum in horreum, paleas autem comburet igni inexstinguibili
(Ibid., 17). Informat omnem praeterea
 Christianum tenore evangelicae lectionis, ut discretione
habita consideret quid in primo Salvatoris adventu
fuerit unicuique piissima largitate donatum,
quid etiam singulis exspectetur in secundo, justa
retributione reddendum.