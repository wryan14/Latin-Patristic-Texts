CAPUT X. 
Ipse enim noster Salvator et judex, qui nunc venit
ut salvet, tunc est autem venturus ut judicet; qui nunc
venit ut bonos ex malis pia remissione faciat, tunc
autem venturus est ut malos a bonis justa examinatione
discernat. Primi adventus sui demonstrat beneficium
dicens: Venit enim Filius hominis quaerere et
salvum facere quod perierat (Luc. XIX, 10). 393 Secundi
vero adventus metuendam sic intimat aequitatem:
 Veniet Filius hominis, et tunc reddet unicuique
secundum opera sua (Matth. XVI, 27). Primi adventus
misericordiam rursus ostendens, ait: Sic enim Deus
dilexit mundum, ut Filium suum unigenitum daret: ut
omnis qui credit in eum non pereat, sed habeat vitam
aeternam. Non enim misit Deus Filium suum in mundum
ut judicet mundum, sed ut salvetur mundus per
ipsum (Joan. XIII, 6). Secundi vero adventus judicium
sic pronuntians, dicit: Multa habeo de vobis loqui et
judicare (Ibid., VIII, 26). Et alio loco: Sermo quem
locutus sum vobis, ipse judicabit vos (Ibid., XII, 48).
Et alio loco: Sicut audio judico, et judicium meum
verum est (Ibid., V, 30). Rursus beneficium primi adventus
sui, quo nullum inveniens vivum gratis suscitat
mortuos, quos utique facit ex impiis justos, talibus
 intimat verbis: Amen, amen dico vobis, quia
venit hora, et nunc est, quando mortui audient vocem
Filii Dei, et qui audierint vivent (Ibid. V, 25)., Secundi
vero adventus examen, quo judicaturus est vivos et
mortuos subsequenter praenuntiat, dicens: Amen,
amen dico vobis, quia veniet hora, quando omnes qui
in monumentis sunt audient vocem ejus: et procedent
qui bona fecerunt, in resurrectionem vitae; qui autem
mala egerunt, in resurrectionem judicii (Ibid., 28, 29).
Praesentis itaque vocis ejus auditus donat vitam mortuis,
cum fidei gratiam largitur incredulis, et quos
malos invenit, bonos facit; praesentis autem vocis
ejus auditus impios pie justificat, peccatores misericorditer
salvat, caecos clementer illuminat. Secundae
autem vocis ejus auditus, sicut justis coronam justitiae
reddet, sic iniquis poenam pro iniquitate retribuet.
 In primae vocis ejus auditu, praevenit peccantes misericordia
redimentis; in secundae vocis auditu, subsequetur
operantibus  retributio judicantis. Hic
omnibus dicitur: Venite ad me omnes qui laboratis et
onerati estis, et ego vos reficiam (Matth. XI, 28). Illic
autem dextris tantum dicetur: Venite, benedicti Patris
mei, percipite regnum (Matth. XXV, 34); sinistris
vero dicetur: Ite, maledicti, in ignem aeternum (Ibid.,
41). Ubi est meritorum tanta certissima cognitio
pastoralis, qua segregabuntur oves ab haedis, ut ita
nullus haedus ponatur ad dexteram, sicut ovis nulla
collocabitur ad sinistram. Illa quippe merita cum
quibus homines ex hac vita discedunt, ipsa cum eis
in illa vita indesinenter atque incommutabiliter permanebunt,
sive bona quae hic divina pietas contulit,
 seu mala quae hic humana iniquitas comparavit. Ac
per hoc nulla ibi erit remotio malorum, quamvis
futura sit bonorum promotio meritorum. Illa enim
manebunt in poena, ista perficientur in gloria. Istud
est tempus quo Deus, sicut in psalmo scriptum est:
Non secundum peccata nostra fecit nobis, neque secundum
iniquitates nostras retribuit nobis. Quoniam
secundum altitudinem coeli a terra, confirmavit Dominus
misericordiam suam super timentes eum. Quoniam
sicut distat ortus ab occasu, elongavit iniquitates nostras
a nobis (Psalm. CII, 10, 11, 12). In illo autem judicio
coronam justitiae reddet justus judex, sicut Apostolus
 ait, his qui diligunt adventum ejus (II Tim.
IV, 9); operantibus autem iniquitatem, sicut psalmus
(XXVII, 4) ostendit, dabit 394 secundum opera eorum,
et secundum nequitiam studiorum ipsorum, et
secundum opera manuum eorum tribuet illis, reddet
retributionem eorum ipsis: ea scilicet causa, quia
qualis unusquisque de hac vita egreditur, talis futurae
vitae sine dubitatione reddetur; nec de corruptione in
incorruptionem in illo justo mutabitur judicio, qui ab
iniquitate ad justitiam, et a mala vita ad bonam vitam
non prius in hoc saeculo fuerit immutatus.