CAPUT XI. 
Propterea Paulus dicit: Omnes quidem resurgemus,
sed non omnes immutabimur (I Cor. XV, 51). Quod
cum beatus dixisset Apostolus, ne sensus sermonis
 ejus apud aliquos penderet incertus, scivit subsequenter
fidelibus ostendendum, quosnam futurae resurrectionis
tempore dixerit immutandos. Profecto
enim si dixisset: Omnes resurgemus, sed non immutabimur,
nullius immutatio futura crederetur. Et
iterum si dixisset: Omnes resurgemus, et immutabimur;
sicut omnes creduntur resurrecturi, omnes
etiam crederentur similiter immutandi. At cum omnium
futuram resurrectionem praedixerit, nec tamen
omnes asseveraverit immutandos, admonuit nos sollicite
scrutari quinam sint in resurrectione futuri
examinis immutandi. Hoc autem nolens relinquere
beatus Paulus ambiguum, ne licentius iniqui delinquerent,
si commune sibi cum justis munus futurae
mutationis audissent, sequenti sermone curavit
 ostendere illius mutationis donum: In momento, in
ictu oculi, in novissima tuba: canet enim tuba, et
mortui resurgent incorrupti: et nos immutabimur (Ib.,
52). Cum dicit, nos, ostendit illos secum futurae mutationis
potituros dono, quos in hoc tempore cum
Paulo sociisque ejus tenet ecclesiastica recteque vivendi
communio. Ipsius vero mutationis insinuans
qualitatem dicit: Oportet enim corruptibile hoc induere
incorruptionem, et mortale hoc induere immortalitatem
(Ibid., 53). Ut ergo in talibus tunc sequatur
mutatio justae retributionis, nunc praecedit mutatio
gratuitae largitatis. Quam mutationem beatus
propheta David ostendens, ait: Dixi, nunc coepi:
haec mutatio dexterae Excelsi (Psalm. LXXVI, 11).