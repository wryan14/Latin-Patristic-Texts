CAPUT XIII. 
Caeterum miserorum atque infelicium, qui de malo
ad bonum negligunt istius vitae tempore commutari,
sicut David sanctissimus contumaciam culpat; sic
futuram poenam divinae retributionis 396 praenuntiat
dicens: Non enim illis est commutatio, et non
timuerunt Deum (Psalm. LIV, 20). Ac ne sibi qui
commutari noluerint, frustra promittant peccatorum
 indulgentiam, transacto hujus vitae limine conferendam,
secutus adjunxit: Extendit manum suam in retribuendo
(Ibidem). Hujus retributionis initium est
cum iniquus, mercedem quam oportuit erroris sui in
semetipso recipiens, justo judicio in suis iniquitatibus
igne torquebitur sempiterno. Neque etiam ista parva
putanda est retributio, qua iniquus justitiae luce privatus
in suis tenebris errare permittitur, praejudicatus
non carne, sed caecitate cordis: ubi etiam illud ad
cumulum retributionis pertinet, si caecus lumen non
solum non queat recipere, verum etiam cum delectatione
studeat tenebras suae caecitatis augere. Talibus
dicit Dominus in Psalmis: Et non audivit populus
meus vocem meam, et Israel non intendit mihi; et
dimisi illos secundum desideria cordis eorum, et ibunt
 in voluptatibus suis (Psalm. LXXX, 12, 13). De talibus
etiam Doctor gentium dicit: Propterea tradidit illos
Deus  in passiones ignominiae (Rom. I, 26). Et rursus:
Propterea tradidit illos Deus in reprobum sensum, ut
faciant quae non conveniant (Ibid., 28). Traduntur ergo
tales primum desideriis suis injustis, tradendi postmodum
suppliciis justis. Traduntur hic convenientibus
factis, tradendi postmodum convenientibus
poenis. Neque enim quia delectabiliter peccat malus,
ideo aestimandus est a tormento retributionis
extraneus: quandoquidem graviter ipsa delectatione
peccandi jam punitur, qui tali delectationi consensione
subjicitur, ex qua meritum punitionis augetur.
Ubi quanto magis perficitur quod injuste delectat,
tanto magis recepturus est injustus quo amplius doleat.
Si quis ergo hic noluerit ad Deum converti et
 a mala vita ad bonae vitae studia commutari, nec illic
immutabitur, ubi feliciter mutatis justis immortalitas
et incorruptio confertur. Proinde iniqui vel impii,
hoc est vel qui perverse credunt, sive qui nequiter
vivunt, nec ante praesentis vitae finem a sua infidelitate
sive iniquitate discedunt, in futura retributione,
nec immortales nec incorruptibiles erunt; sed corrumpentur,
nec consumentur; morientur, nec exstinguentur.
Permanebit enim cruciamentorum perennis
sensus in mortuis, ubi miseris mori non conceditur
in poenis. Ibi mors miserorum talis erit, quae non
animam de corpore dolentis excludat, sed in dolenti
corpore ad hoc jugiter teneat, ut animam simul et
corpus aeternitate doloris affligat. Ac per hoc semper
cum corpore suo morietur anima; cum quo sine fine
 cogetur aeterna communicare tormenta. Ibi mors
animae corporisque non moritur, quia cruciatus corporis
et animae non finitur. Haec quippe erit aeterna
mors iniquorum, ut in igne non moriantur aeterno,
ne quandoque possint carere supplicio. Nec ibi ardenti
corpori aliquid demitur, quamvis infelix anima
in suo corpore jugiter exuratur; sed ut totum corpus
ardere non desinat, totum cum anima jugiter in incendio
perseverat. In quo enim corpore anima juste
vixerit, aut inique, in ipso recipiet aeternam poenam,
aut sine fine laetitiam.