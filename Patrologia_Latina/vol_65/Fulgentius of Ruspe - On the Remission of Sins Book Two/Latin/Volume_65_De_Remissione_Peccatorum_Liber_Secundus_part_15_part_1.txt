397 CAPUT XIV.  
Expedit igitur unicuique, priusquam praesentem
finiat vitam, futuri supplicii timore converti, si vere
non vult post hujus vitae finem sine fine torqueri.
Quapropter inaniter in conspectu Dei malorum hominum
permanens iniquitas remittenda creditur; in
cujus conspectu inulta esse bonorum operum sterilitas
non sinetur. Neque enim dicitur quisquam positus
ad sinistram idcirco iturus in ignem aeternum,
quia panem comedenti abstulit, sed quia esurienti
non dedit; nec quia vestitum exspoliavit, sed quia
vestimenta non tribuit; nec quia de domo propria
quemquam pepulit, sed quia unum ex Christi minimis
hospitio non recepit. Si ergo ibit in combustionem
aeternam qui panem suum esurienti non dedit,
 quid recipiet qui alienum abstulit panem? Et si mittetur
in stagnum ignis et sulphuris qui nudum vestimento
non tegit, quid passurus est qui vestimento
crudelis exspoliat? Et si rerum suarum avarus possessor
requiem non habebit, quomodo alienarum rerum
insatiabilis raptor, si in hac vita converti noluerit,
postmodum sibi de judice justo indulgentiam
frustra promittit? Consideremus divitem miserum
purpura quondam byssoque vestitum, non ob aliud
inexstinguibilibus flammis ardentem, nisi quia Lazaro
pauperi continua esurie laboranti nunquam voluit
saltem micas convivii sui mortifera praeditus iniquitate
largiri. Qui cum interminabili cruciamento
damnatus, etiam digiti pauperis in aeterna requie laetantis
refrigerio remaneret indignus, evidenti responsione
 Abraham patriarcha monstravit post hanc
vitam, nec bonos posse ad iniquos aliquatenus transmeare,
nec malos a poenis ad beatorum requiem
posse quandoque transire. Sic enim dicit: Fili, recordare
quia recepisti bona in vita tua, et Lazarus similiter
mala. Nunc autem hic consolatur, tu vero cruciaris.
Et in his omnibus inter nos et vos chaos magnum
firmatum est, ut hinc qui volunt transire ad vos,
non possint, neque huc inde transmeare (Luc. XVI,
25, 26).