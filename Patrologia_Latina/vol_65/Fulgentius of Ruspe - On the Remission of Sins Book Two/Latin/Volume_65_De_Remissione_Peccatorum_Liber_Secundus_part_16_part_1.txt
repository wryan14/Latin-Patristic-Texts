CAPUT XV. 
Proinde bonum nobis est ut nunc operemur bonum,
dum tempus est operis; et ut simus in messe ditissimi,
nec segnes debemus remanere, nec steriles.
 Bonum est unicuique ut nunc vulneribus suis adhibeat
conversionis ac poenitentiae remedium, dum conversus
remissionem potest accipere peccatorum: quoniam
futuri temporis poenitentia talis erit, ut indulgentiam
mereri non possit. Neque vero tunc illi acturi
sunt poenitentiam, quos Deus praedestinavit ad vitam.
Ipsorum enim in praesenti tempore, secundum Apostoli
dictum, quae secundum Deum est tristitia, stabilem
salutem operatur (II Cor. VII, 10), ut in hoc
tempore poenitentibus atque conversis, in futuro stabilis
salus ac sempiterna reddatur. Illorum autem
 poenitentia non desinit in futuro, qui poenitentiam in
praesenti vita non egerunt. Talis poenitentia non erit
398 ex largitate Dei, sed cruciatione supplicii. In
tali poenitentia luctus aeternus erit, quia fructus ibi
poenitentiae nullus erit. Non enim ibi mala voluntas
ad bonum convertetur poenitendo; quando ad hoc
tantummodo poenitentiam habebit iniquus in poena,
ut nec poenitentia aliquando possit carere, nec poena.
At sic illa voluntas quae hic iniquum usque in finem
tenuit obduratum, ad hoc sine fine poenitentiam habebit
de sceleribus suis, ut nec possit ultra converti,
nec aeternitate valeat carere supplicii. Neque enim
omnis poenitentia,  ubi peccator gratia miserantis
Dei praeventus sic poenitendo peccata sua pronuntiat,
ut per conversionem gratiam remissionis inquirat.
 Caeterum sic est quem poenitet pro malis quae fecit,
nec tamen ad Deum conversione mutatus accurrit,
quomodo si quis in vulnere positus graviter doleat,
et beneficium medici non requirat. Pronuntiat quidem
dolorem quem patitur, sed non consequitur remedium
quo sanetur. Propterea non omnis qui confitetur
peccatum remissionem accipit, quia Deus noster
non tantum attendit quod corde  gestamus. De
ipso enim psalmus dicit: Scrutans corda et renes Deus
(Psal. VII, 10). Dicit etiam Salvator: Quid autem dicitis
mihi, Domine, Domine, et non facitis quae dico
(Luc. VI, 46)? Inde est quod in Scripturis divinis
quosdam legimus aequaliter peccata sermone  consecutos.
Rex enim Saul ad praedandum Amalech a
Deo directus (I Reg. XV, 3), peccatum incurrit quia
 praeceptum Domini minime custodivit. Ad quem increpandum
cum propheta Samuel advenisset, ille perterritus
peccatum suum confessus est, nec tamen est
indulgentiam consecutus: quia cor ejus non erat rectum
coram Deo (Ibid., 24). Illa enim peccati confessio
ex timore fuit supplicii, non ex horrore peccati.
Non odivit quod fecerat, sed timuit quod nolebat; nec
culpam suam conversatione (forte conversione) culpavit,
sed ad praesens divini furoris percussus terrore
contremuit. David quoque rex carnalis concupiscentiae
devictus illecebra (II Reg. XI, 4), non solum militis
sui adulteravit uxorem, sed ipsum quoque maritum
peremit insontem, nec solum nullius  criminis
sui reum, quin etiam conculcatae uxoris ignarum. Ad
quem tamen cum Nathan propheta destinaretur a
 Domino, ille prophetica increpatione perterritus exclamavit:
Peccavi (Ibid., XII, 13). Cui sic propheta
respondit: Et Deus abstulit peccatum tuum, et non
morieris (I Reg. XV, 30). Ecce Saul dixit: Peccavi.
David quoque dixit: Peccavi. Cum ergo in confessione
peccati utriusque una vox fuerit, cur non una
est utriusque concessa remissio? nisi quia in similitudine
confessionis videbat Deus dissimilitudinem voluntatis;
nec sonum sermonis attendit, sed intentionem
cordis in utroque discrevit. Unus enim conversus
peccandi protinus abjecit desiderium, et poenitendo
 ipse suum punivit admissum; alter vero confessionem
quidem peccati sui verbo protulit, sed affectum
peccandi perversi cordis obstrictus vitio non
abjecit.