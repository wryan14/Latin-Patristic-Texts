390 CAPUT XVI. 
Tunc ergo prodest peccati confessio, si confessus
peccator quod male fecerat, ultra non faciat, et bonorum
studio operum praeteritorum criminum merita
superare contendat; ut secundum Apostoli dictum,
ubi abundavit peccatum, superabundet gratia (Rom.
V, 21). Nonnulli praeterea virtutem poenitentiae nescientes,
non ad hoc poenitentiam gerunt, ut sperantes
opem divinae misericordiae convertantur; imo
poenitendo deterius peccant, cum de peccatorum remissione
desperant. Talis fuit poenitentia Judae traditoris
 (Matth. XXVII, 3), quae poenitenti non acquisivit
salutem, sed procuravit desperanti perniciem.
Denique deteriore semetipsum vinculo iniquitatis
obstrinxit, cum se occidit nocentem, quam tum cum
Christum tradidit innocentem. Peccatum enim traditionis
Christi poterat Judae, si vivens converteretur,
dimitti; occisio vero sua nullatenus relaxatur exstincto.
Post traditionem igitur Christi habuit traditor
tempus quo per illum sanguinem qui effusus est
in remissionem peccatorum, ipsius quoque Judae
possit remitti peccatum: quoniam Christus, qui pro
impiis mortuus est, non denegasset suo traditori remissionis
beneficium, si non ille sibi desperando
adimeret tempus remissioni concessum. Non ergo
recte poenitentiam gessit, nec justum vindicem se
 sui sceleris pertulit. Auxit quippe, non abstulit supplicium
meriti criminis sui ultor injustus, qui occisori
suo tempus conversionis ademit occisus. Ac per
hoc quia ipse se occidit, ipse sibi utique tempus conversionis
se occidendo subtraxit. Miserrimus Judas,
qui cum male crimen traditionis admiserit, pejus illius
criminis poenitudinem gessit, quia penitus indulgentiam
non quaesivit: ac sic illa gravis culpae
poenitentia deterior est inventa quam culpa. Illud
etenim dominicae traditionis peccatum habuit posterius
tempus quo possit ablui; illum vero punit sententia,
quae non conversionem habuit, sed desperationem.
Ideo poenitentem non adjuvit, sed peremit:
quia sibi conversionis tempus occisione abstulit, et
indulgentiam desperatione subtraxit.