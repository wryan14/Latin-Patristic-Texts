CAPUT XVII.  
Tantum igitur valet opportunitas concessi temporis
ad indulgentiam peccatorum! Et cum multo gravius
sit Christum tradidisse quam quemlibet hominem
occidisse, occisores tamen Christi, quicunque sunt
in praesenti vita toto corde conversi, remissionem
peccatorum ipsius Christi sunt sanguine consecuti;
quisquis autem, non dico haereticus seu paganus, de
quibus nulla est dubitatio quod igne punientur aeterno,
quo etiam Christianus catholicus, si homicidium
admittat, aut adulterium faciat, alienave diripiat, vel
si juramentum perjurio violet, aut falsum testimonium
dicere non dubitet, nec ante praesentis vitae
finem convertatur, cum multo minus videatur peccasse,
 400 quam ille qui occidit Christum: tamen
occisor Christi, si convertatur in praesenti vita, salvabitur;
ille autem pro eo quod in praesenti vita non
convertitur, post hujus vitae finem tormentis deputabitur
quae non habent finem. Hoc autem fit, non
quia iste plus peccavit quam ille impius qui Christum
occidit, sed ideo ille consequetur vitam aeternam,
quia omnipotentiam boni medici recognoscens, congruo
tempore ad remedium sanitatis advenit; ille
autem propterea morte condemnatur aeterna, quia
desperans benevolentiam: atque ita cum ejus peccatum
comparatum occisioni Christi levius crimen
pronuntietur, ipse tamen in eodem leviore crimine
multo deterius invenitur: quia licet non occiderit
Christum, in eo tamen deterius peccavit quam si
Christum occidisset, in quo tempus neglexit congruum
 quod est remissioni peccatorum divina longanimitate
concessum. Ita cognoscitur nec remissionem
peccatorum dari, si poenitentia in hoc tempore
non agatur; nec in hoc tempore poenitentiam prodesse,
si peccatorum remissio desperatur: in futuro
vero nullam malis conversionem futuram, et talium
poenitentiam continuam fore, sed vacuam. Sicut
enim eis nunquam remissio dabitur, sic eorum nunquam
poenitentia finietur. Negligunt enim tempus in
quo poenitentia salubriter a peccatoribus agitur, et
in quo peccatorum remissionem pietas divina largitur.
Propter quod et ipse Dominus in Apocalypsi Joannis
fideles suos consolans, et iniquis poenam futurae
punitionis intentans, ita loquitur: Qui nocet,
 noceat adhuc; et qui in sordibus est, sordescat
adhuc: justus autem adhuc justiora faciat, et sanctus
sanctiora. Ecce venio cito, et merces mea mecum
est, reddere unicuique secundum facta sua. Ego
sum alpha et omega, primus et novissimus, initium et
finis. Beati qui laverunt stolas suas, ut sit potestas
eorum in ligno vitae, et per portas intrent in civitatem
sanctam: foris autem remanebunt canes, malefici, fornicarii,
et homicidae, et servientes idolis, et omnis qui
amat et facit mendacium (Apoc. XXII, 11 et seq.). Quis,
rogo, tam durae possit cervicis esse, aut quis ita incircumcisus
corde reperiatur et auribus, qui verbis
istis non terreatur, non prosternatur, non convertatur?
Quis non fleat? Quis non intimis visceribus
intremiscat? Quis non timore illius justi judicii ad
 conversionem tremefactus accurrat, ut remissionem
peccatorum et gratiam perpetuae salutis inveniat?
Vae illi qui ante tempus novissimi ventilabri non festinaverit
ex palea triticum fieri! Vae illi qui, antequam
veniant messores angeli de medio frumentorum
comburenda zizania collecturi (Matth. XIII, 39),
non curaverit ex zizaniis in frumenta converti! Neque
enim divinae Scripturae benigna debet contemni
monitio, quae nobis et celeritatem conversionis salubriter
imperat, et tardantibus iram futuram vindictae divinae
commendat. Sic enim dicit: Ne tardaveris converti
ad Deum, et ne differas de die in diem, ne subito veniat
ira ejus, et in tempore vindictae disperdet te (Eccli.
V, 8).