401 CAPUT XVIII.  
Ut autem plenius agnoscamus praesentis tantum
saeculi tempus humanae conversioni concessum, illos
attendamus operarios quos Dominus vocavit ad vineam
(Matth. XX, 6). Quorum vocationem licet diversis
horis egerit (al. egerint), hora tamen undecima,
hoc est ante finem diei consummavit. In illis
autem horis quibus vocati sunt operarii, cognoscuntur
mundi hujus aetates, quibus Deus ad opus bonum
vocavit quos ad se gratuita justificatione convertit.
Accipitur enim mane hujus diei ab initio mundi
usque ad diluvium; tertiae horae quippe vocatio fuit
a diluvio usque ad Abraham; sextae horae vocatio,
ab Abraham usque ad David; a David vero usque
ad transmigrationem populi in Babyloniam, hora
 nona completa est; deinde hora undecima fuit in
primo adventu Christi, quo venit humilis in carne
mortali, in qua pro peccato mundi dignatus est immortalis
occidi. Haec est operariorum postrema vocatio,
quae nunc agitur usque ad praesentis saeculi finem,
id est ab adventu humilitatis ejus usque ad adventum
celsitudinis; ab adventu quo bonus venit judicandus
a malis, ut misericorditer de malis faceret
bonos, usque ad adventum quo juste judicaturus est
et malos et bonos; ab adventu piae remissionis, usque
ad adventum justae retributionis; ab adventu
quo ex usuris et iniquitatibus liberavit animas pauperum
(Psal. LXXI, 14), usque ad adventum quo veniet
cum usuris exigere pecuniam suam, a quibus
eam invenerit consumptam, aut nullo boni operis
 studio duplicatam (Matth. XXV, 27). Haec est hora
quam novissimam beatus Joannes appellat: Pueruli,
novissima hora est (I Joan. II, 18). Post hujus horae
consummationem non ad vineam Dominus operarios
vocat, sed veniet ut unicuique mercedem sui
operis reddat, sicut ipse ait: Ecce venio cito, et merces
mea mecum est (Apoc. XXII, 12). Ille sibi ergo
speret divinae retributionis denarium tribuendum,
qui antequam dies praesentis saeculi finiatur, in dominica
vinea laudabiliter operatur . Neque enim
aliud est illa operatio, nisi cordis vera conversio:
ille vero sicut oportet ad Deum convertitur in quo
est, sicut Apostolus dicit, fides quae per caritatem
operatur. Illa quoque horarum diversitas digne accipiatur,
sicut superius posuimus, aetatum mundi
 distinctio. Non tamen incongrue possumus in hac
horarum diversitate etiam uniuscujusque hominis
aetates accipere: ut mane sit hominis quousque
finiatur infantia, deinde pueritiae finis consummet
tertiam, adolescentiae terminus peragat sextam, juventutis
consummatio perficiat nonam, gravitatis
cursus peragat undecimam, et deinceps senectus
tendens ad terminum, totius diei consignet occasum.
In quacunque igitur vitae praesentis aetate
omnis iniquus aut impius toto corde fuerit conversus
ad Deum, statim praeteritorum omnium remissionem
accipiet peccatorum.