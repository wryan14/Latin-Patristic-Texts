383 CAPUT PRIMUM.  
Non ignoro libri superioris initio sic nos quaestionem
de remissione peccatorum tractandam in Dei
nomine atque adjutorio suscepisse, ut trina fieret
disputationis inchoatae partitio. Etenim cum Domino
nostro, hoc est Deo vero, nec misericordiam
deesse, nec justitiam diceremus (quod etiam Scripturarum
divinarum manifestissima curavimus attestatione
monstrare), hinc diximus facilius veritatem
posse quaerentibus apparere, qualibus Deus peccata
dimittat, ubi dimittat, quando dimittat. Hujus tripartitae
divisionis cum jam geminam persolverim
partem, tertiae me non nescio debitorem. Qualibus
etenim Deus peccata dimittat, et ubi dimittat, quantum
nobis Deus suae pietatis condonavit auxilium,
 arbitror superiore libro competenter ostensum.
Constat  namque peccatorum remissionem non tribui
nisi conversis intra Ecclesiam catholicam constitutis.
Ibi enim potest conversio esse vera, ubi fides
vera comitatu sanctae conversationis ornatur, et
bene vivendi studium nulla pravae credulitatis maculatione
polluitur. Vita enim bona non veraciter
dicitur, quae perversae credulitatis vitio depravatur;
neque sufficit ad salutem fides recte credentis, si
conversatio moribus atque operibus turbatur obscenis.
Propter quod sicut mortuam sine operibus fidem
beatus Jacobus praedicat (Jac. II, 17), sic omne
quod non est ex fide peccatum esse Paulus sua
praedicatione confirmat (Rom. XIV, 23).