402 CAPUT XIX.  
Quisquis autem potest invenire in Evangelio aut
docere, post finem diei quemlibet operarium vocatum
ad vineam, digne speret et certissime praedicet
cuilibet iniquo qui in praesenti saeculo conversus non
fuerit, facultatem boni operis aut gratiam remissionis
futuri saeculi tempore concedendam. Item quisquis
ostenderit cuilibet ad operationem vineae dominicae
ante finem diei non vocato denarium jussu
Domini datum, digne congrueque speret cuilibet
ante finem praesentis vitae non converso regnum
coelorum largitate Domini conferendum. Si vero illos
quos diurni operis in vinea pius labor exercuit, ipsos
tantum post finem diei denarii merces excepit; nos
quoque si ad denarium aeternae vitae pervenire volumus,
 in vinea Dominica praesenti tempore laboremus;
nec contemnamus imperium vocantis, si nolumus a
largitate remunerantis excludi. Qui enim ante finem
diei non operatur in vinea, finito die non poterit
denarium accipere: quia tunc non erit tempus, cum
unusquisque ad operationem vineae misericorditer
vocetur, sed quo merces praeterita operatione (forte
praeteritae operationi) reddatur. Non ergo ibi erit
pia vocatio, sed justa redditio. Ille denarius nec
otioso dabitur, nec ei qui extra vineam foris operatur.
Otiosus est autem catholicus qui non vult bene
operari: Quia fides sine operibus, otiosa et mortua
est in semetipsa (Jac. II, 17). Extra vineam vero ille
operatur, qui constitutus in qualibet haeresi, bonorum
quidem operum gerit studium, sed ipse sibi male
 credendo denegat salvationis effectum. Dicit enim
beatus Paulus apostolus, quia omne quod non est ex
fide, peccatum est (Rom. XIV, 23); et: Sine fide impossibile
est placere Deo (Hebr. XI, 6). Uterque igitur
sibi adimit denarium, uterque se ab operariorum
consortio efficit alienum: iste quidem quia intra
vineam dominicam constitutus noluit esse studio
operationis attentus; ille vero quia foris operatus
est quod ante finem diei intra vineam dominicam
debuit operari. Ac per hoc ille, quia non est operatus
unde salvari possit; ille autem, quia non ibi
operatus est, ubi donum salutis acciperet: et idcirco
finito die nec ille ad vineam intrare permittitur, et
illi facultas bonae operationis aufertur; quia catholicus
quidem malus in convivio Domini vestem
 nuptialem non habuit (quod Paulus fidelibus intimat
formidandum, dicens: Si tamen vestiti, non nudi inveniamur
(II Cor. V, 3): haereticus vero ad ipsum
convivium tempore acceptabili venire contempsit.
Et ideo ille projicietur, et illi facultas ingrediendi
non dabitur. Nunc itaque tempus ut palea mutetur
in triticum; nunc tempus ut omnis iniquus festinet
ex zizaniis triticum fieri, si non vult inexstinguibilis
ignis aeternitate comburi. Si quis enim praesentis
temporis gratiam respuens, quo Dominus non
ad judicandos, sed ad salvandos peccatores venire
dignatus est, in suis crediderit iniquitatibus permanendum,
 nullam inveniet misericordiam in futuro
judicio: quia nec tempore ventilationis paleam
frumento misceri ventilator ille permittet, nec tempore
reddendae rationis 403 talenti potestatem pigro,
inutili famulo severitas divina concedet; sed
sicut paleas tunc inexstinguibilis ignis exuret, sic
nequam pigrumque servum tenebris exterioribus deputatum
fletus et stridor dentium aeternus excipiet.
Quid est enim aliud quod ille servus ligari manibus
jubetur et pedibus, nisi ut in manibus mali operis
reatus, in pedibus autem malae voluntatis puniendus
ostendatur affectus?