CAPUT XX. 
Hujus opportunitatem temporis sanctus Isaias divinitus
informatus agnovit, qui nos ad conversionem
 his verbis hortari non desinit: Quaerite Dominum
dum inveniri potest, invocate eum dum prope est.
Derelinquat impius viam suam, et vir iniquus cogitationem
suam; et convertatur ad Dominum, et miserebitur
ejus; et ad Deum nostrum, quoniam multus est ad
ignoscendum (Isai. LV, 6, 7). Nunc ergo Dominus
quaerendus est, cum potest a quaerentibus inveniri.
Nunc invocandus, cum est proximus invocanti. Nunc
impietatis via, nunc est iniquitatis cogitatio relinquenda.
Nunc est necessaria conversio peccatoris,
qua potest beneficio divinae remissionis reatu totius
carere peccati. Caeterum bona Dei non videbit in
terra viventium (Psal. XXVI, 13), si quis in hac terra
morientium remissionem non acceperit peccatorum.
Hoc enim ipse praeordinavit hominum Salvator et
judex, ut quibus peccata dimittit, in hac terra dimittat.
 Propter quod Judaeis incredulis dicit: Ut autem
sciatis quia potestatem habet Filius hominis in terra
dimittendi peccata (Matth. IX, 6). Quod non ideo dixit,
quia transeuntibus hominibus de hac terra, hujus
temporis peccata, si quibus vellet, relaxare non possit:
sed ut homines agnoscerent tempus remissionis
et retributionis divina incommutabiliter constitutione
discretum, nec audire humana inaniter speraret vanitas
quod divina promitteret (forte non promitteret)
veritas. Hinc est quod etiam beato Petro, hoc
est Ecclesiae suae, in terra ligandi solvendique tribuit
potestatem: ut agnosceremus in tempore hujus vitae
gratuitam tribui in peccatorum remissione misericordiam,
in futuro autem justam cunctis mercedem
pro factorum qualitate reddendam; nec ambigeremus
 nunc omnia posse peccata dimitti, et nunc quaecunque
non fuerint dimissa, tunc exigi. Quod etiam
beatus David sancti Spiritus revelatione cognoscens,
cui, sicut ipse testatur, incerta et occulta sapientiae
suae manifestaverat Dominus (Psal. L, 8), priusquam
de hoc saeculo eat (al. exeat) remissionem postulat
peccatorum, dicens: Remitte mihi ut refrigerer,
priusquam eam, et amplius non ero (Psal. XXXVIII, 14).
Beatus utique propheta non tam sollicite postularet
ante vitae praesentis terminum remissionem sibi tribui
peccatorum, si sciret post hanc vitam vel cuiquam
profuturam poenitentiam, vel remissionem peccatorum
tunc poenitentiam agentibus divino munere concedendam.