404 CAPUT XXI.  
Equidem post hanc vitam, licet poenitentia futura
sit iniquorum, non illis tamen peccatorum remissio
dabitur, sed ipsa quoque poenitentia punitionis generabit
augmenta. Valebit enim ad cumulum cruciationis
aeternae; ubi duritia perversi cordis, quae ante
finem praesentis vitae non fuerit salubri confessione
abolita, cum flammis ultricibus sine fine graviter
uretur, sua gravius poenitudine punietur. Quid enim
deterius quam sic de praeterito jugi poenitentia conteri,
ut nunquam possit poenitens a tormento commissi
criminis liberari? Neque enim hoc in homine
praesentem vitam in suis malis operibus finiente considerabitur,
ut quia finita videbuntur ejus opera
mala, finiantur ejus quandoque tormenta: sed attendetur
 in eo iniquae voluntatis perversitas, quam usque
in finem praesentis vitae diligit et tenet iniquus, licet
ipsam vitam, quam pessime gerit, amittat invitus.
Qui dum malam voluntatem ante finem praesentis vitae
mutare non curat, ostendit proculdubio sic se iniquitates
suas diligere, ut si posset hic sine fine vivere, sine
fine vellet in iniquitatibus permanere. Non ergo propterea
cuilibet iniquo parcetur, quia jam desideria malae
voluntatis implere non poterit; sed ideo sine fine
torquebitur, quia quandiu hic peccare potuit, peccare
non destitit. Et ob hoc nullus dabitur iniquo terminus
punitionis, quia priusquam terminaret hujus vitae
cursum, non posuit criminibus suis terminum.
Quamvis enim vitam suam malam quantum vellet
prolongare non posset quisquis hic noluit converti
 dum viveret, eamdem, tamen si vellet, mutare posset
in melius, priusquam malam vitam finiret invitus, in
malis gehennae sine fine mansurus. Ut hac ergo in
combustione aeterna crucientur qui praesentem vitam
in malis moribus et operibus finiunt, ad justitiam pertinet
justi Judicis reddentis unicuique secundum
opera sua. Cujus utique non est injusta redditio,
qua fit ut iniqui nunquam careant supplicio, quorum
voluntas in hac vita noluit carere peccato. Tales
enim magis delectantur peccare quam vivere; nec
ob hoc peccant, ut semper vivant, sed ideo hic semper
vivere cupiunt, ut nunquam desinant peccare dum
vivunt. Nemo autem securus praesentem vitam terminat,
nisi priusquam vitam finiat, ab iniquitate
discedat; ne tunc inaniter sua velit deflere scelera,
 quando nullatenus poterit vitare tormenta. Non ergo
inaniter in praesenti saeculo poenitentia universis indicitur,
neque frustra in hac vita conversio praedicatur.
Hic enim poenitentia remissionis invenit fructum, si
peccator, dum hic vivit, peccandi deponat affectum.
Praesentis namque saeculi tempus misericors Dominus
et justus solum remissionis beneficio deputavit:
futurum vero justae retributioni servat, quo unusquisque
pro qualitate credulitatis et operis condigna,
sed non finienda recipiat.