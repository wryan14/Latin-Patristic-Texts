405 CAPUT XXII. 
Proinde nunc omnis iniquus intra Ecclesiam positus
malam conversationem respuat, et bonae vitae
cursum festinet arripere, ut ad aeternam vitam valeat
pervenire. Nunc omnis impius pravam fidei sententiam
 deponat, et ad Ecclesiam venire  non differat.
Nunc sibi omnis homo dextrae partis comparet meritum,
si non vult sinistrae partis perferre tormentum.
Nunc ambulet justitiae viam, ut ad patriam veniat, in
qua requiem habeat sempiternam. Nunc omnis qui
Deum malis operibus exacerbat, transeat ad vitam
bonam, per quam propitius Deus acquiritur, ut accipiat
vitam aeternam, quam Deus bonis sine fine largitur.
Nemo desperet misericordiam Dei, considerans
atrocitatem cujuslibet criminis; nec tamen aliquis sub
spe misericordiae Dei permaneat in peccatis, sed confidentia
sperantis ita sine dubitatione petat poenitentiae
portum, ut humilitas poenitentis fugiat desperationis
lethale naufragium. Et sic Dei misericordiam
diligat, ut ejus consideret cum timore justitiam. Totum
 sibi speret relaxari posse converso, nec dimittendum
tamen aliquid existimet obdurato. Hoc tempore
mutet iniquus vitam, et non inveniet poenam.
Fugiat culpam, et accipiet veniam. In hoc enim tempore
beneficium remissionis acquiritur, quando mutationem
voluntatis, meriti quoque mutatio comitatur.
Nunc omnis qui laborat et oneratus est, ad Deum
vocantem reficiendus veniat: nunc super se lene (al.
 leve) jugum Salvatoris levemque sarcinam tollat;
nunc ab eo discat quia mitis est et humilis corde, si
animae suae requiem desiderat invenire; nunc aversus
ad conversionem currat; nunc iniquus ab iniquitate
discedat, nunc errans ad viam veritatis redeat. Modo
quaerat Domini misericordiam, qui non vult pati sine
fine miseriam. Modo quaerat aeternam vitam, qui non
vult in aeternum mori. Nunc praeveniat in confessione
faciem Dei, qui non vult sempiterna punitione damnari.
Nunc enim fructuose poenitentia geritur, nunc
remissio peccatorum poenitenti conceditur; nunc converso
regni coelorum possessio non negatur, in qua
sine fine vivitur et sine fine gaudetur: ubi nec mors
laetantibus adimit vitam, nec moeror viventibus potest
auferre laetitiam. In quali enim fide et opere unumquemque
 hominum vitae hujus invenerit finis, talis ei
retributio dabitur, cujus non erit finis. Quia sicut
omnis qui ante finem vitae praesentis conversus non
fuerit, et in malis suis finierit, ultra requiem non
habebit: sic omnis qui in hoc tempore divinis praeceptis
obediens, a malis suis conversus fuerit, si in
fide recta et bona vita intra Ecclesiam catholicam
perseveraverit usque in finem, hic salvus erit. Amen.