384 CAPUT II. 
 Nunc autem in quantum nobis a luce vera, quae
illuminat omnem hominem venientem in hunc mundum
(Joan. I, 9), donatur illuminationis auxilium,
aggredimur ostendere quando poenitentibus detur
remissio peccatorum. Sterilis enim poenitentia remissionis
fructu privabitur, si divinitus indulti temporis
opportunitas omittatur. Propter quod beatus Petrus
dicit: Non tardat Dominus promissum suum, sicut
quidam tardantem existimant , sed patienter fert
propter vos, nolens aliquem perire, sed omnes ad poenitentiam
converti (II Petr. III, 9). Obsecro, Euthymi
carissime, ne te pigeat intenta consideratione pensare
quantum sit ponderis in hac apostolici virtute
sermonis. Neque enim debet tanquam leve contemni
quod beatus Petrus ob hoc dicit Deum patienter
 ferre, quia non vult aliquem perire, sed omnes in
poenitentiam converti. Hic enim prodest poenitentia
peccatori, ubi Deus peccantem damnare non festinat,
ut remissionem peccatorum ad poenitentiam converso
concedat. Quia si etiam post hanc vitam iniquorum
poenitentia possit esse aliquatenus fructuosa,
non diceret beatus Petrus, propterea Deum patienter
ferre, quia non vult aliquem perire, eorum scilicet
 quos praesciit et praedestinavit conformes fieri imaginis
Filii ejus (Rom. VIII, 29). Istorum nemo perit.
Voluntati autem ejus quis resistit? Isti ante finem
praesentis vitae Dei misericordia gratis praeveniuntur,
ipsi corde contrito et humiliato salubriter compunguntur,
et omnes ad poenitentiam divino munere convertuntur,
ad quam sunt divinitus praedestinati per
gratuitam gratiam, ut conversi non pereant, sed habeant
vitam aeternam. Hi procul dubio sunt omnes
quos secundum beati Pauli praeconium Deus vult
salvos fieri, et in agnitionem veritatis venire (I Tim.
II, 4). Quia enim ille hoc vult qui omnia quaecunque
voluit fecit, quod vult semper insuperabiliter facit.
Hoc utique in eis impletur quod omnipotentis Dei
voluntas incommutabilis et insuperabilis habet; cujus
 sicut mutari voluntas non potest in dispositione,
ita nec prohibetur nec impeditur potestas in opere:
quia nec aequitatem illius valet quisquam juste reprehendere,
nec misericordiam ipsius potest aliquis
obviare. Unde Salvator noster incredulae civitatis
malevolentiam talibus verbis objurgat: Hierusalem,
Hierusalem, quae occidis prophetas, et lapidas missos
ad te , quotiens volui congregare filios tuos sicut
gallina congregat pullos suos sub alas suas, et noluisti
(Matth. XXIII, 37)! Hoc autem dixit Christus, ut illius
malam voluntatem ostenderet qua insuperabili
voluntati divinae frustra resistere nitebatur, cum bona
voluntas Dei nec ab eis possit vinci quos deserit,
nec aliquid non possit operari quod velit. Illa igitur
Hierusalem, quantum ad ejus attinet voluntatem,
 suos filios ad Salvatorem congregari noluit, sed tamen
ille omnes quos voluit congregavit. Ac per hoc
illa resistere voluit Omnipotenti, nec valuit: quia
Deus qui, sicut scriptum est, Omnia quaecunque
385 voluit fecit (Psal. CXXXIV, 6), quoscunque voluit
ad se gratuita justificatione convertit, praeveniens
scilicet superabundantis gratiae munere quos
posset utique si vellet juste damnare. Ergo cum Petrus
apostolus dicit quia Deus patienter fert, nolens
aliquem perire, sed omnes in poenitentiam converti
(II Petr. III, 9), non sic accipiamus omnes dictos,
tanquam nullus sit qui congrue poenitentiam non sit
acturus; sed illos hic omnes accipere debemus,
quibus sic Deus poenitentiam hic donat, ut etiam
perseverantiam donet: hoc est, qui sic divina praeveniente
 misericordia convertuntur, ut eadem misericordia
subsequente ad crimina quibus renuntiant
nullatenus revertantur. Hi sunt quibus, sicut Paulus
ait, dat Deus poenitentiam ad cognoscendam veritatem,
ut resipiscant a diaboli laqueis, a quo captivi tenentur
ad ipsius voluntatem (II Tim. II, 25). Hanc poenitentiam
quisquis curaverit in hoc saeculo gerere, ipse
apud Deum poenitentiae suae fructum poterit invenire.