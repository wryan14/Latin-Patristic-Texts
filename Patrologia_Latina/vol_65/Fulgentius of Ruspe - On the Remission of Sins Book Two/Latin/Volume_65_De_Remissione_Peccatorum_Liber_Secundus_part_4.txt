CAPUT III.  
Caeterum legimus in libro Sapientiae quosdam in
die judicii habituros quidem poenitentiam, non tamen
indulgentiam divinitus accepturos. Scriptum denique
sic habetur: Tunc stabunt justi in magna constantia
adversus eos qui se angustiaverunt, et qui abstulerunt
labores eorum. Videntes turbabuntur timore horribili,
et mirabuntur in subitatione insperatae salutis, dicentes
inter se, poenitentiam habentes, et per angustiam
spiritus gementes: Hi sunt quos habuimus aliquando
in derisum, et in similitudinem improperii; nos insensati
vitam illorum aestimabamus insaniam, et finem
illorum sine honore. Quomodo computati sunt inter
filios Dei, et inter sanctos sors illorum est (Sap. V, 1
et seq.)? Nemo autem, cum legit dictum quia mali mirabuntur
 in subitatione insperatae salutis, existimet
illis qui in criminibus praesentem finiunt vitam, quandoque
insperatam salutem divino munere conferendam.
Justorum namque insperata salus, quae licet
desperatur ab iniquis danda, tamen permanet sperantibus
justis. Unde beatus David unam psalmi loco
spem justorum cecinit et salutem, dicens: Salus
autem justorum a Domino, et protector eorum est in
tempore tribulationis: et adjuvabit eos Dominus, et
liberabit eos, et eripiet eos a peccatoribus, et salvos
faciet eos, quoniam speraverunt in eum (Psal. XXXVI,
39, 40). Hinc est quod iniqui aeternis deputandi tormentis
dicturi sunt de justis: Hi sunt quos habuimus
aliquando in derisum et in similitudinem improperii;
nos insensati vitam illorum aestimabamus insaniam, et
 finem illorum sine honore. Haec est insperata salus,
quoniam vitam justorum insaniam aestimabant; et
cum ipsi essent insani, sanos se esse credebant, nec
sperabant retributionem divinae justitiae, et propterea
vitam suam corrigere negligebant. Etenim delectabantur
hic luxuriose vivere diebus paucis, nec se
credebant postmodum  aeternis cruciandos esse suppliciis.
Propterea cum justos viderint in illa gloria
filiorum Dei de qua dicit beatus Paulus: In qua stamus
et gloriamur in spe gloriae filiorum Dei (Rom. V,
2); tunc iniqui mirabuntur in gloria justorum, hoc
est filiorum 386 Dei; quia ipsi justi sunt filii Dei.
Propterea iniqui poenitentiam steriliter quia intemporaliter
habentes, et per angustiam spiritus gementes:
Quomodo computati sunt inter filios Dei, et inter sanctos
sors illorum est? Insperata ergo salus, id est quae
 sperata non est ab iniquis, profecto justis dabitur, non
iniquis. Non enim dabitur illis qui eam desperando
male vivunt, sed illis qui eam bene sperando, et a
desideriis carnalibus abstinendo, beati Petri salubria
mandata custodiunt, dicentis: Carissimi, obsecro tanquam
advenas atque peregrinos abstinere vos a carnalibus
desideriis, quae militant adversus animam; conversationem
vestram inter gentes habentes bonam (I
Petr. II, 11). Per ipsam bonam conversationem justi
exhibent corpora sua hostiam viventem, sanctam, Deo
placentem (Rom. XII, 1), quia per bonam conversationem
 ipsi sunt etiam templum Dei. Quod esse fideles
testatur Apostolus dicens: Nescitis quia templum
Dei estis, et spiritus Dei habitat in vobis (I Cor. III,
16)? Hoc templum ne malis operibus polluatur, non
solum diligenter praemonet, sed etiam vehementer
nostros animos terret, dicens: Si quis autem
templum Dei violaverit, disperdet illum Deus. Templum
enim Dei sanctum est, quod estis vos. Nemo se
seducat (Ibid., 17, 18). Quis enim, rogo, male vivens,
cum audit ab Apostolo, quia si quis templum
Dei violaverit, disperdet illum Deus, si conversus in
hoc tempore non fuerit, aliquam sibi spem remissionis
futurae promittere audeat? Quis non tremefactus
concidat? Quis non ante finem vitae praesentis ad poenitentiam
compunctus et humiliatus accurrat? Clamat
 Apostolus: Quia si quis templum Dei violaverit, disperdet
illum Deus, et vanus homo seducit sese cogitatione
nequissima, dicens: Etiamsi templum Dei
violavero, et usque in finem male vixero, salvus ero.
Nunquid non talibus dicit Apostolus, quia dicunt:
Faciamus mala, ut veniant bona, quorum damnatio
justa est (Rom. III, 8). Nonne hi sunt quos sancta
Scriptura infelices appellat, spemque illorum vacuam
omnino pronuntiat, dicens: Sapientiam et disciplinam
qui adjicit infelix est, et vacua est spes illorum, et labores
sine fructu (Sap. III, 11)?