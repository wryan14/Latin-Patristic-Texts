CAPUT IV. 
Salus illa igitur non dabitur iniquis, sed justis:
ante finem scilicet hujus vitae correctis atque conversis.
 Salus illa bonis dabitur, qui ad amicitiam Dei
cucurrerint per conversionem, non malis, qui permanentes
amici mundi, apostolica increpatione inimici
Dei merentur congrue nuncupari. Tales enim
beatus Jacobus subjurgat: Adulteri, nescitis quia amicitia
hujus mundi inimica est Deo? Si quis ergo voluerit
amicus esse hujus mundi, inimicus Dei constituetur
(Jac. IV, 4). Quisquis igitur declinans a malo et faciens
bonum, pro suis iniquitatibus in praesenti vita
poenitentiam gesserit, et conversus ad Deum toto
corde malis operibus renuntiaverit, spes ipsius vana
non erit. Caeterum frustra seipsum seducit, quisquis
per latam et spatiosam viam se perventurum arbitratur
ad vitam: cum Dominus per arctam viam nos
jubeat ambulare, atque angustae portae nobis demonstret
 introitum, 387 per quem venitur ad regnum.
Dicit enim: Intrate per angustam portam. Quam lata
porta et spatiosa via quae ducit ad perditionem, et multi
sunt qui intrant per ipsam! Quam angusta porta et
arcta via quae ducit ad vitam, et pauci sunt qui inveniunt
eam (Matth. VII, 13, 14)! Via nostra praesens
vita est, in qua si quis positus verbo Dei non consenserit,
non accipiet remissionem peccatorum; sed
in fletu et stridore dentium lugebit sine fine supplicium :
nec immerito nunquam merebitur carere
tormento, qui quandiu hic vixit, noluit renuntiare
peccato.