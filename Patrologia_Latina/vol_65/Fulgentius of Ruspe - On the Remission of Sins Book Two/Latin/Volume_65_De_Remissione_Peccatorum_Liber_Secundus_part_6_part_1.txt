CAPUT V.  
Propter hoc unumquemque nostrum Salvator praemonet,
dicens: Esto consentiens adversario tuo cito
dum es in via cum eo, ne forte tradat te adversarius
judici, et judex tradat te ministro, et in carcerem mittaris.
Amen dico tibi, non exies inde donec reddas novissimum
quadrantem (Matth. V, 25). Adversarium sibi
quippe facit homo Dei verbum, quandiu illa facit quae
divinus sermo prohibet. Cui dicitur in psalmo: Tu vero
odisti disciplinam, et projecisti sermones meos post te
(Psal. XLIX, 17). Huic sermoni divino si quis in via, hoc
est si quis in hac vita cito consentiens non fuerit, missus
in carcerem ignis aeterni ultra requiem non habebit.
Bonus enim adversarius iste, qui salubri adversitate
jugiter instat, ut a nobis adversitatem mortiferae
iniquitatis expellat. Hinc est quod nos in alio loco Scriptura
 divina, ut celeriter convertamur, hortatur, ne
tarditas mortifera perditionem differenti pariat, non
salutem. Ait igitur: Ne tardaveris converti ad Deum,
et ne differas de die in diem; ne subito veniat ira ejus,
et in tempore vindictae disperdet te (Eccli. V, 8). Ostendit
utique sermo divinus quia cum vindictae tempus
advenerit, non jam conversio malum punitione subtrahet,
sed ira vindex debita condemnatione disperdet.
Illud etenim tempus non erit remissionis, sed
retributionis; nec indulgentiae, sed vindictae. Quae
idcirco divina longanimitate differtur, ut sanctorum
numerus impleatur. Hanc enim vindictam beatus
Joannes in Apocalypsi sanctos memoratur postulasse,
quorum haec verba sunt: Quousque, Domine, sanctus
et verus, non judicas, et non vindicas sanguinem
 nostrum de his qui in terra habitant (Apoc. VI, 10)?
Et ut doceret pro his qui eorum sunt consortio copulandi,
tempus vindictae superna ordinatione differri,
sequitur dicens: Et datae sunt singulis stolae albae, et
dictum est eis ut requiescerent brevi adhuc tempore, donec
impleatur numerus conservorum et fratrum eorum
(Ibid., 11). Noverat etiam beatus Paulus praesentis
saeculi futurique distantiam. Sciebat in praesenti posse
tantum beneficium salutis acquiri; in futuro autem
non nisi mercedem justitiae singulis, pro bonorum
seu malorum operum qualitate restitui. Unde cum
propheticum posuisset testimonium quod dicit Deus:
Tempore accepto exaudivi te, et in die salutis adjuvi
te (II Cor. VI, 2); continuo ipse subsecutus adjungit:
Ecce nunc tempus 388 acceptabile, ecce nunc dies
 salutis (Isai. XLIX, 8). De futuro autem dicit: Omnes
enim nos manifestari oportet ante tribunal Christi, ut
recipiat unusquisque propria corporis, prout gessit, sive
bonum, sive malum (II Cor. V, 10).