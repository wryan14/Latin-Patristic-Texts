CAPUT VI. 
Non ergo in futuro tribuitur vita aeterna, nisi fuerit
in hoc saeculo peccatorum donata remissio; neque
hic accipiet remissionem peccatorum, nisi qui suis
peccatis renuntiat, et ad Deum summum ac verum
cordis vera conversione festinat. Illud etenim tempus
non erit remissionis, sed retributionis. Non ibi misericordia
 justificabit impium, sed justitia discernet
justum et impium. Scriptum namque continetur in
psalmo: Dominus interrogat justum et impium (Psal.
X, 6). Et ut ostenderet in iniquitatibus perditionem
esse animae, non salutem, sequitur dicens: Qui autem
diligit iniquitatem, odit animam suam. Ne vero
aliquam sibi misericordiam repromittant qui usque in
finem praesentis vitae in iniquitate perdurant, subsequenter
de Deo sic loquitur: Pluit super peccatores
laqueos, ignis, sulphur et spiritus procellarum, pars
calicis eorum: quoniam justus Dominus justitias dilexit,
aequitatem vidit vultus ejus (Ibid. 7, 8). Quisquis
igitur haec audiens in praesenti tempore misericordiam
Dei noluerit per conversionem quaerere, in futuro
eam nunquam poterit invenire. Hoc enim justus
judex per beatum nobis apostolum Jacobum denuntiari
 praecepit, eodem dicente: Judicium sine misericordia
illi qui non fecerit misericordiam (Jac. II,
13). Ordo autem misericordiae continet, ut misericordiam
quam homo impendere jubetur alteri, prius
exhibeat sibi, dicente Scriptura: Miserere animae tuae
placens Deo (Eccli. XXX, 24). Proinde si quis placere
Deo non vult, animae suae misericordiam denegat; et
qui animae suae misericordiam in praesenti saeculo
noluerit donare, nullatenus apud Deum misericordiam
poterit invenire. Judicium enim sine misericordia
illi qui non fecit misericordiam. Ac per hoc,
quod subsequenter dicitur: Superexaltat autem misericordia
judicium (Jac. II, 13) , in illo fiet qui nunc
miseretur animae suae placens Deo. Ipse namque Dominus
dicit: Beati misericordes, quoniam ipsi misericordiam
 consequentur (Matth. V, 7). Nam cum beatus
Apostolus moneat, ut omnia honeste et secundum
ordinem fiant (I Cor. XIV, 40), propter quod et in
Cantico canticorum dicitur: Ordinate in me caritatem
(Cant. II, 4): quomodo dicendus est aut caritatis
aut misericordiae ordinem tenere, qui, non dico
quemlibet hominem alium, sed ipse corpus suum reficit
cibo, ne deficiat; munit indumento, ne algeat;
dum est sanum, cavet ne infirmetur; dum est infirmum,
satagit ut sanetur; carni suae alimentorum incessanter,
vestimentorum, medicaminum ministrat
sollicita intentione subsidium; et animae suae male
vivendo conquirit interitum: carnem suam necessariis
cibis nutrit, et animam suam operibus malis interficit;
carni suae noxios cibos negat, et animae suae
 opera mala, tanquam venena mortifera subministrat;
carni suae vitam prolongare desiderat, quae finitur
diebus paucis, et animae suae procurat mortem, 389
cujus in supplicio non erit finis? Ac per hoc qui animam
suam odisse convincitur, etiam animae suae
crudelis adversarius invenitur: quia sicut boni actus
faciunt carnem cum anima coelesti beatitudine perfrui,
sic opera mala faciunt aeterno igni animam
cum carne torqueri. Ipse sibi ergo est perniciosissimus
inimicus, quisquis male vivens, vitam non mutat
antequam finiat.