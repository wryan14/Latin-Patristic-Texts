CAPUT VII.  
Ex hujus enim vitae fine illius vitae pendet initium,
in qua quidquid retribuitur non finitur. Cum
autem digne ab apostolo Joanne dicatur: Qui odit
fratrem suum, homicida est, et scitis quia omnis homicida
non habet vitam aeternam in se manentem (I Joan.
III, 15). Cumque sanctus David dicat: Qui autem diligit
iniquitatem, odit animam suam (Psal. X, 6): si
homicida est qui fratrem suum odit, quid est qui diligit
iniquitatem et odit animam suam? et si ille qui
odit fratrem non habet vitam aeternam in se manentem,
quomodo ille qui in dilectione iniquitatis odio
animae suae finit istam vitam, pervenire poterit ad
indulgentiam peccatorum, per quam venitur ad vitam?
cum ipse Dominus noster evidenter ostendat
qualiter ad vitam unusquisque perveniat, dicens: Si
 vis venire ad vitam, serva mandata (Matth. IX, 17).
Ille igitur veniet ad vitam qui mandata servat. Quis
autem servat divina mandata, nisi qui ad Deum conversus
ante finem vitae praesentis discesserit ab iniquitatibus
pristinis? Propter quod beatus Paulus nos
admonet, ut discedat ab iniquitate omnis qui invocat
nomen Domini (I Tim. II, 18). Hoc autem dicebat,
sciens quia in hoc tempore poenitentia fructuose
agitur, in quo poenitentibus indulgentia condonatur.
Caeterum in futuro erit iniquorum poenitentia, sed
fructuosa non erit: quia iniquorum conversio nulla
erit. Mittentur enim in tenebras exteriores, ubi erit
fletus et stridor dentium. Ibi sine fine cruciabuntur
non solum gehennali supplicio animae simul et corpora,
sed etiam ipsis tenebris pessimae voluptatis.
 Hic erit enim talibus mala ipsa voluptas ad supplicii
cumulum, pro qua manet eorum sine fine tormentum.
Spernunt enim nunc opportunitatem temporis
accepti; et in die salutis non quaerunt divinitus adjuvari.
Quod tempus ita Deus prophetico nobis insinuavit,
eloquio, dicens: Tempore accepto exaudivi te,
et in die salutis adjuvi te: Hoc testimonium in Epistola
sua cum beatus Apostolus indidisset, secutus
adjunxit: Ecce nunc tempus acceptabile, ecce nunc
dies salutis (II Cor. VI, 2). Hoc tempus alio loco sic
evidenter idem commendat apostolus, ut quisquis divino
illuminatus munere intente legerit et competenter
intellexerit, non se decipiat, nec aliud sibi
tempus conversionis aut remissionis inquirat: sciens
quia quisquis in hoc tempore indulgentiam noluerit
 quaerere, nullatenus post istam vitam poterit invenire.
Scribens ergo beatus Paulus ad Galatas haec loquitur:
Nolite errare: Deus non irridetur. Quae enim
seminaverit homo, haec et metet. Quoniam qui seminat
in carne sua, de carne metet corruptionem; qui autem
seminat in spiritu, de spiritu metet vitam aeternam. Bonum
autem facientes, non deficiamus: tempore 390
enim suo metemus non deficientes. Ergo dum tempus
habemus, operemur bonum ad omnes; maxime autem
ad domesticos fidei (Gal. VI, 7 et seq.). His Apostoli
verbis quis piger ad operis boni non excitetur affectum?
Quis errans a Deo non rectam viam tremefactus
inquirat? Quis non seminationi bonae delectetur
insistere, quando se non aliud quam quod seminat
recepturum cognoscit in messe?