CAPUT VIII.  
Oportet igitur ut hunc apostolicae praedicationis
sermonem paulo diligentius attendamus. Neque enim
frustra cum tanto pondere praemonet dicens: Nolite
errare; ac deinceps adjecit: Deus non irridetur.
Postmodum vero aperuit, in quo nonnullos errare
cognovit, inquiens: Quae enim seminaverit homo, haec
et metet. Errat ergo quisquis se in retributione futura
messurum putat quod in hujus temporis operatione
non seminat. Verum quia ipsius seminationis ac messis
diversitas fuit evidentius intimanda, idcirco eam
subsequentibus verbis peritus discernendi agricola
subjungens, haec ait: Quoniam qui seminat in carne
sua, de carne metet corruptionem: qui autem seminat
in spiritu, de spiritu metet vitam aeternam. Ille est
 ergo error quem in hujus sermonis interdixit exordio,
quo se unusquisque aliud existimat messurum
esse quam seminat. Errat igitur quisquis in carne
seminat, de qua corruptio metitur, existimat messurum
se vitam aeternam, quae in spiritu seminantibus
reservatur. Sequitur vero Apostolus dicens: Bonum
autem facientes, non deficiamus: tempore enim suo
metemus non deficientes. Haec (forte Hic) evidenter
ostendit seminis nomine uniuscujusque opera designari.
Superius enim dixerat: Quae enim seminaverit
homo, haec et metet. Nunc dicit: Bonum autem facientes,
non deficiamus: tempore enim suo metemus non
deficientes. Vere Veritatis discipulus, et ob hoc magister
egregius gentium, qui sicut justitiam non defuturam
in retributione operum docuit, sic tempus
 seminationis et messis, id est operationis retributionisque
discrevit: ne quis inepta cogitatione tempus
seminationis et messis confundens, aut tempore seminationis
deposcat futurae messis effectum, aut tempore
messis concedendum sibi speret bonae seminationis
initium; ac sic iners operarius et ignavus
pigritiae vinculis irretitus, imo, quod est deterius,
studio mortiferae seminationis intentus, non gaudeat
in messe, sed lugeat, dum coeperit suae seminationis
condigna tunc metere, quando jam non poterit qualitatem
mali seminis immutare. Est praeterea diligentius
attendendum tria quidem nobis in hoc loco
apostolicae doctrinae sermonis ostendi: hoc est, ut
bonum faciamus, et ut non deficiamus, quia tempore
suo metemus non deficientes. Horum trium duo in
praecepto sunt operis, tertium in promissione mercedis.
 Duobus labor operariis indicitur, tertio spe
futurae messis laborantium animus sublevatur. Assolet
enim qui certam sperat pro sui laboris qualitate
mercedem, sumere magis ex labore virtutem. Bonae
igitur operationi Apostolus perseverantiam jungit,
ut non deficiat in semine quisquis in messe delectatur
sine fine gaudere. Proinde secundum dictum beati
Apostoli ille necesse est ad 391 futurae messis gaudium
perveniat, qui praesenti tempore in bonae operationis
semine perseverat. Caeterum multum seipsum
seducit, sive qui nulla mittens usque in finem praesentis
vitae semina operum bonorum, putat bona
quandoque messurum; seu qui depravatus caret perseverantia
bonae operationis, et laetitiam sperat in
 retributione mercedis: cum beatus Apostolus hoc
unumquemque recepturum testetur in messe quod
perseveranter praemittit in semine. Talis namque est
ille peritissimus ventilator (Matth. III, 12) qui permundabit
aream suam, ut in discretione tritici atque
palearum nulla subreptione fallatur; nec in horreum
mittit paleas ignibus dandas, nec tradit flammis frumenta
quae sunt horreo deputanda. Futurae quippe
messis tempore boni seminatores, illi scilicet qui
nunc perseveranter seminantes in lacrymis in gaudio
metent, quique nunc euntes flent mittentes semina
sua, tunc autem venientes venient in exsultatione
portantes manipulos suos (Psal. CXXV, 5, 6). Sicut
ille privabitur gaudio consortioque messorum qui,
licet aliquando bona seminaverit, perseverantiam tamen
 bona seminandi non tenuit: sic etiam ille nec
indulgentiae nec laetitiae poterit participatione gauere,
quem seminatori nocturno, id est diabolo, in
tantum famulari favereque delectat, ut usque in mortem
non quiescat illa seminare quae angelorum metentium
discretione collecta et in fasciculos colligata,
Domini judicio, sine commutabili praecepto,
inexstinguibili deputentur incendio (Matth. XIII, 25):
quia et subsequentis vitio iniquitatis praeteritus justi
frustratur omnis labor bonus, et iniquitatis meritum
permanet, cujus labor est omnis malus. Dicit enim
Apostolus: Quia unusquisque propriam mercedem accipiet,
secundum suum laborem (I Cor. III, 8). Illum scilicet
in quo unusquisque invenitur, quando de praesenti
saeculo transire praecipitur. Proinde sicut Apostolus
 monet: Dum tempus habemus, operemur bonum ad
omnes, maxime autem ad domesticos fidei (Galat.
VI, 10).