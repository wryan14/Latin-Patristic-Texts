ADMONITIO
IN SERMONES DUOS QUI SEQUUNTUR. </center></h4>
<p><strong>664</strong> <em>Sermones hosce duos hactenus ineditos, e Vaticano
codice a viro clarissimo Luca Holstenio olim descriptos,
et ab eminentissimo cardinale Barberino huc missos,
quia cum caeteris sancti Fulgentii sermonibus suo
ordine in lucem edere non licuit, visum est hic ad calcem
</em><nobr><sub></sub></nobr> <em>operum ejus apponere. Horum autem priorem vera
Fulgentii esse vix dubitamus; posteriori vero auctorem
alium, et hunc quidem probatum, licet forte Fulgentio
posteriorem vindicandum arbitramur. Quis vero
sit ille hactenus non comperimus.</em></p>
<br> <h4><center>SERMO PRIMUS.
<em>In circumcisione Domini.</em> </center></h4>
<p>1. Incarnationis divinae mysterium, nostrae reconciliationis
egregium sacramentum, ob hoc a nobis
<nobr><sub></sub></nobr> annua revolutione celebratur et colitur, ut tanti commemoratio
beneficii quid nobis indignis impensum
ostendat, et quid tantae gloriae debeamus admoneat.
Proinde, fratres, quanto magis audivimus Dominum
Jesum Christum pro nobis misericorditer humiliatum,
tanto magis agnoscamus ineffabiliter gloriosum. In eo
namque suam circa nos insuperabilem caritatem Deus
Unigenitus evidenter ostendit, in quo pro nobis humilitatem
verae carnis veraeque mortis, non coactus
necessitate, sed bonitate miseratus assumpsit. Quid
enim boni feceramus, fratres, ut tantum nobis
beneficium praestaretur? Quae nostra bona merita fuerunt,
<nobr><sub></sub></nobr> ut Unigenitus Deus homo fieri dignaretur, ut
Altissimus humiliaretur, ut indeficiens angelorum
panis femineis uberibus lactaretur, ut rex saeculorum
contumeliis afficeretur, ut vita aeterna mori patientissime
<nobr><sub></sub></nobr> dignaretur?</p>
<p>2. Attende igitur, o homo, tantae benignitatis dignationem,
ut actionem persolvas humiliter gratiarum.
Scito autem te non honorificentiam, sed contumeliam
divinae gratiae reddere, si coeperis de tanti
beneficii magnitudine dubitare. Imo illa omnia quae de
humilitate atque humanitate Domini Salvatoris audivimus,
vera esse sine aliqua haesitatione credamus. Et
ideo magis agamus gratias, fratres, qui cum mereremur
poenam, percepimus gratiam: qua gratia factum
est ut dum juste mors debetur perditis, vita gratis
donaretur indignis. <strong>665</strong> Altissimi namque Salvatoris
<nobr><sub></sub></nobr> humilitas non ipsi aliquod intulit detrimentum,
sed incrementum nobis contulit magnum; nec excelsos
dejecit, sed dejectos erexit. Ut enim Dei Filius
plenum operaretur redemptionis nostrae negotium,
non solum dignatus est totius carnis creator, de carne
Virginis secundum veritatem carnis naturaliter nasci,
et Deus factor hominis, homo verus ex homine fieri;
quin etiam pannis involvi, in angustissimo praesepio
collocari, octavo die circumcidi, et ad templum
suum humanis manibus bajulari. O clementissima
Dei benignitas! o excelsa altissimi Dei humilitas! Ille
a matre nutriebatur infantulus, qui matrem sibi
creavit immensus. Ipse a parentibus ad suum
templum puer parvulus portabatur, qui Deus
magnus in eodem templo a sanctis hominibus rogabatur.
<nobr><sub></sub></nobr> Et idem pro se sacrificium praecepit offerri,
qui sine peccato pro nostris venerat impietatibus immolari.
Considera igitur, homo, quid debeas excelso
atque humiliato pro te; excelso Creatori tuo, humiliato
Redemptori tuo.</p>
<p>3. Verumtamen, carissimi, hoc semper Christianae
fidei tenere consuevit integritas, ut si quid a Christo
secundum canonicam Evangelistarum narrationem
factum legimus vel audivimus; historiam primum
veram esse sine dubitatione credamus, deinde in historica
veritate spiritalem quoque intelligentiam requiramus.
Cum enim divinae textus historiae verus
esse creditur, Manichaeus in sua severitate confunditur:
qui dum in Christo Dei Filio veritatem non credit
carnis, Scripturis sanctis et veteribus et novis
<nobr><sub></sub></nobr> crimen nititur imponere falsitatis. Nam Veteris Testamenti
deificam miser exsecratur historiam, in Novo
Testamento ipse sibi denegat utique medicinam.
Non vult enim humanam credere carnem a Deo plasmatam,
neque circumcisionem carnis imperatam a
Deo nostris sanctis patribus, nec victimam de carnibus
animalium Deo vivo et vero priscis temporibus
immolatam, nec sabbatum ex Dei praecepto ac voluntate
servatum, nec fabricatum Domino templum,
jubente Deo. Itaque dum in Scripturis sanctis non
discernit temporum qualitatem, spernit et despicit
saluberrimam veritatem dominicae incarnationis. Quapropter
ut Manichaeus evidentissima ratione vincatur
et convertatur, utinam victus ex hodierna
evangelica lectione, veritatem Testamenti Veteris
defendamus, ut ex hoc Veteris et Novi Deum unum
<nobr><sub></sub></nobr> manifestissime comprobemus!</p>
<p>4. Ecce sancto Evangelio narrante cognovimus
Christum Dei Filium veraciter circumcisum, pro
Christo Dei Filio sacrificium de carnibus, secundum
morem tunc divinae institutionis oblatum: sive autem
circumcisio carnis, sive carnalium sacrificiorum
regula in Veteri Testamento cognoscitur instituta.
Cur igitur, dilectissimi, non credatis justissime in Veteri
Testamento, quoniam Dei manibus plasmatus est
homo, quando in Novo Testamento, ut non in aeternum
periret homo, ipse Unigenitus Deus pro nobis
factus est verus homo? Cur non credatur Deus etiam
circumcisionem ad aliquid significandum congruo
tempore jussisse fieri, cum eam Dei Filius in suo
<nobr><sub></sub></nobr> corpore fecerit celebrari? Cur autem non sibi Deus
noster praeterito tempore populum Judaeorum typicas
jussisset victimas carnis offerre, quando ipse Deus
<strong>666</strong> Unigenitus ex Judaeis temporaliter natus, seipsum
pro nostris peccatis secundum carnem dignatus
est immolari? Attendat igitur Manichaeus utriusque
Testamenti manifestissimam et concordissimam
veritatem, et vanitatem conversus abjiciat suam.
Videat in Veteri Testamento significationem futurorum,
in Novo praeteritorum revelationem; Christum
autem Deum amborum Testamentorum, in Veteri
Testamento quod exhibiturus fuerat promittentem,
in Novo exhibentem quod promiserat: nec in promissione
mendacem, nec fallacem in donatione; sed
ubique bonum, ubique justum, ubique sanctum, ubique
<nobr><sub></sub></nobr> potentem, ubique clementem: in Veteri Testamento
carnis atque animae potentissimum creatorem,
in Novo ejusdem carnis atque animae clementissimum
susceptorem; ac sic primo carnis animaeque salvatorem.
Haec Manichaeus audiat, conferat, agnoscat,
et credat, credensque ad Ecclesiam catholicam redeat,
in qua beneficium verae salutis inveniat.</p>
<p>5. Per haec autem quae Dominus gessit in corpore
constitutus, non solum utriusque Testamenti dignatus
est concordiam demonstrare, verum etiam Chritianorum
mores informare salubriter voluit: ut
quod in illo pro salute nostra gestum esse corporaliter
intuemur, imitemur nos quoque spiritaliter.
Ideo namque parvulus in terra natus est Christus,
ut humilitatem disceret Christianus. Ob hoc etiam
<nobr><sub></sub></nobr> parentibus carnis suae subditus erat, ut honorificentiam
semper patri et matri omnis Christianus exhibeat.
Ideo autem Christus vilibus pannis involutus
est, ut Christianus non delectaretur vestibus pretiosis.
Propterea vero Christus in terra pauper voluit
apparere, ut divites Christiani discerent terrenas divitias
non amare; sed eleemosynam pauperibus erogando,
possent suas divitias in coelo servare. Ob hoc
fuit in angusto praesepio positus Christus, qui totius
in latitudine non finitur mentis suae: ut in eum credentes
spiritale haberent pabulum, et Christiani discerent
non inhiare domibus aut possessionibus aliorum.
Cui enim Christiano quantumlibet vilis domus,
vel possibilitas propria non sufficiat, quando Christo
Dei Filio modici praesepii suffecit angustia?</p>
<p>6. Per circumcisionem vero quam Dei Filius in
<nobr><sub></sub></nobr> carne suscepit, nostri cordis circumcisionem in spiritu
praemonstravit. Quam circumcisionem nobis
sermo legalis indicit, dicente Moyse: <em>Circumcidite
praeputium cordis vestri, et circumcidimini Deo vestro</em>
<strong>(Deut. X, 16)</strong>. Cui praecepto concordat beatus Apostolus,
dicens: <em>Non enim qui in manifesto est Judaeus,
neque quae in manifesto in carne circumcisio; sed qui
in abscondito est Judaeus et circumcisio cordis in spiritu,
non littera; cujus laus non ex hominibus, sed ex
Deo est</em> <strong>(Rom. II, 28, 29)</strong>. Proinde circumcisionem
in corpore habuit Christus, ut spiritaliter in corde
habeat Christianus. Ob hoc namque ille, qui nullum
habere potuit omnino peccatum, deposuit praeputium
carnis, ut nos abjiciamus desideria pravitatis:
<nobr><sub></sub></nobr> Christus igitur manibus est portatus ad templum, ut
Christianus bonis operibus conscendat in coelum.
Sacrificium pro se offerri voluit Christus, ut ad altare
Domini se offerat Christianus. Maxime autem bene
vivendo seipsum offerre festinet. Si vero delectatur
mundum sacrificium divinis exhibere obtutibus, ipso
<strong>667</strong> quoque genere illius sacrificii quoddam spiritale
sacrificium nobis agnoscimus indicari: <em>Par</em> (inquit)
<em>turturum, et duos pullos columbarum</em> <strong>(Luc. II,
28)</strong>. In hoc genere avium, dilectissimi fratres, magnum
vobis commendatur catholicae fidei sacramentum.
In columba enim caritas agnoscitur, in turture
castitas invenitur. Turtur namque intemeratam servat
uni viro fidem; columba vero aliarum cohabitantium
non deserit unitatem. Catholicus igitur
<nobr><sub></sub></nobr> Christianus tunc vere spiritalis turtur efficitur, si
veram Trinitatis fidem firma credulitate conservet, et
haereticae pravitatis sensum, tanquam fornicationis
inquinamenta repudiet. Tunc vero erit columba, si
longanimiter usque in finem in catholica societate
permaneat, et contra tentationes et scandala immobili
firmitate persistat: ut nec haeretica fornicatio
corrumpat in corde fidei castitatem, nec amara
dissensio ecclesiasticae castitatis deserat unitatem.
Haec est enim legitima Ecclesia quae fidem uni Deo,
tanquam legitimo viro servat, et congregationem filiorum
in caritate multiplicat.</p>
<p>7. In hac turture et columba, dilectissimi fratres,
sollicite permanete, hanc votis omnibus custodite, ut
eam nec Arianus violet, nec Donatista conculcet,
nec Manichaeus inquinet. Ii enim, velut accipitres
<nobr><sub></sub></nobr> mali, unitatem columbae cupiunt dissipare, et castitatem
turturis desiderant violare. Nam Manichaeus
veram in Christo non credit carnem, Arianus veram
in eo minorat divinitatem, Donatista quoque
dissipat catholici corporis unitatem. Manichaeus sacramentum
non videt Redemptoris, Arianus magnitudinem
non cogitat Salvatoris, Donatista vero, tanquam
rapax lupus, non dubitavit dissipare gregem
boni Pastoris. Si (<em>forte</em> Hi) ergo, sicut dixi, tanquam
accipitres mali, miseros et vanitatis cupidos,
aut veritatis ignaros, occidere cupientes, persequuntur
columbae caritatem, exsecrantur turturis castitatem,
et si quos possunt, aut ore devorant, aut unguibus
lacerant. Vos ergo, sanctissimi fratres, in fide
<nobr><sub></sub></nobr> custodite catholicam veritatem, in caritate servate
catholicam pacem.</p>
<p>8. Ille offert sacrificium gratum Deo qui cum caritate
fraterna verum catholicae fidei servaverit sacramentum.
Ubi unus Deus, una Trinitas colitur;
nec Pater major Filio, nec Patre minor secundum
divinitatem Filius praedicatur; nec ab eis discernitur
substantia sancti Spiritus, qui cum Patre ac Filio
naturaliter unus est Deus. Una est enim Trinitatis
sanctae potentia, quia in tribus personis una manet
substantia naturalis; una est potestas, quia una est
majestas; una aeternitas, quia una divinitas; una
Creatoris dominatio, quia una creaturae coditio.
Quidquid enim Pater creavit, per Filium fabricavit,
et in Spiritu sancto firmavit. Filius autem natus est
<nobr><sub></sub></nobr> de gignente, Spiritus sanctus procedit de permanente.
Nec tamen Filius divisit Patrem nascendo,
nec Spiritus Deum minuit procedendo, quia nec auget
haerendo. Ergo nec nascendo est Filius minoratus,
nec procedendo Spiritus separatus. Ipse enim
beata Trinitas illa permanet, quia ibi substantialis
unitas permanet: et quoniam nihil est in Trinitatis
divinitate creatum, propterea ibi nihil est utique
separatum.</p>
<p>9. Haec, dilectissimi fratres, fideliter tenete, in his
jugiter permanete. Haec sit in corde cogitatio, et ore
confessio. Tenete fidem quam <strong>668</strong> accepistis in
nomine Trinitatis. Servate unitatem spiritus in vinculo
pacis, et turturis, et columbae: ut spiritales in
domo Dei semper esse possitis. Quod ipse praestare
<nobr><sub></sub></nobr> dignetur, qui cum Patre et Filio vivit et regnat
Deus.</p>
<br> <h4><center>SERMO II
(<em>ut habetur in ms., etsi dubio titulo).
In Purificatione beatae Virginis Mariae.</em> </center></h4>
<p>1. Si subtiliter a fidelibus hujus dici festivitas perpendatur,
eo devotionis affectu hanc celebrandam
suscipiant, quo Dominicae Nativitatis, Circumcisionis,
atque Apparitionis solemnia sunt secuti. Illius
est enim ista solemnitas, cujus et illa, sed nec minor
est ista quam illa. Quod utique in hoc sermone apertis
monstrabimus documentis. Hujus quippe diei solemnitas,
sicut a quibusdam Christianis ignoratur,
sic a multis prae caeteris anni solemnitatibus honoratior
<nobr><sub></sub></nobr> habetur. Maxime autem eo loco quo primatum
Ecclesia catholica in Pastore sortita est, in tanta ea
reverentia ab illis habetur, ut ea die cuncta civitatis
turba in unum collecta, immensis cereorum luminibus
coruscans, missarum solemnia concelebrent:
nullusque aditum publicae stationis intret, qui lumen
manu non tenuerit: tanquam scilicet Dominum in
templo oblaturi, imo etiam suscepturi; fidei lumen
quo interius fulgent, exterius oblationis suae religione
demonstrent. Hodie namque, juxta legem atque evangelium,
peractis a Nativitate Christi quadraginta diebus,
in templo est a parentibus idem Dominus praesentatus.
Hodie a sancto Simeone susceptus, Patrique cum
sacris muneribus oblatus. Hodie redemptionem Israel
exspectantibus ab eodem Simeone et Anna publice
<nobr><sub></sub></nobr> praedicatur. O quam pium spectaculum, quo nonnisi
pii delectari probantur! Stat hinc virgo et mater, non
cujusque, sed Dei: suscipitur hinc parvulus virginis
filius, cujus divinitatem non capit mundus. Occurrunt
hinc inde prophetae, atque de puero uterque
sexus prophetat. Offertur oblatio pro puero, non
tamen quae delicta emundet, sed quae sacramenta declaret.</p>
<p>2. Et quia hujus diei praeconium attollere cupio,
libet ipsam Evangelicam lectionem colloquendo transcurrere,
in qua ista narrari cognosco: quatenus ad
ea quae dico illa respondeat; imo ad ea quae illa narrat,
vox exhortationis meae respondeat. Denique Lucas
evangelista veritatis historiam de Christi incarnatione
plenius atque ordinatius caeteris evangelistis
<nobr><sub></sub></nobr> exsequens, post annuntiationem ejus ab <strong>669</strong> angelo
factam, post nativitatem angelorum vocibus declaratam,
post circumcisionem diei octavi in domo parentum,
haec in ordine sequitur dicens: <em>Postquam impleti
sunt dies purgationis matris ejus, secundum legem
Moysi, tulerunt illum in Hierusalem, ut sisterent eum
Domino: sicut scriptum est in lege Domini, Quia omne
masculinum adaperiens vulvam sanctum Domino vocabitur</em>
<strong>(Luc. II, 22, 23)</strong>. Cunctis fidelibus liquet nequaquam
Redemptoris matrem ex ejus nativitate maculam
contraxisse, quia (<em>forte</em> a qua) illorum dierum a sacris
aedibus abstinens purgaretur. Quia sine humana
concupiscentia, sine aliqua carnis corruptione virgo
peperit, et sine fine virgo permansit; ac per hoc nec
masculus ex ea natus vulvam ejus aperuit. Sed nec legis
<nobr><sub></sub></nobr> narrationem evangelista contexens, claudit impiis
sacramentum divinae incarnationis, matremque legem
observantem introducit. Sed nec mirum si mater observaret
legem quam ejus Filius non venerat solvere,
sed adimplere. Sciebat enim quo ordine conceperat,
et quis esset quem genuerat. Sed legem communem
observans, exspectavit purgationis diem, celavit filii
majestatem. Hinc est quod eum in templo duodecim
annorum inveniens, filium Joseph vocat, dicens:
<em>Fili, quid fecisti nobis sic? Ecce pater tuus et ego dolentes
quaerebamus te</em> <strong>(Ibid., 48)</strong>. Quem procul dubio
sciebat se sine concubitu Joseph concepisse, sine corruptione
virginali edidisse.</p>
<p>3. Sed cur abscondit conceptionis ac nativitatis
illius sacramentum, quem novit Deum immensum?
Nunquid invidet aliis, quem ad templum deferens
<nobr><sub></sub></nobr> sancti senis tradidit manibus? Absit. Sed vel spiritu
prophetiae repleta, redemptionem mundi impiis non
aperiat. Sciebat enim jam tunc gratia plena, spiritu
divinitatis afflata, quia si hunc hujus saeculi principes
cognovissent, nunquam pro salute nostra crucifixissent.
Offer ergo, beatissima Virgo, tanquam legem
observans, in templo quem edidisti, ut non omnibus,
sed paucis reveletur quis est quem genuisti. Appareat
interim lapis humilis abscissus de monte sine
manibus, ut reprobetur ab aedificantibus, usquequo
statuam in pedibus percutiens, crescat in montem
magnum, impleatque universum orbem terrarum.</p>
<p>4. O quam parvus, o quam magnus est quem peperisti!
Parvus in humanitate, magnus in divinitate;
<nobr><sub></sub></nobr> parvus in regno Judaeorum, magnus in regno gentium.
Sed non ab omnibus in regno Judaeorum parvus
aestimatur. Nam et ipsa quae hunc genuisti, ex
ipso populo Israel in virgam crevisti. Virga enim de
radice Jesse surrexisti, et floruisti. Virga Aaron
fronduisti, et nucem peperisti: et quia prae omnibus
immensitatem ejus agnovisti, quem tamen parvissimum
ex te natum vidisti; procul dubio quem infantem
genuisti, Deum omnipotentem tremens adorasti,
adorans tremuisti: quem tamen quia secundum
humanitatem filium recognovisti, lactasti, fovisti, aluisti.
Quis putas nobis possit indicare, inter hujuscemodi
obsequia, animi tui sensum, o beatissima Virgo?
cum hinc cerneres ex te natum tantillum infantem,
illinc attenderes Deum immensum; hinc creatum, illinc
<nobr><sub></sub></nobr> creatorem; hinc infirmum, illinc fortissimum;
hinc alendum, <strong>670</strong> illinc alentem; hinc non loquentem,
illinc angelos docentem. Quis, inquam, tui pectoris
arcana nobis reserare valeat, quibus modis
cogitatum ad utraque flectebas; cum unum eumdemque
Dei atque hominis filium manibus tenens,
hinc adorares ut Dominum, illinc osculares
ut parvulum?</p>
<p>5. Quis ad tam ineffabile miraculum non obstupescat?
Quis non pene elinguis fiat? Generat puella
suum et omnium creatorem, nutrit suum et omnium
nutritorem, portat ad templum suum et omnium
rectorem. O admirandum spectaculum, ad quod non
solum humana, verum etiam angelica stupescit natura!
Ad hoc, fratres carissimi, fidei oculos erigite; ad
<nobr><sub></sub></nobr> hoc pietatis affectu convenite. Ibi suscipite Christum
pro vobis in carne humiliatum, sed adorate in sua divinitate
excelsum Deum. Amplectimini parvulum,
sed cogitate immensum. Amate humiliatum, et timete
excelsum.</p>
<p>6. Jam vero, dilectissimi, si quaeritur quid mystice
significatum fuerit in eo quod Redemptor noster a
matre et parentibus ex propria civitate in Hierusalem
ad templum Domini se portari voluit, invenimus
ipsam gloriosam matrem et virginem, ejusque propinquos
figuram gessisse illius Ecclesiae quae ex Judaeis
in apostolis credidit. Quando enim Ecclesia non
virgo? cujus membra Apostolus affatur, dicens: <em>Despondi
enim vos uni viro virginem castam exhibere Christo</em>
<strong>(II Cor. XI, 2)</strong>. Quando ipsa non mater? Sed quia
<nobr><sub></sub></nobr> per Psalmistam dicitur: <em>Mater Sion dicet, Homo</em> <strong>(Psal.
LXXXVI, 5)</strong>; et Dominus in Evangelio: <em>Quicunque fecerit
voluntatem Patris mei qui in coelis est, ipse meus
frater, soror, et mater est</em> <strong>(Matth. XII, 50)</strong>. Quando
electi non propinqui, qui fratres et sorores sunt appellati?
Mater itaque ac propinqui Redemptoris nostri,
a Nazareth in Hierusalem ad templum Domini
deferunt: quia primitiva illa in primis discipulis Ecclesia,
a Judaeis repulsa, ejusdem redemptionis dispensationem
ad notitiam gentium perduxit. Ipsa enim
Ecclesia non solum ex gentibus, verum etiam ex Judaeis
Hierusalem, id est Visio pacis, recte vocatur:
de qua per Psalmistam dicitur: <em>Hierusalem, quae aedificatur
ut civitas, cujus participatio ejus in idipsum</em>
<strong>(Psal. CXXI, 3)</strong>. Ipsa et templum, sicut per Paulum
<nobr><sub></sub></nobr> fidelibus dicitur: <em>Templum Domini sanctum est, quod
estis vos</em> <strong>(I Cor. III, 17)</strong>. Ac per hoc cum apostoli ex
Judaea Christum annuntiantes veniunt ad gentes: nimirum
Hierusalem ad Hierusalem convenit, et templum
ad templum occurrit: cum hi omnes una sint
Hierusalem civitas, unum et templum. In hac itaque
civitate, atque in hoc templo ab apostolis oblatus
Christus excipitur. Unde et ipsa Ecclesia Psalmistae
voce loquitur, dicens: <em>Suscepimus, Deus, misericordiam
tuam in medio templi tui</em> <strong>(Psal. XLVII, 10)</strong>. Subaudis,
in medio ecclesiae, quae est templum tuum.</p>
<p>7. Sive autem juxta historiam, sive autem juxta
mysticum intellectum, cur Christus a parentibus ad
sanctam civitatem et templum ducatur, causa manifestatur
cum subjungitur: <em>Ut darent hostiam, secundum
</em><nobr><sub></sub></nobr> <em>quod dictum est in lege Domini, par turturum aut
duos pullos columbarum</em> <strong>(Luc. II, 24)</strong>. Praeceptum siquidem
legis fuerat, ut cui forte agnus defuisset, et
unum horum, id est aut par turturum, aut duos <strong>671</strong>
pullos columbarum invenisset, Deo in oblatione filii
offerret; nec praejudicaretur ex altero, qui unum quodlibet
horum obtulisset. Denique in hac oblatione
avium, illa praefigurabatur oblatio quae pro salute
mundi oblata est vespere diei, Domini videlicet passio,
per quam sumus Deo reconciliati. De hac quippe
hostia per Paulum fidelibus dicitur: <em>Ambulate in dilectione,
sicut et Christus dilexit nos, et tradidit semetipsum
pro nobis oblationem et hostiam Deo, in odorem
suavitatis</em> <strong>(Ephes. V, 2)</strong>; et rursum: <em>Qui dilexit me,</em>
inquit, <em>et tradidit seipsum pro me</em> <strong>(Gal. II, 20)</strong>.</p>
<p><nobr><sub></sub></nobr> 8. Quia vero omnes electi membra sunt Christi,
in turture scilicet turtures, atque in columba columbae,
designat etiam haec avium oblatio mortificationem
electorum, quibus per eumdem apostolum dicitur:
<em>Obsecro vos per misericordiam Dei, ut exhibeatis
corpora vestra hostiam viventem, sanctam, Deo placentem</em>
<strong>(Rom. XII, 1)</strong>. Sed nulla potest esse accepta Deo
mortificationis oblatio, in quibus non fuerit verae
fidei castitas, verae castitatis concordia. Proinde non
sine causa sacrificium quod pro Domino mystice oblatum
perhibetur, ex turturibus et columbis fuisse
narratur. In turture enim castitas invenitur, et in
columba unitas commendatur. Turtur namque intemeratam
servat uni viro fidem, columba vero aliorum
cohabitantium non deserit unitatem. Catholicus
<nobr><sub></sub></nobr> igitur Christianus tunc vere spiritalis turtur efficitur,
si veram Trinitatis fidem firma credulitate conservet,
et haereticae pravitatis sensum, tanquam fornicationis
inquinamenta repudiet. Tunc vere erit
columba, si longanimiter usque ad finem in catholica
societate permaneat, et contra tentationis scandala
immobili firmitate persistat: ut nec haeretica fornicatio
corrumpat in corde fidei castitatem, nec amara
dissensio ecclesiasticae castitatis dissipet unitatem.
Haec est enim Ecclesia catholica quae fidem uni Domino
tanquam legitimo viro conservat, et congregationem
multorum in fide multiplicat.</p>
<p>9. Sequitur: <em>Et ecce homo erat in Hierusalem cui
nomen Simeon; et homo iste justus, et timoratus, exspectans
consolationem Israel, et Spiritus sanctus erat
in eo: et responsum acceperat a Spiritu sancto non
</em><nobr><sub></sub></nobr> <em>visurum se mortem nisi videret Christum Domini. Et
venit in Spiritu in templum</em> <strong>(Luc. II, 25, 26, 27)</strong>. Nihil
minus de sanctitate isti specialiter homini ascribitur,
qui et in Hierusalem, id est in visione pacis commoratur,
et fidei operatione justus, et reverentia timoratus,
et Israelis consolatione attonitus (<em>forte</em> consolationi
attentus), et Spiritu sancto repletus, ejusque
responsione de incarnati Verbi jussione (<em>forte</em> missione)
roboratus fuisse perhibetur. O quam ardenti
desiderio homo iste exspectabat, secundum Spiritus
<nobr><sub></sub></nobr> sancti promissionem, videre in carne Redemptorem!
Quae putamus fuerit instantia orationis ejus, quae divino
responso meruit firmari de his quae petebat?
Quae erant ejus gemituum continuata verba in sancta
praedicatione? Non enim in petendo cessavit, usquequo
responsum acciperet super his quae poscebat.</p>
<p>10. Fuerunt siquidem in retroactis temporibus
multi simili desiderio accensi, Domino attestante ad
discipulos, qui ait: <em>Multi reges</em> <strong>672</strong> <em>et prophetae
voluerunt videre quae vos videtis, et non viderunt; et
audire quae vos auditis, et non audierunt</em> <strong>(Luc. X, 24)</strong>.
Sed ex illis hoc isti soli concessum est qui in plenitudine
temporis horum ultimus apparuit. Sed si vigilanti
studio subsequentium sanctorum attendimus
desiderium, quibus Christus vivere est et mori lucrum
<nobr><sub></sub></nobr> <strong>(Philip. I, 21)</strong>, invenimus eos non minoris anxietatis
ardore divinitatem ejusdem Salvatoris intueri
velle; quam ille concupivit conspicere in carne. Hinc
Paulus dicit: <em>Cupio dissolvi et esse cum Christo. Multo
autem melius</em> <strong>(Ibid., 23)</strong>. Hinc Psalmista ex persona
sua dicit: <em>Sitivit anima mea ad Deum vivum. Quando
veniam et apparebo ante faciem Dei</em> <strong>(Psal. XLI, 3)</strong>?
Quis ergo etiam hinc videat in uno Simeone multos,
per unum significari cunctos electos; qui nunc et
justi ex fide atque operatione, et timorati ex futura
exspectatione, et attoniti inveniuntur ex ventura
consolatione? In quibus etiam Spiritus sanctus inesse
cognoscitur, quia et per Apostolum dicitur: <em>Caritas
Dei diffusa est in cordibus nostris per Spiritum sanctum,
qui datus est nobis</em> <strong>(Rom. V, 5)</strong>; et rursum fidelibus
<nobr><sub></sub></nobr> dicitur: <em>Corpora vestra templum sunt Spiritus
sancti, quem habetis ex Deo</em> <strong>(I Cor. VI, 19)</strong>. Quique
responsum accipiunt a Spiritu sancto non se visuros
mortem nisi prius videant Christum Domini: quia
in hac adhuc corruptibili vita, ejusdem Spiritus sancti
gratia revelante, apertis oculis fidei, eum qui se
cum illis usque in finem saeculi mansurum esse
<strong>(Matth. XXVIII, 20)</strong> repromisit aspiciunt, non jam carne
parvulum, sed divinitate immensum. Qui etiam cum
Apostolo dicunt: <em>Etsi noveramus Christum secundum
carnem, sed jam nunc non novimus</em> <strong>(II Cor. V, 16)</strong>.
Habitant etiam isti in Hierusalem, atque in Spiritu
in templum quo Christus introducitur veniunt. Ipsi
enim sunt Hierusalem qui habitant in Hierusalem:
ipsi et templum qui veniunt in templum, in quibus et
<nobr><sub></sub></nobr> a quibus Christus excipitur.</p>
<p>11. Breviter, fratres, ista percurrimus, ne dum
quae sunt hujus diei sacramenta, quodque sanctum
purumque praeconium indicare studuimus, cuilibet in
fastidium veniamus. Sequitur: <em>Et cum introducerent
puerum Jesum parentes ejus, ut facerent secundum
consuetudinem legis pro eo, et ipse accepit eum in
ulnas suas, et benedixit Deum, et dixit: Nunc dimittis
servum tuum, Domine, secundum verbum tuum in pace</em>
<strong>(Luc. II, 27, 28, 29)</strong>. Qui vivit, etc.</p>
<span class="text-blue-600 font-bold"