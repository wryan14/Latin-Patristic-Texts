SERMO II
(ut habetur in ms., etsi dubio titulo).
In Purificatione beatae Virginis Mariae. 
1. Si subtiliter a fidelibus hujus dici festivitas perpendatur,
eo devotionis affectu hanc celebrandam
suscipiant, quo Dominicae Nativitatis, Circumcisionis,
atque Apparitionis solemnia sunt secuti. Illius
est enim ista solemnitas, cujus et illa, sed nec minor
est ista quam illa. Quod utique in hoc sermone apertis
monstrabimus documentis. Hujus quippe diei solemnitas,
sicut a quibusdam Christianis ignoratur,
sic a multis prae caeteris anni solemnitatibus honoratior
 habetur. Maxime autem eo loco quo primatum
Ecclesia catholica in Pastore sortita est, in tanta ea
reverentia ab illis habetur, ut ea die cuncta civitatis
turba in unum collecta, immensis cereorum luminibus
coruscans, missarum solemnia concelebrent:
nullusque aditum publicae stationis intret, qui lumen
manu non tenuerit: tanquam scilicet Dominum in
templo oblaturi, imo etiam suscepturi; fidei lumen
quo interius fulgent, exterius oblationis suae religione
demonstrent. Hodie namque, juxta legem atque evangelium,
peractis a Nativitate Christi quadraginta diebus,
in templo est a parentibus idem Dominus praesentatus.
Hodie a sancto Simeone susceptus, Patrique cum
sacris muneribus oblatus. Hodie redemptionem Israel
exspectantibus ab eodem Simeone et Anna publice
 praedicatur. O quam pium spectaculum, quo nonnisi
pii delectari probantur! Stat hinc virgo et mater, non
cujusque, sed Dei: suscipitur hinc parvulus virginis
filius, cujus divinitatem non capit mundus. Occurrunt
hinc inde prophetae, atque de puero uterque
sexus prophetat. Offertur oblatio pro puero, non
tamen quae delicta emundet, sed quae sacramenta declaret.
2. Et quia hujus diei praeconium attollere cupio,
libet ipsam Evangelicam lectionem colloquendo transcurrere,
in qua ista narrari cognosco: quatenus ad
ea quae dico illa respondeat; imo ad ea quae illa narrat,
vox exhortationis meae respondeat. Denique Lucas
evangelista veritatis historiam de Christi incarnatione
plenius atque ordinatius caeteris evangelistis
 exsequens, post annuntiationem ejus ab 669 angelo
factam, post nativitatem angelorum vocibus declaratam,
post circumcisionem diei octavi in domo parentum,
haec in ordine sequitur dicens: Postquam impleti
sunt dies purgationis matris ejus, secundum legem
Moysi, tulerunt illum in Hierusalem, ut sisterent eum
Domino: sicut scriptum est in lege Domini, Quia omne
masculinum adaperiens vulvam sanctum Domino vocabitur
(Luc. II, 22, 23). Cunctis fidelibus liquet nequaquam
Redemptoris matrem ex ejus nativitate maculam
contraxisse, quia (forte a qua) illorum dierum a sacris
aedibus abstinens purgaretur. Quia sine humana
concupiscentia, sine aliqua carnis corruptione virgo
peperit, et sine fine virgo permansit; ac per hoc nec
masculus ex ea natus vulvam ejus aperuit. Sed nec legis
 narrationem evangelista contexens, claudit impiis
sacramentum divinae incarnationis, matremque legem
observantem introducit. Sed nec mirum si mater observaret
legem quam ejus Filius non venerat solvere,
sed adimplere. Sciebat enim quo ordine conceperat,
et quis esset quem genuerat. Sed legem communem
observans, exspectavit purgationis diem, celavit filii
majestatem. Hinc est quod eum in templo duodecim
annorum inveniens, filium Joseph vocat, dicens:
Fili, quid fecisti nobis sic? Ecce pater tuus et ego dolentes
quaerebamus te (Ibid., 48). Quem procul dubio
sciebat se sine concubitu Joseph concepisse, sine corruptione
virginali edidisse.
3. Sed cur abscondit conceptionis ac nativitatis
illius sacramentum, quem novit Deum immensum?
Nunquid invidet aliis, quem ad templum deferens
 sancti senis tradidit manibus? Absit. Sed vel spiritu
prophetiae repleta, redemptionem mundi impiis non
aperiat. Sciebat enim jam tunc gratia plena, spiritu
divinitatis afflata, quia si hunc hujus saeculi principes
cognovissent, nunquam pro salute nostra crucifixissent.
Offer ergo, beatissima Virgo, tanquam legem
observans, in templo quem edidisti, ut non omnibus,
sed paucis reveletur quis est quem genuisti. Appareat
interim lapis humilis abscissus de monte sine
manibus, ut reprobetur ab aedificantibus, usquequo
statuam in pedibus percutiens, crescat in montem
magnum, impleatque universum orbem terrarum.
4. O quam parvus, o quam magnus est quem peperisti!
Parvus in humanitate, magnus in divinitate;
 parvus in regno Judaeorum, magnus in regno gentium.
Sed non ab omnibus in regno Judaeorum parvus
aestimatur. Nam et ipsa quae hunc genuisti, ex
ipso populo Israel in virgam crevisti. Virga enim de
radice Jesse surrexisti, et floruisti. Virga Aaron
fronduisti, et nucem peperisti: et quia prae omnibus
immensitatem ejus agnovisti, quem tamen parvissimum
ex te natum vidisti; procul dubio quem infantem
genuisti, Deum omnipotentem tremens adorasti,
adorans tremuisti: quem tamen quia secundum
humanitatem filium recognovisti, lactasti, fovisti, aluisti.
Quis putas nobis possit indicare, inter hujuscemodi
obsequia, animi tui sensum, o beatissima Virgo?
cum hinc cerneres ex te natum tantillum infantem,
illinc attenderes Deum immensum; hinc creatum, illinc
 creatorem; hinc infirmum, illinc fortissimum;
hinc alendum, 670 illinc alentem; hinc non loquentem,
illinc angelos docentem. Quis, inquam, tui pectoris
arcana nobis reserare valeat, quibus modis
cogitatum ad utraque flectebas; cum unum eumdemque
Dei atque hominis filium manibus tenens,
hinc adorares ut Dominum, illinc osculares
ut parvulum?
5. Quis ad tam ineffabile miraculum non obstupescat?
Quis non pene elinguis fiat? Generat puella
suum et omnium creatorem, nutrit suum et omnium
nutritorem, portat ad templum suum et omnium
rectorem. O admirandum spectaculum, ad quod non
solum humana, verum etiam angelica stupescit natura!
Ad hoc, fratres carissimi, fidei oculos erigite; ad
 hoc pietatis affectu convenite. Ibi suscipite Christum
pro vobis in carne humiliatum, sed adorate in sua divinitate
excelsum Deum. Amplectimini parvulum,
sed cogitate immensum. Amate humiliatum, et timete
excelsum.
6. Jam vero, dilectissimi, si quaeritur quid mystice
significatum fuerit in eo quod Redemptor noster a
matre et parentibus ex propria civitate in Hierusalem
ad templum Domini se portari voluit, invenimus
ipsam gloriosam matrem et virginem, ejusque propinquos
figuram gessisse illius Ecclesiae quae ex Judaeis
in apostolis credidit. Quando enim Ecclesia non
virgo? cujus membra Apostolus affatur, dicens: Despondi
enim vos uni viro virginem castam exhibere Christo
(II Cor. XI, 2). Quando ipsa non mater? Sed quia
 per Psalmistam dicitur: Mater Sion dicet, Homo (Psal.
LXXXVI, 5); et Dominus in Evangelio: Quicunque fecerit
voluntatem Patris mei qui in coelis est, ipse meus
frater, soror, et mater est (Matth. XII, 50). Quando
electi non propinqui, qui fratres et sorores sunt appellati?
Mater itaque ac propinqui Redemptoris nostri,
a Nazareth in Hierusalem ad templum Domini
deferunt: quia primitiva illa in primis discipulis Ecclesia,
a Judaeis repulsa, ejusdem redemptionis dispensationem
ad notitiam gentium perduxit. Ipsa enim
Ecclesia non solum ex gentibus, verum etiam ex Judaeis
Hierusalem, id est Visio pacis, recte vocatur:
de qua per Psalmistam dicitur: Hierusalem, quae aedificatur
ut civitas, cujus participatio ejus in idipsum
(Psal. CXXI, 3). Ipsa et templum, sicut per Paulum
 fidelibus dicitur: Templum Domini sanctum est, quod
estis vos (I Cor. III, 17). Ac per hoc cum apostoli ex
Judaea Christum annuntiantes veniunt ad gentes: nimirum
Hierusalem ad Hierusalem convenit, et templum
ad templum occurrit: cum hi omnes una sint
Hierusalem civitas, unum et templum. In hac itaque
civitate, atque in hoc templo ab apostolis oblatus
Christus excipitur. Unde et ipsa Ecclesia Psalmistae
voce loquitur, dicens: Suscepimus, Deus, misericordiam
tuam in medio templi tui (Psal. XLVII, 10). Subaudis,
in medio ecclesiae, quae est templum tuum.
7. Sive autem juxta historiam, sive autem juxta
mysticum intellectum, cur Christus a parentibus ad
sanctam civitatem et templum ducatur, causa manifestatur
cum subjungitur: Ut darent hostiam, secundum
 quod dictum est in lege Domini, par turturum aut
duos pullos columbarum (Luc. II, 24). Praeceptum siquidem
legis fuerat, ut cui forte agnus defuisset, et
unum horum, id est aut par turturum, aut duos 671
pullos columbarum invenisset, Deo in oblatione filii
offerret; nec praejudicaretur ex altero, qui unum quodlibet
horum obtulisset. Denique in hac oblatione
avium, illa praefigurabatur oblatio quae pro salute
mundi oblata est vespere diei, Domini videlicet passio,
per quam sumus Deo reconciliati. De hac quippe
hostia per Paulum fidelibus dicitur: Ambulate in dilectione,
sicut et Christus dilexit nos, et tradidit semetipsum
pro nobis oblationem et hostiam Deo, in odorem
suavitatis (Ephes. V, 2); et rursum: Qui dilexit me,
inquit, et tradidit seipsum pro me (Gal. II, 20).
 8. Quia vero omnes electi membra sunt Christi,
in turture scilicet turtures, atque in columba columbae,
designat etiam haec avium oblatio mortificationem
electorum, quibus per eumdem apostolum dicitur:
Obsecro vos per misericordiam Dei, ut exhibeatis
corpora vestra hostiam viventem, sanctam, Deo placentem
(Rom. XII, 1). Sed nulla potest esse accepta Deo
mortificationis oblatio, in quibus non fuerit verae
fidei castitas, verae castitatis concordia. Proinde non
sine causa sacrificium quod pro Domino mystice oblatum
perhibetur, ex turturibus et columbis fuisse
narratur. In turture enim castitas invenitur, et in
columba unitas commendatur. Turtur namque intemeratam
servat uni viro fidem, columba vero aliorum
cohabitantium non deserit unitatem. Catholicus
 igitur Christianus tunc vere spiritalis turtur efficitur,
si veram Trinitatis fidem firma credulitate conservet,
et haereticae pravitatis sensum, tanquam fornicationis
inquinamenta repudiet. Tunc vere erit
columba, si longanimiter usque ad finem in catholica
societate permaneat, et contra tentationis scandala
immobili firmitate persistat: ut nec haeretica fornicatio
corrumpat in corde fidei castitatem, nec amara
dissensio ecclesiasticae castitatis dissipet unitatem.
Haec est enim Ecclesia catholica quae fidem uni Domino
tanquam legitimo viro conservat, et congregationem
multorum in fide multiplicat.
9. Sequitur: Et ecce homo erat in Hierusalem cui
nomen Simeon; et homo iste justus, et timoratus, exspectans
consolationem Israel, et Spiritus sanctus erat
in eo: et responsum acceperat a Spiritu sancto non
 visurum se mortem nisi videret Christum Domini. Et
venit in Spiritu in templum (Luc. II, 25, 26, 27). Nihil
minus de sanctitate isti specialiter homini ascribitur,
qui et in Hierusalem, id est in visione pacis commoratur,
et fidei operatione justus, et reverentia timoratus,
et Israelis consolatione attonitus (forte consolationi
attentus), et Spiritu sancto repletus, ejusque
responsione de incarnati Verbi jussione (forte missione)
roboratus fuisse perhibetur. O quam ardenti
desiderio homo iste exspectabat, secundum Spiritus
 sancti promissionem, videre in carne Redemptorem!
Quae putamus fuerit instantia orationis ejus, quae divino
responso meruit firmari de his quae petebat?
Quae erant ejus gemituum continuata verba in sancta
praedicatione? Non enim in petendo cessavit, usquequo
responsum acciperet super his quae poscebat.
10. Fuerunt siquidem in retroactis temporibus
multi simili desiderio accensi, Domino attestante ad
discipulos, qui ait: Multi reges 672 et prophetae
voluerunt videre quae vos videtis, et non viderunt; et
audire quae vos auditis, et non audierunt (Luc. X, 24).
Sed ex illis hoc isti soli concessum est qui in plenitudine
temporis horum ultimus apparuit. Sed si vigilanti
studio subsequentium sanctorum attendimus
desiderium, quibus Christus vivere est et mori lucrum
 (Philip. I, 21), invenimus eos non minoris anxietatis
ardore divinitatem ejusdem Salvatoris intueri
velle; quam ille concupivit conspicere in carne. Hinc
Paulus dicit: Cupio dissolvi et esse cum Christo. Multo
autem melius (Ibid., 23). Hinc Psalmista ex persona
sua dicit: Sitivit anima mea ad Deum vivum. Quando
veniam et apparebo ante faciem Dei (Psal. XLI, 3)?
Quis ergo etiam hinc videat in uno Simeone multos,
per unum significari cunctos electos; qui nunc et
justi ex fide atque operatione, et timorati ex futura
exspectatione, et attoniti inveniuntur ex ventura
consolatione? In quibus etiam Spiritus sanctus inesse
cognoscitur, quia et per Apostolum dicitur: Caritas
Dei diffusa est in cordibus nostris per Spiritum sanctum,
qui datus est nobis (Rom. V, 5); et rursum fidelibus
 dicitur: Corpora vestra templum sunt Spiritus
sancti, quem habetis ex Deo (I Cor. VI, 19). Quique
responsum accipiunt a Spiritu sancto non se visuros
mortem nisi prius videant Christum Domini: quia
in hac adhuc corruptibili vita, ejusdem Spiritus sancti
gratia revelante, apertis oculis fidei, eum qui se
cum illis usque in finem saeculi mansurum esse
(Matth. XXVIII, 20) repromisit aspiciunt, non jam carne
parvulum, sed divinitate immensum. Qui etiam cum
Apostolo dicunt: Etsi noveramus Christum secundum
carnem, sed jam nunc non novimus (II Cor. V, 16).
Habitant etiam isti in Hierusalem, atque in Spiritu
in templum quo Christus introducitur veniunt. Ipsi
enim sunt Hierusalem qui habitant in Hierusalem:
ipsi et templum qui veniunt in templum, in quibus et
 a quibus Christus excipitur.
11. Breviter, fratres, ista percurrimus, ne dum
quae sunt hujus diei sacramenta, quodque sanctum
purumque praeconium indicare studuimus, cuilibet in
fastidium veniamus. Sequitur: Et cum introducerent
puerum Jesum parentes ejus, ut facerent secundum
consuetudinem legis pro eo, et ipse accepit eum in
ulnas suas, et benedixit Deum, et dixit: Nunc dimittis
servum tuum, Domine, secundum verbum tuum in pace
(Luc. II, 27, 28, 29). Qui vivit, etc.
<span class="text-blue-600 font-bold"