NOTITIA (ex Gallandio). 
 I. In actis sancti Remigii episcopi Remensis pro temporis
ratione digerendis dissident inter se viri doctrina
et eruditione praestantes: Baronius , Pagius , Henschenius ,
Cointius , Labbeus  et Sammarthanus ,
ut alios praetereamus. Verum nostro quidem
judicio, eam chronotaxin reliquis praeferendam duximus
quam instituunt Gallicae historiae litterariae scriptores ,
qui beati antistitis ortum illigant anno 439,
ipsius autem ordinationem peractam statuunt anno
461, eumque supremum diem obiisse idibus Januarii
anno 533, aetatis suae anno 94, septuaginta aut eo
amplius in episcopatu annis expletis, ut scribit Gregorius
Turonensis . Testatur enimvero ipsemet
Remigius in epistola quam in causa Claudii presbyteri
post mortem Clodovei regis scripsit anno 512,
 ut omnes ferme consentiunt, se tum jam quinquaginta
et tribus annis episcopali sedi praesedisse . Ordinatus
igitur fuerit anno 461. Cumque, teste Hincmaro ,
quem sequitur Flodoardus , annos natus viginti
duos ad pontificii culmen raptus potius quam electus
fuerit; hinc proinde in lucem editus fuisse colligitur
anno 439. Rursus vero eumdem praesulem ultra
septuaginta annos in episcopatu explesse, modo ex
Gregorio Turonensi intelleximus. Praeterea Flavium
Remigii post Romanum successorem, die V idus Novembris
anno Christi 535, Arvernensi concilio subscripsisse
constat : ut propterea ultra initium anni
533, quo idibus Januarii e vivis excessisse fertur,
vitam illum produxisse haud videatur. Quae quidem
sententia prae omnibus verisimilior habetur.
 II. De praeclaris Remensis hujus praesulis gestis
illud unum memorasse satis fuerit, ab eo nimirum
fuisse baptizatum Clodoveum Francorum regem anno
Christi 496, in solemnitate Nativitatis dominicae, ut
auctor est Avitus Viennensis episcopus, ad ipsum
 Clodoveum hac de re sic scribens . Occiduis partibus
in rege non novo novi jubaris lumen effulgurat.
Cujus splendorem congrue Redemptoris nostri nativitas
inchoavit: ut consequenter eo die ad salutem regenerari
ex unda vos pareat, quo natum redemptioni suae
coeli Dominum mundus accepit. De conversione porro
ac baptismo Clodovei pluribus agit Gregorius Turonensis ;
inter quae, De exercitu ejus, inquit, baptizati
sunt amplius tria millia. Hincmaro autem in Vita
sancti Remigii dicitur Clodoveus baptizatus cum gente
integra. Cui concinit vetus auctor ita inquiens :
Baptizatus postea cunctus populus Francorum. Hinc
itaque beatus Remigius optimo jure Francorum
apostolus fuit nuncupatus. Neque illud celebre effatum
hic praetereundum a Gregorio Turonensi litteris
 traditum , quo Clodoveum regem ad baptismum
accedentem Remensis pontifex noster veluti divina
quadam majestate gravis ita compellavit: Mitis depone
colla, Sicamber: adora quod incendisti, incende
quod adorasti. Reliqua porro beati Remigii gesta ex
scriptoribus superius laudatis repetenda, quae strictim
exhibet Sammarthanus .
III. Erat sanctus Remigius, inquit Gregorius Turonensis
, episcopus egregiae scientiae, ac rhetoricis
apprime imbutus studiis. Qualis vero quantusve in
disciplinis excolendis exstiterit noster antistes Remensis,
quam etiam eximiae fuerit eruditionis, testis
est locuples Sidonius Arvernorum episcopus, qui ad
ipsum Remigium scribens : Rarus, inquit, aut
nullus est, cui meditaturo par assistat dispositio per
 causas, positio per litteras, compositio per syllabas.
Ad hoc opportunitas in exemplis, fides in testimoniis,
proprietas in epithetis, urbanitas in figuris, virtus in
argumentis, pondus in sensibus, flumen in verbis, fulmen
in clausulis. Structura vero fortis et firma, conjunctionum
 perfacetarum nexa caesuris insolubilibus:
sed nec hinc minus lubrica et levis, ac modis omnibus
erotundata, quaeque lectoris linguam inoffensam decenter
expediat, ne salebrosas passa juncturas, per cameram
palati volutata balbutiat. Tota denique liquida et
ductilis, veluti cum crystallinas crustas aut onychintinas
non impacto digitus ungue perlabitur: quippe si
nihil eum rimosis obicibus exceptum tenax fractura
remoretur. Quid plura? Non exstat ad praesens vivi
hominis oratio, quam peritia tua non sine labore transgredi
queat ac supervadere. Haec Arvernensis praesul.
Quibus relatis, subdit noster Baronius : «Utinam
ipse qui haec scribit Sidonius, perfecisset quod iisdem
litteris ad eum datis est comminatus his verbis: Si
distuleris nostram sterilitatem facundis fecundare colloquiis,
 aucupabimur nundinas involantum, et ultro
scrinia tua, conniventibus nobis ac subornantibus, effractorum
manus arguta populabitur: inchoabisque
tunc frustra moveri spoliatus furto, si nunc rogatus
non moveris officio. Verum, ut verbis utar Sirmondi,
 declamationes Remigii quarum eloquentiam Sidonius
tantopere commendat, nullae ad nos pervenerunt:
nec recens haec jactura; cum Hincmarus ipse
 ac Flodoardus, qui hanc Sidonianam epistolam
Historiae suae intexuit , eas penitus ignorasse videantur.»
Nimirum, Baronio interprete  «hisce
Remigii lucubrationibus frui nobis non licet, quas
 vivens illo prae animi submissione oblivione potius
obruere voluit quam perpetuitati dicare.» Qua
de re videsis Gallicae Historiae litterariae scriptores 
IV. At vero haud prorsus interiere omnia beati
antistitis Remensis litterarum monimenta. Quatuor
enim superant adhuc ejus epistolae, quae sive in his
eloquium spectes, sive judicium, sive maxime sacerdotalem
animi vigorem in juribus ecclesiasticis vindicandis,
tanto enimvero episcopo dignae agnoscuntur.
De his autem epistolis, ut et de reliquis quae iisdem
attexuimus, nihil hic amplius dicere suppetit
praeter ea quae in subjectis notis animadvertimus.
Porro quod spectat ad Explanationes epistolarum
beati Pauli apostoli, sub nomine Remigii Remensis
 olim a Joanne Baptista Villalpando evulgatas, jam
dudum viri docti eidem falso fuisse tributas monuere:
quos inter Cointius , Pagius , Gallicae Historiae
litterariae auctores  et novissime omnium domnus
abbas Lebeuf in opere inscripto, Recueil de divers
écrits pour servir d'éclaircissements à l'histoire de
France : ut propterea mirari profecto subeat,
Huetium  V. C. Villalpandi sententiae inhaerentem,
beato Remigio Remensi episcopo illud opus tribuisse,
quod alii rectius Remigio Antissiodorensi asserendum
comprobarunt.
 
