EPISTOLA II.
 AD CHLODOVEUM REGEM,
Hortatoria, cum rex ad bellum Gothicum
se accingeret. 
 Domino insigni et meritis magnifico Chlodoveo
regi Remigius episcopus
Rumor ad nos magnus pervenit, administrationem
 vos secundam rei bellicae  suscepisse. Non est
novum, ut coeperis esse sicut parentes tui semper
fuerunt. Hoc imprimis agendum, ut Domini judicium
a te non vacillet, ubi tui meriti, qui per industriam
humilitatis tuae ad summum culminis pervenit: quia
quod vulgo dicitur, ex fine actus hominis probatur.
Consiliarios  tibi adhibere debes, qui famam tuam
possint ornare. Et beneficium tuum castum et honestum
esse debet, et sacerdotibus tuis honorem debebis
deferre, et ad eorum consilia semper recurrere.
Quod si tibi bene cum illis convenerit, provincia
tua melius potest constare. Cives tuos erige, afflictos
releva, viduas fove, orphanos nutri, si potius
est quam erudies, ut omnes te ament et timeant. Justitia
ex ore vestro procedat: nihil sit sperandum de
 pauperibus vel peregrinis, ne magis dona aut aliquid
accipere velis. Praetorium tuum omnibus pateat, ut
nullus exinde tristis abscedat. Paternas quascunque
opes possides, captivos exinde liberabis et a jugo
servitutis absolves. Si quis in conspectu vestro venerit,
peregrinum se esse non sentiat. Cum juvenibus
jocare , cum senibus tracta, si vis regnare nobilis
judicari .
