EPISTOLA IV.
 AD FALCONEM EPISCOPUM TUNGRENSEM .
Arguit illum quod in Mosomagensi  Ecclesia jurisdictionem
sibi adversus Remensis Ecclesiae jura usurparit.  
Domino vere sancto et in Christo beatissimo fratri,
Falconi episcopo Remigius episcopus.
Quantum comperi, rebus gestis probavi, prius
curae beatitudini tuae fuit, ut mihi inferres injuriam,
quam salutationem deferres. O conveniens principium
quod dedisti, ut laederes episcopus ante me, quam
episcopum te viderem! Nimium cito pennis tenerulis
evolasti, levitate animi, non maturitatis consilio.
In ipso siquidem episcopatus exordio jus ingredi
tentas alienum, qui adhuc tuum verecunde debueras
introire. Fas ergo fuit ut illicitis ordinationibus tuis
 a te credideris occupandam loci Mosomagensis  Ecclesiam,
quam metropolitani urbis Remorum sub ope
Christi sua semper ordinatione rexerunt? Adhuc arbitror
tua nescis, et jam aliena pervadis. In qua igitur
cum levitas feceris, presbyteros consecraris, archidiaconos
institueris, primicerium scholae clarissimae,
militiaeque lectorum; non queror quod me consilio
inter ista non videris, utinam te vidisses! Si
enim canones tua sanctitas ignorabat, satis praeproperum
fuit, ut transgredereris antequam disceres. At
vero ecclesiarum statuta si noveras, tanto gravius
tantoque periculosius insipientia tua  priscorum
magnificorumque pontificum decreta calcavit.
Cave qui aliena praesumis, ne quod habere videris,
amittas. Cum factae ordinationis jura non constent,
 quo potissimum consilio sacerdotalis officii tirocinia
defensabis, si temerariae trangressionis admissum
pertinacia vel impotentia miscueris? Majoris discriminis
erit antiquam sanctionem fuisse violatam,
quam laus sit loco stare contra canones quos
creasti. Sed quid de eorum loquar ordinibus, quos a
beatitudine tua licuit promoveri? Plus illud est, quod
si juxta majorum statuta severitatemque discutimus,
non minus quam status illorum, vester veniet episcopatus
in dubium. Dominus in Evangelio dicit ad
Petrum: Simon Joannis, diligis me? et Petrus:
Etiam, Domine, tu scis quia amo te (Joan. XXI, 15).
Cui bis terque a Domino sub hac responsione praecipitur:
Pasce oves meas. Ego quia oves Christi pascere,
omnimodis imperitus, alimoniae coelestis ubertate
 non possum; qui ex sacris eruditionibus eruditus,
eas quae mihi Christo jubente traditae sunt, ut
pascas admoneo, ut invadas inhibeo. Age semper
ut te digna comitentur. Ecclesiae quam divina dispensatione
 meruisti praesidendam, deservi, et pro salute
gregis dominici sollicitus pastor invigila. Utinam
mediocritati meae ista suppeterent, quae in nomine
Domini habere vos cupio! Sed quia desunt meae, vel
credita mihi sunt obsequia Salvatoris, salvari mercenario
non requiro. Joannes in Apocalysi (Cap. II,
III) septem quippe angelis suis comprehendit, et unicuique
scribit Ecclesiae. Facta igitur merita quae
praepositis: quae probata corrigenda, castigat. Cum
ergo sub vocabulo angeli tradatur actionis forma
pontificiae, doleo super tuae praesumptionis audacia,
ut jura permutes vetera novus, cauta temerarius, divina
terrenus. Audiant nos, audiant quos elegeris
sacerdotes. Sacerdotes tui ipsi nos audiant.
Creatoris confido sententiam non pro te, sed in
 te, a judicantibus proferendam. Quis enim pro
sensus sui probitate non improbet eum contra Ecclesiae
regulam prorupisse, qui debuerat Ecclesiae
regulam custodire? Mandas, ut audio, colonorum tibi
tributa portari, et praecipis ut reditus deferantur
agrorum. Datur intelligi quod ecclesiae rem, non
ecclesiam concupisti, quando sollicitus exquisitor
exposcis, quae ego ad quem jure veniebant, remisi
potius quam quaesivi. Nolo te lateat, levitas atque
presbyteros, contra ordinem quos fecisti, ab ordine
jam remotos. Perpendi enim quod a me non decebat
admitti, quos a te non licuerat ordinari. Heu quantum
me a cultus tui proposito repulisti, dum mavis
perperam agere, quam foedera fraterna servare!
Optaveram namque ut clericus permansisses, quia
 factus fueras vi sacerdos. Sed si mentem tuam cura
ista non tangit, ego tamen pro sinceritate profiteor,
quod animum non minus angit a te inexcusabiliter
erratum, quam me fuisse contemptum.
