SANCTI ADONIS ELOGIUM HISTORICUM.
(Apud Mabill., Acta SS. ord. S. Bened., tom. VI.)
 1. ADONEM, Viennensem archiepiscopum, non magis
dignitate quam scriptis clarum satis norunt eruditi
omnes. At quis qualisve ante pontificatum fuerit,
nemo, quod sciam, hactenus explicavit. Mirabuntur
forsan nonnulli quod Benedictinae familiae eum annumerem,
cum Trithemius, Wion, Menardus, Bucelinus
et alii, eum Fastis nostris non inscripserint; sed
mirari desinent cum facti mei rationem exposuero.
2. Adonis Vitae compendium inveni in Breviario
collegiatae Ecclesiae Romanensis apud Allobroges, in
qua celebris est Adonis memoria: quo in Breviario,
typis vulgato anno 1612, sanctorum acta, non recentiorum,
sed veterum auctorum qui ea scripsere,
totidem verbis referuntur: id quod factum etiam in
Adone, cujus festus dies ita notatur in dicto Breviario
XVII Kalendas Januarii: Sancti Adonis episcopi et
confessoris. Omnia dices de communi praeter Legendam;
et infra: Incipit Vita sancti Adonis archiepiscopi
Viennensis. Quae verba satis innuunt ejus Vitae
 compendium, quale mox ex ipso Breviario exhibebo,
a vetusto auctore qui sancti Adonis res gestas litteris
antiquitus mandavit, de verbo excerptum fuisse.
3. Accedit quod Ecclesia Viennensis in suo Breviario,
quod ante centum viginti annos typis editum
est, iisdem fere verbis utitur ac Romanensis, usque
ad electionem Adonis in archiepiscopum. Aliam enim
ab eo loco narrationem de rebus ab Adone jam pontifice
gestis exhibet Viennense Breviarium, cujus
copiam nobis submisit humanissimus vir Petrus Louvetus
doctor medicus et historiographus Dombensis.
Utriusque Breviarii lectiones novem juvat hic vicissim
repraesentare.