NOTITIA (ex Gallandio).  
 I. Pauca sunt admodum quae de S. Leone antistite
Senonensi litterarum monumentis consignata noscuntur.
Exstat epistola S. Remigii Rhemensis praesulis,
tribus episcopis inscripta, Heraclio, Leoni et
Theodosio, de quodam Claudio presbytero in cujus
causa spretum se ab illis fuisse conqueritur; quam
quidem post Sirmondum  et Cointium  alibi excudendam
curavimus . Ex tribus illis episcopis
non dubitat Cointius  quin duo pontificatum gesserint
in provincia Lugdunensi quarta, Heraclius nempe
Parisiis, atque Antissiodori Theodosius: hi namque
concilio Aurelianensi I interfuere anno Domini 511
coacto; ac proinde tertius fuisse videtur noster Leo
Senonensis ejusdem provinciae metropolitanus. Ejusmodi
autem epistolam scripsit Remigius post obitum
 Clodovei regis, qui erat, inquit, non solum praedicator
fidei catholicae, sed defensor. Decessit vero Clodoveus
anno 511 desinente, paucis post dimissum
praefatum concilium Aurelianense I, ut ex vetustis
monumentis tradunt Hadrianus Valesius  et Cointius ;
adeoque ut maxime anno 512, non autem
510, ut ait Papebrochius , scripta fuerit Remigiana
illa epistola. 
II. Porro ex dictis sedem Senonensem eo saltem
anno 512 jam tenuisse Leonem intelligimus. Quid
vero praeclari exinde praestiterit in suae dioecesis regimine,
illud unum memoriae proditum, Melodunenses 
videlicet nondum plene conversos per sanctum Aspasium
Elosanum episcopum Christo acquisivisse. Leguntur
isthaec in breviario Senonensi X cal. Maii,
unde illa exscripsit laudatus Cointius . Caeterum
 per Orbatum presbyterum concilio Aurelianensi II
interfuit, quod anno 22 domni Childeberti regis, hoc
est anno Christi 533 celebratum fuisse confirmat
Honorati episcopi Bituricensis metropolitani subscriptio:
ut post Valesium  docent Cointius , Pagius
 et Historiae litterariae Gallicae auctores .
Qua de re duplex mendum apud Papebrochium  
 occurrit: alterum, quod Orbati loco nominatur
Optatus; alterum vero, quod concilium illud habitum
scribitur anno Christi 531. Nam cum e vivis excesserit
Clodoveus anno 511, ut superius vidimus,
annus igitur 22 Childeberti ejus successoris
nos ducit ad 533. 
III. Qui autem per vicarium suum adfuit Leo synodo
Aurelianensi II, ipsemet ad III accessit; quam
scilicet fuisse coactam die nonarum mensis tertii, seu
nonis Maii, anno 27 domni Childeberti regis, ut fert
subscriptio Lupi Ecclesiae Lugdunensis provinciae
primae metropolitani episcopi, hoc est anno Christi
538, ut perhibent scriptores modo citati, Valesius ,
Cointius  et Pagius . Hinc rursus corrigendus
Papebrochius, qui synodum istam illigat
 anno 536. Haud tamen interfuit sanctus antistes concilio
Aurelianensi IV, triennio post III habito, ut ex
ejus canone 27 constat, ubi haec leguntur: Si quis
post synodi Aurelianensis ANTE HOC TRIENNIUM constituta, 
etc. Celebratum fuit igitur concilium hujusmodi
anno Childeberti regis 30, Christi autem 541.
Persequitur haec fusius Cointius , qui et causam
prodit , cur ab eodem concilio noster praesul Senonensis
abfuerit: dissidium nempe inter ipsum et
Childebertum regem intercedens, quod Ecclesiae suae
jura strenue defenderet. Rem vero palam aperit ipsius
epistola ad eumdem regem quam edidimus. Ex ea
nimirum intelligimus urbem Senonensem metropolitanam
sub ditione Theodoberti regis fuisse; Melodunum
vero eidem sedi metropolitanae subjectum,
 non ipsi Theodoberto, sed ejus patruo Childeberto
paruisse. Cum itaque Childebertus Meloduni sedem
episcopalem statuere contenderet, obstitit Leo Senonensis
metropolitanus, ad cujus urbis dioecesim
etiamnum pertinet castrum illud. Quamobrem Childebertus
rex Leonem acerrimum jurium suorum
propugnatorem expertus, nec ipsum antistitem, nec
ejus nomine visitatorem venire Melodumum permittebat.
 Hinc Leonis epistola qua regem deprecatur ne
Meloduni, hoc est in dioecesis suae paroecia, novus
fiat episcopus, ubi nunquam antea fuerat. 
IV. Quo autem anno scripta sit epistola, haud
plane compertum. Quandoquidem vero in ea senem
se dicat Leo atque infirmum, non diu superstes post
annum 541 fuisse videtur. Leonis certe successor
Constitutus ex provincia Lugdunensi quarta interfuit
concilio Aurelianensi V, quod, ut patet ex subscriptione
Sacerdotis episcopi Lugdunensis provinciae
primae, celebratum fuit V cal. Novembris anno 38
regni domni Childeberti regis, id est anno Christi
549 . Neque aliter Hadrianus Valesius . Hinc
 iterum non admittenda temporis notatio Papebrochii ,
annum 547 hujusmodi concilio tribuentis.
Recolitur sancti Leonis Senonensis memoria in martyrologio
Romano X cal. Maias. In breviario autem
Ecclesiae Senonensis, ut refert saepe laudatus Cointius ,
sub eadem die sic legitur: Episcopali officio
digne functus, et praemia aeterna consecutus, sepultus
est in ecclesia sanctorum Gervasii et Protasii in suburbio
Senonensi; ad cujus invocationem multas aegrorum
curationes et miracula Deus operatus est. Unde factum
ut ea ecclesia in paroecialem titulum evadens, ipsius
sancti Leonis nomine fuerit deinceps appellata. 
