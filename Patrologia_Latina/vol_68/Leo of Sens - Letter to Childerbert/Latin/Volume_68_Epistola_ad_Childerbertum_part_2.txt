S. LEONIS
EPISTOLA
AD CHILDEBERTUM FRANCORUM REGEM (C)   
 Domno illustri et in Christo filio Childeberto regi
Leo episcopus. 
Litteras celsitudinis vestrae honore quo dignum
est, me indico suscepisse; ubi sperare dignamini, ut
ad ordinandum Mecledonensem episcopum aut praesentia
nostra adesse debeat, aut consensus. Quam rem
valde admiratos nos gloria vestra cognoscat, quod
primum sine jussu gloriosissimi domni principis nostri,
filii vestri Theudoberti regis, cujus sumus regni
ordinatione subjecti, injungitis ut ea quae anteacto
tempore facta non sunt, nunc praesentia nostra aut
consensu debeant inchoari. Praecipue nunquam nec
suspicari, nec credere potuimus, quod hanc aut ordini
nostro, aut etiam temporibus vestris velletis injuriam
generari, ut dioecesim nostram a Deo nobis commissam,
 et usque nunc pontificali ordine Deo propitio custoditam,
tanquam negligentes ac desides, ad alterius
permittamus potestatem transire, aut sollicitudinem
irrationabilis deliberatione transferri. Unde salutantes
digno ac debito in Deo charitatis affectu, rogamus
ac contestamur, ne ullus pontificum contra statuta
Patrum audeat facere, unde possit synodali examinatione
convictus de illicita praesumptione culpari.
Illa tamen vestris debent fieri, Deo inspirante, temporibus,
unde et pax inter sacerdotes esse possit, et
plebs non permittatur a pastoris proprii custodia per
 novam et illicitam ordinationem divelli. Custodite
quaeso, statuta Patrum, et canonum severitate constricti,
non patiamini, sicut scribitis, ad petitionem
ejus plebis superstite proprio sacerdote alterum
episcopum ordinari. Quia si hoc petunt, quod nefas
est credi, desertores potius judicandi sunt quam
fideles. Et non eorum preces facile audiri debent
a principe, quorum petitionibus potius generentur
scandala, quam pax Deo amata servetur. Quia sicut
beati sunt pedes pacem portantes, ita vae his dictum
est per quos venit scandalum. Qui si fortasse ob hoc
alterum episcopum sibi fieri rogant, quia nos interclusis
itineribus ad eos nec visitatorem mittere possumus
nec venire, ista culpa nos non respicit: quia
si iter a vestra parte, sicut optime nostis, interclusum
 tanto tempore non fuisset, quamvis senes aut
infirmi, populum nobis ecclesiastica disciplina commissum
requirere potueramus, aut certe visitatorem,
sicut canones statuunt, destinare. Nam gloria vestra
optime debet et credere et scire, quia si contra statuta
canonum quicunque episcoporum sine consensu
nostro Mecledone episcopum voluerit ordinare, usque
ad papae notitiam vel synodalem audientiam, tam hi
qui ordinaverint quam qui ordinatus fuerit, a nostra
erunt communione disjuncti.<span class="text-blue-600 font-bold"