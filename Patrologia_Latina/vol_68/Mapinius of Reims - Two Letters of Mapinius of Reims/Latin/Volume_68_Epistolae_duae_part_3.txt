EPISTOLA PRIMA.
AD SANCTUM NICETIUM ,   
In concilium Tullense ad annum 549 habitum. 
Domino sancto et in Christo beatissimo fratri Nicetio
papae  Mappinius episcopus. 
Evangelicae lectionis doctrina testatur regnum in
se divisum stare non posse (Matth. XII). Si hoc
de mundi amatoribus et in terrena cupiditate manentibus
recte et non immerito credatur, indubitanter
rectius de sacerdotum personis sentitur, si discordantibus
votis ac studiis inter se dividi comprobentur.
Aut qua fiducia Conditori nostro qui nos in unitate
compagis, quod est corpus suae deitatis, vivere
praecepit, preces oblaturi sumus, si nos vicissim a
mutua charitate seponimus? Ut quodam loco deificus
 sermo docet, studere nos convenit ut frater fratri
adjuvans, sicut civitas munita et fortis, inconcusso
fundamine stare possit; scilicet ut unius fratris moestitiae
omnes aequanimiter compatiendo participemus,
mutuisque nos laboribus sublevemus. Pro qua re,
piissime ac multum diligende domine et frater, indicamus
nos litteras filii nostri domini regis Theodebaldi
excepisse, ut in Tullensium urbe die calendarum
Juniarum adesse deberem, nullam causam evocationis
declarantes. Reciprocante pagina indicavimus
nos illuc accedere non debere, quia causam
conditionemque nos constabat ignorare. Iteratis
scriptis edocuit beatitudinem vestram, dum aliquos
Francorum pro zelo divini timoris corripit, ac pro
incestis conditionibus a communione ecclesiastica
 removet, scandala seu anxietates multimodas sustinere.
De qua re non mediocriter ingemiscimus, quod
nos relatione vestra scire non feceritis, utrum ex
canonica lectione damnentur, an pro pastorali diligentia
de mediocribus reatibus corrigantur. Licet
nihil novi vos de his rebus invenire posse cognoscimus,
quod prisca Patrum solertia non potuit reperire;
tamen absurdum esse videtur ut a nobis recipiantur
qui a vobis secundum seriem canonum ecclesiastica
severitate abdicantur. Novimus enim, si
scienter hoc gerimus, quod criminibus aliorum misceamur;
si ignoranter, reatui non subdamur. Quapropter
salutantes charitate debita indicamus, simulque
suademus ut nos in omnibus participes tam tribulationum
 vestrarum incommodis quam prosperitatum
commodis fieri studeatis. Nam nos, mediante
capite nostro quod est Christus, nullis adversitatibus
a vestra anxietate divellimur, nullisque asperitatibus
a vestra charitate dividimur. De qua re si tamen
praesumptiosi non existimus, indicare praesumimus.
Decuerat ut vestra consolatio, pro hujusmodi conditionibus
potius quam regiae vocationis, nos conserere
debuisset; quia pari modo, si nobis aliquid simile,
quod in posterum arbitramur posse fieri, contigisset,
statim ad vestram fraternitatem scripta direxissemus,
ut nos congruo tempore vel loco coram positi videremus.
Quanquam parere nos regiis praeceptis in
bonis rebus et conveniat et libeat, tamen non vestris
minus scriptis, si studio charitatis, non supercilio
 dirigantur despectionis; quia amaritudo vestra dulcedo
nostra esse non poterit; nec abjectio vestra
absque nostra dejectione constabit; et veneratio
vobis debita impensa a nobis non dignoscitur
procul posita. Atque utinam, ut praefati sumus, charitate
suadente ac pagina decurrente, vestram nobis
patefieri decrevissetis animorum molestiam! cognoveramus
utrum compatimur molestiis vestris, an
delectamur; nam tacente, ut ipsi scitis, divina, sola
loquente viro humanitas intelligere potest. Hoc tamen
plenius noverit vestra perfectio, si ad nos iterata
scripta domini regis ante quinque vel sex dies
calendarum Juniarum pervenissent, in die praefato
praesentiam humilitatis nostrae in locum habueratis
constitutum .