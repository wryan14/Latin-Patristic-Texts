EPISTOLA II.
AD VILLICUM EPISCOPUM METENSEM.   
Domino suo Villico papae, Mappinius episcopus. 
Felicem beatumque te, beatissime pater, omnes
unanimiter praedicamus, cui superna pietas hujusmodi
tribuit intellectum, atque benignitatis affectum, ut
singulari perfectione vivere comproberis, licet sancto
Petro hoc a Domino dictum legamus, Pasce oves
meas, sed ad cunctos qui sacerdotale funguntur officium
pertinet praesens sententia. Tu vero cunctos
supergrediens dulcedine singulari, qui non solum
oves tibi commissas pascere cerneris, sed aliarum
ovium sacerdotes melliflua perfectione atque deliciarum
ubertate saginare non desinis. 
 Testis est ille perscrutator renis et cordis, non assentatione ista, sed veridica nobis assertione conscribi.
Quod si te Conditor Redemptorque noster
usque sexagenarium numerum annorum, ut euxoramus,
provexerit, eris cunctis praecipuus et reliquis
sacerdotibus anteponendus, et cuncti qui vitae tuae
instructione proficiunt, doleant te deesse, et se post
te vivere ingemiscant. Salutantes igitur amore debito,
 amore sollicito precantes, gratias cum sedula
relatione, laudesque referentes pro nobis misericordis
Domini misericordiam exorare non desistas.
Quapropter rogamus ut nobis charitas vestra indicare
dignetur, quantos solidos ad comparandos porcos  
in illis partibus dirigamus, quia constat nobis donum
a vobis muneris loco collatum, si hoc beneficium
vobis ordinantibus fuerit repertum .