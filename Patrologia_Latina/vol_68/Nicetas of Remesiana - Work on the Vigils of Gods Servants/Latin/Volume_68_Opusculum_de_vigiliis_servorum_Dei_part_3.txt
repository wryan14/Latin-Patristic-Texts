CAPUT II.  
Equidem sunt homines qui ista reprehendunt, sed
 a fide catholica et religione alieni sunt. Sed non est
mirum. Quomodo enim impiis et profanis religiosa
placere possunt? Quibus si placerent, nostri essent,
quod sumus  utique Christiani. Si vero nostri sunt
quos vigiliarum sanctarum salutifer actus offendit,
ut nihil de his deterius suspicet, aut pigri sunt, aut
somniculosi, aut senes sunt, aut infirmi. Si pigri sunt,
erubescant; quia illis insonant Proverbia Salomonis:
Vade ad formicam, o piger; et aemulare vias ejus 
(Prov. VI, 6). Si somniculosi sunt, expergiscantur,
Scriptura proclamante: O piger, quousque dormis?
Quando autem de somno surgis? Modicum quidem
dormis, modicum sedes, modicum autem dormitas, pusillum
autem manibus amplecteris pectus. Deinde, superveniet
tibi tanquam viator paupertas, inopia autem
 sicut bonus cursor (Ibid., 9-11). Si autem senes sunt,
quis eos compellit ut vigilent? quanquam et non
compulsi vigilare debent pro ipsa aetate sua, et Dominum
Deum instantius orare. Vigilare itaque debent
sedentes, si stare non praevalent. Si vero infirmi sunt
membris, quod ipsi facere non possunt, non reprehendant:
imo secundum prophetam rigent lacrymis
stratum suum, et dicant: Sic memor fui tui super
stratum meum (Psal. LXIX, 7). Commendent etiam vigilantibus,
ut eos suis precibus adjuvent, quod adjuti
a Domino super lectum doloris sui canere quandoque
mereantur, dicentes: In matutinis meditabor in
te, Domine, quia factus es adjutor meus (Ibid.). Alioquin
 stultum, et satis extraneum est  a religione,
ut quia ipsi currere non valemus, bene currentibus
derogemus; quia etsi non possumus, debemus non
invidere, sed congratulari potentibus. Sicut enim qui
consentit malitiae, particeps est poenae, sic participatio
gloriae speranda est de consensione bonitatis.
Alios enim coronat affectus , alios voluntas pia laetificat. 
Nec sane onerosum vel difficile videri debet etiam
delicatis vel infirmis corporibus in septimana duarum
noctium, id est, sabbati atque dominicae, portionem
aliquam Dei ministerio deputare: ista enim quasi purificatio
est dierum quinque vel noctium, quibus stupore
carnali  ingravescimus, aut mundanis actibus
obsessi laetamur . Nec erubescat aliquis in bono
 studio sanctitatis, quia non erubescunt improbi in
perpetrando opere foeditatis. Merito ergo Scriptura
in Proverbiis dicit: Est confusio quae adducit peccatum 
(Eccli. IV, 25). In bono enim opere confundi,
peccatum est, sicut in malefaciendo non confundi
pernicies est. Si sancti estis, amate vigilias; ut thesaurum
vestrum vigilando custodientes, ipsi in sanctitate
servemini. Si peccatores estis, magis currite,
ut vigilantes, et Deum orantes, purgemini; ut tundentes
pectora frequentius clametis ad Dominum ex
toto corde dicentes: Ab occultis meis munda me, Domine,
et ab alienis parce servo tuo (Psal. XVIII, 13).
Qui enim ab occultis desiderant jam purgari, nescio
an eos delectet iisdem miseriis inquinari.