CAPUT IV.  
Haec sufficiant de auctoritate et antiquitate sanctarum
vigiliarum. Superest ut secundum promissum
de earum utilitate aliqua proferamus; quanquam
sentiri magis potest per exercitium ipsa utilitas,
quam loquentis sermone narrari.  Gustando enim
videtur, quia suavis est Dominus (Psal. XXXIV, 9).
Qui ergo gustavit, intelligit et sentit, quantum paedoris
vigilando deponitur, quantus mentis stupor
excutitur, quanta lux animam vigilantis et orantis
illustrat, quae gratia, quae sancta visitatio membra
 universa vigilantis laetificat. Vigilando timor omnis
excluditur, fiducia nascitur, caro maceratur, vitia
tabescunt, castitas roboratur, cedit stultitia, accedit
prudentia, mens acuitur, error obtunditur, criminum
caput diabolus gladio spiritus vulneratur. Quid hac
utilitate magis necessarium, quid istis lucris sanctis
commodius, quid hac delectatione suavius, quid ista
felicitate beatius? Teste etiam propheta, qui in principio
Psalmorum suorum beatum virum describens,
summam beatitudinis ejus in hoc versiculo collocavit,
dicens: Si in Domini lege meditetur die ac nocte 
(Psal. I, 2). Bona est quidem diurna meditatio, bona
oratio, sed multo gratior et efficacior est nocturna
meditatio; quia per diem necessitates variae obstrepunt,
occupationes destruunt mentem, sensum multiplex
cura dispergit: nox autem secreta est, nox
 quieta est et opportuna orantibus, aptissima vigilantibus,
dum carnalibus occupationibus expeditum,
collecto sensu totum hominem divinis conspectibus
sistit . Itaque Deo placitas cognoscite esse vigilias
ad celebrandam benedictionem. 
Tantum, charissimi, qui vigilat oculis, vigilet et
corde; qui orat spiritu, oret et mente; quia nec satis
utile est oculis vigilare, et animo dormitare, cum
econtrario ex persona Ecclesiae Scriptura dicat: Ego
dormio, et cor meum vigilat (Cant. V, 2). Curandum est
etiam ante omnia ne nimietate cibi vel potus nostrorum
vigilatorum pectora onerentur, ne cruditatem
ructantes et crapulam, non solum ipsi nobis insuaves
simus, sed etiam gratia Spiritus sancti indigni judicemur.
Dixit namque vir quidam inter pastores eximius:
 Sicut fumus, inquit, fugat apes, sic indigesta
ructatio avertit et abjicit Spiritus sancti charismata.
Ergo tanquam divinum celebraturi mysterium, ante
nos per abstinentiam parare debemus, ut integrati et
expediti vigilare possimus: cogitatio quoque mala
pellatur, ne male vigilantium oratio fiat, sicut legitur,
in peccatum (Psal. CVIII, 7). Sunt enim et ex malignis
maledictae vigiliae, ut in Proverbiis legitur: Quia
ablatus est somnus ab oculis eorum. Non enim dormiunt, 
inquit, nisi male fecerint (Prov. VI, 16). Sed
absint, et longe absint ab hoc conventu tales vigiliae;
sed potius vigilantium pectus clausum diabolo, sit
 apertum Christo, ut quae labiis sonamus, corde teneamus.
Tunc erunt acceptabiles apud Deum nostrae
vigiliae, tunc pernoctatio salutaris, si competente
diligentia et devotione sincera, ministerium nostrum
divinis obtutibus offeratur. 
Haec de vigiliarum auctoritate et antiquitate, nec
 non etiam de earum sancta utilitate dicta sufficiunt.
De hymnorum autem psalmorumque devotione quam
grata sint et acceptabilia Deo, nunc quantulumcunque
dixissem, nisi ratio prolixior volumen aliud postularet:
quod Domino largiente sequenti exhibebitur
lectione.