CAPUT II.
Iterum de Graecorum objectis.---Quid muneris imperatoribus
incumbit. 
Jam quod arguere conantur, quod in Sabbato jejunamus,
vel quod Paschale jejunium non eadem cum
eis regula celebremus; quis non videat quanto tumore,
quantaque stultitia vel inflati vel excaecati
talia dicant? Arguunt jejunantes, iterum reprehendunt
non jejunantes; aut enim bonum est jejunium,
 aut malum; si bonum: cur accusant? si malum:
cur exercent quod accusant? Forsitan res non sui
merito sancienda, sed pro personarum acceptione
judicanda est; ut jejunium quod celebrat Latinus sit
arguendum; quod vero Graecus, sit venerandum, sic
judicant vel elatione decepti, vel scientia privati.
Quis autem ferre possit quod reprehendere gestiunt
continentiam affectantes, a feminarum concubitu se
removentes, carnis et animae sanctitatem aemulantes?
Quae cum sint in cunctis mortalibus praeconio
laudis extollenda, tum praecipue in sacri altaris
ministris, quorum est officium in sacris semper assistere,
Divinitati servitutis obsequium jugiter exhibere,
pro commissis populis divinam majestatem
diebus omnibus jugi precatu placare. Hoc quia nostri
 sacerdotes agere de more majorum non omittunt,
infamantur nuptias damnare. Quid haec impugnant,
nisi religionem? Quid haec destruere nituntur, nisi
sanctimoniam sine qua nemo placere potest Deo?
Quis vero non videat quanto sit tenendum ridiculo,
de barbae tonsione quod culpant: vel quod presbyteri
penes nos baptizatorum frontes chrismate sancto
non linunt, sed hoc privilegium pontificibus relinquunt?
Num in barbae vel tonsione, vel conservatione,
praeceptorum divinorum praevaricatio cognoscitur
ulla? vel si presbyteri quos baptizant eorum
frontes unctione sacra non linunt; num idcirco
baptismi gratiam non perficiunt, trinam mersionem
 per invocationem sanctae Trinitatis facientes? Superstitionis
ista deprehenduntur esse, non alicujus
religiosae considerationis.
Quid mirum hujusmodi si calumniae procedant ab
hominibus sacrae legis peritis, saeculari potentia fultis,
imperii fastu confidentibus? De sacris dogmatibus,
de ecclesiastico ritu, non imperatorum, sed
episcoporum fuerat disputare. Discendum illis, non
docendum, in Ecclesia ministerium commissum est.
Nam quamvis imperiali dignitate praecellant, res illis
publica commissa est, non episcopale ministerium.
Imperatores de saeculi legibus tractare debent;
episcopi vero de divinis dogmatibus disputare. Suum
modum studeant tenere, non officium episcopale
praeripere, ne illis proveniat quod Oziae regi pontificale
 ministerium praesumenti contigit; qui divinitus
lepra percussus non solum a templo, verum et a
communione populi noscitur ejectus (II Par. XXVI, 17).
Cur ergo recentes isti doctores, et monstruosi, ut
ita dicamus, praeceptores, suo nunc tempore in crimen
devocare conantur, quod sui priores, si tamen
Ecclesiae filii sunt, et unitatis catholicae sectatores,
duxere semper venerandum? Nullus novus cultus
apud Romanam Ecclesiam nunc agitur; nulla nova
religio, nulla nova doctrina, institutio nova nulla.
Majores nostri quae tenuere, quae docuere, quae servanda
suis posteris reliquere, haec tenemus, haec
servamus, nihil supra ponentes, nihil eis adimentes.
Quod de sancto Spiritu senserunt, hoc sentimus.
Perceperunt illi ab apostolis, apostoli a Christo acceperunt.
 In eadem fide tam Orientalis quam Occidentalis
semper remansit Ecclesia. Noverunt etenim
apostoli dictum, quod est una fides, unum baptisma
(Ephes. IV, 5). Et licet haereses frequenter exsurgerent,
quae tanquam mali pisces Christi retia rumperent,
Christi tamen tunica permansit integra. Instituta
vero majorum suis quibuscunque locis edita,
sicut non omnibus ecclesiis eadem, sic unitatem
fidei nullo modo divisere: nec propter alternae consuetudinis
commutationem mutuae societatis amisere
communionem. Quoniam aliud est de habitu, de
conversatione discernere, et aliud de unitate fidei similiter
sentire. Sed de his posterius. Nunc ad proposita
veniamus, et de singulis quae gratia sancti
Spiritus donaverit, disputemus, non ordinem propositarum
 sequentes quaestionum. Est enim minus prudenter
dispositus, quia levitate mentis, non prudentiae
gravitate digestus esse cognoscitur.
Et primo de Spiritu sancto quae donaverit ipse dicamus:
hoc enim et primum est et praecipuum, et
ad catholicae fidei pertinens firmamentum. Ostendere
namque est animo quod sic de eo sentimus et
confitemur, sicut et Patres nostri senserunt et confessi
sunt; et sic ipsi senserunt et professi sunt,
sicut apostoli senserunt et docuerunt. Apostolorum
autem doctrinam si quis arguere maluerit, Christi
necesse est magisterium redarguat, et prophetarum
oracula refutet.