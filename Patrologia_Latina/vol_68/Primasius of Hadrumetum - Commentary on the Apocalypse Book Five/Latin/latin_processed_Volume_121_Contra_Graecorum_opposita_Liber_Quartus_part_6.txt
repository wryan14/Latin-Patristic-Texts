CAPUT V.
De barbae seu capitis tonsione agitur. 
Jam videamus quod de barbae tonsione clericos
culpare non tantum Romanorum, verum omnium
Occidentalium Christi Ecclesiarum non verentur.
Quae tam levis agnoscitur, ut nihil ei responderi
merito decerneretur, ne forsitan talium levitati pares,
vel certe leviores aestimentur qui nullam habenti
rationem objecto respondere potius, quam contemnere
delegere. Quid enim refert ad justitiae non
tantum perfectionem, verum etiam inchoationem
 barbae detonsio, vel conservatio? Dicant ergo
redarguentes quid hinc vel in Novo vel in Veteri
Testamento praeceptum reperiatur: et, ut plus inferam,
quid in apostolorum scriptis, vel ecclesiasticorum
constitutis magistrorum hinc esse determinatum
insinuare possunt? Est enim istud, sicut et reliqua
multa, singularum consuetudini derelictum
Ecclesiarum, ut pro respectu majorum capitis comam,
sive barbam, vel nutriant, vel tondeant. Aliis
siquidem mos inest barbam seu caput tondere: nonnullis
vero barbam quidem non tondere, caput vero
crine totum nudare: nonnullis autem placet faciem
pilis omnibus spoliare, verticem capitis capillorum
tonsione detergere, relicta capillorum parte quae inter
nudati verticis partes et tempora consistit. At
 vero quidam barbam non attondent, caput vero ex
parte tondent, et detonsum ex parte relinquunt. Est
quidem iste clericorum habitus non uniformis cunctis
ecclesiis, sed pro consuetudine majorum varius
atque diversus; nec hinc aliquando inter ecclesias
vel Occidentales, vel Orientales contentio nata est,
sed tenuerunt singulae quod suis a majoribus suscepere;
vel quod provinciarum usus potius approbavit.
Redarguit apostolus Paulus Corinthios quod viri
quidem vel comam nutriebant, vel capita velabant;
mulieres autem nec capita velabant, nec comam nutriebant.
Quae consuetudo jure reprehenditur ab
Apostolo; quoniam etsi Corinthiis videbatur probabilis,
naturae tamen apparebat inconveniens. Et cur id
 reprehenderit, causam evidenter ostendit, dicens:
Vir quidem non debet velare caput suum, quoniam
imago et gloria Dei est (I Cor. XI, 7). Cur autem mulier
debeat vel comam nutrire, vel caput velare,
causam similiter edocet, dicens: Debet mulier potestatem
habere super caput propter angelos (Ibid.,
20). Hinc igitur considerent clerici qui barbam quidem
nutrientes, at vero caput penitus capillis omni
ex parte nudant, et vel vim frigoris vel caloris ferre
non valentes, vel potius hujusmodi deturpationem
habitus utcunque celare volentes, capita veste cooperiunt ,
an contra praeceptum apostolicum venire comprobentur.
 Siquidem negare non possunt contra
sententiam Pauli se facere dicentis: Omnis vir
orans, vel prophetans velato capite, deturpat caput
suum (Ibid., 4).
Non ista dicimus quo forsan talem consuetudinem
reprehendere malimus: scimus enim et hujusmodi
habitum humilitatis esse indicium; sed ut
moneamus Graecorum imperatores e vicino habere
quod possint vel redarguere, vel emendare; nec
longe positos vel Romanos vel Latinos leviter reprehendant:
qui si radant barbam, comam tamen nec
nutriunt, nec caput vel prophetantes, vel orantes
velant: licet habeant in sanctarum auctoritate Scripturarum
unde suam consuetudinem optime defendant.
Et in Veteri quidem Testamento Nazareis consuetudo
 manebat, ut consecrationis tempus adimplentes
caput et barbam raderent, et in ignem sacrificii
ponerent: hoc significantes, quod non solum
actus, verum etiam omnes cogitatus suos Domino
consecrarent. Hinc Ezechieli prophetae sermo divinus
loquitur: Et tu, fili hominis, sume tibi gladium
acutum, radentem pilos; assumens eum, duces per
caput tuum et barbam tuam (Ezech. V, 1). Fuerat
enim sacerdos non extranei generis, sed de sacerdotali
germine procreatus: unde secundum consuetudinem
Nazaraeorum radere mandatur et caput et
barbam. In apostolorum Actibus quoque scribitur,
Priscam et Aquilam, Judaeos in Christum credentes,
in Cenchris caput sibi totondisse: habebant enim
votum, sicut consequenter Scriptura significat. Et in
 Hierosolymis seniores apostolo Paulo loquuntur:
Sunt nobis viri quatuor; votum habentes super se:
his assumptis, sanctifica te cum illis, et impende in
illis ut radant capita, et scient omnes quia quae de te
audierunt falsa sunt, sed ambulas et ipse custodiens
legem (Act. XXI, 23, 24). Et paulo post: Tunc Paulus
assumptis viris, postera die, purificatus cum illis
intravit in templum, annuntians expletionem dierum
purificationis (Ibid., 26). Hunc morem sequentes
clerici Romanorum, vel cunctarum fere per Occidentem
Ecclesiarum, barbas radunt, et capita tondent,
formam accipientes tam ab eis qui in Veteri Testamento
Nazaraei dicebantur, quam ab eis qui in Novo
Testamento talia fecisse leguntur. Sed non penitus
capillis capita nudant, verum pro parte significantes
 tali schemate tam regale decus, quam insigne sacerdotale.
Siquidem regibus decus est proprium coronas
in capite ferre; pontifices autem in templo thiaras
vertice portabant: et thiara quidem hemisphaerii
gerit similitudinem; corona vero circuli gerens
figuram caput assolet ambire. Loquitur beatus Petrus
apostolus credentibus: Vos autem estis genus
electum, regale sacerdotium (I Petr. II, 9). Quod
significare volentes clerici Romanorum, sive Latinorum,
in verticis nudatione thiarae similitudinem
 figurant, per quam sacerdotale decus insinuant
Porro reliqua pars capillorum caput ambiens, neque
tamen verticem contingens, speciem coronae repraesentat,
qua regalis dignitas ostentatur. Sic utraque
hac specie regale sacerdotium designatur.
Christus etiam rex et sacerdos exprimitur, propheta
testificante: Dominus legifer noster, Dominus
Rex noster (Isa. III, 22). Item: Reges eos in virga
ferrea (Psal. II, 9). Quod autem sacerdos sit, Pater
Filio testificatur, dicens: Tu es sacerdos in aeternum
secundum ordinem Melchisedech (Psal. CIX, 4). Igitur
sive Christi sacerdotium atque regale solium
clerici Latinorum significare volentes, hujusmodi
schema capite gestant: sive quod omnis Christiana
natio regia simul atque sacerdotali dignitate praeemineat,
 tali specie designant. In faciei vero denudatione
cordis ostendunt puritatem, illud innuentes
apostolicum, ubi ait: Nos autem revelata facie gloriam
Domini speculantes, in eamdem imaginem transformamur
(II Cor. III, 18). Facies enim capitis faciem
cordis insinuat: sicut enim caput arx est cordis,
sic mens hoc loco, quae cor appellatur, animae
culmen existit: debet enim facies cordis cogitationibus
terrenis jugiter spoliari, qualiter puro sinceroque
conspectu gloriam Domini possit speculari, et
in eam per contemplationis gratiam transformari.
Beatus quoque Petrus apostolus, necnon et alii
plures tam de numero apostolorum, quam etiam
de Christi discipulorum, leguntur et barbas et
capita rasisse. Siquidem hoc egisse Petrum ipsius
 hodieque testantur imagines, quae tali schemate
pictorum arte formantur. Nec propterea Graecorum
veriti sunt reprehensionem vel Apostolus, vel
reliqui Christi discipulorum, quibus non displicuit
istiusmodi habitum sibi assumere. Et cum nec ante
legem, nec post Evangelium hactenus quaestionem
hanc aliquis intenderit, viderint cur Graecorum imperatores
reprehendere moliantur, quod reprehensionis
calumniae subjacere nequaquam merito possit. Si
enim barbam tondere peccatum est aliquod, vel divinae
legis ulla transgressio, dicant cur propheta
Domino jubente barbam raserit; cur Nazaraeis iste
mos exstiterit; cur denique apostoli hanc consuetudinem
non exhorruerint. Sed huic oppositioni supersedeamus,
quoniam nec rationis virtute nixam,
 nec gravitatis eam aliqua dignitate suffultam conspicimus:
et nisi minus prudentibus subrepi posse arbitraremur,
nullam ex hoc fieri responsionis disputationis
justius decerneretur.