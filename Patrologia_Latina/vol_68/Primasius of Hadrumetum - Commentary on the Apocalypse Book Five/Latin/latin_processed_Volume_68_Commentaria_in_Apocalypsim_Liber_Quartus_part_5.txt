CAP. XVI.  
Et audivi vocem magnam de templo, dicentem
 septem angelis: Ite et septem phialas (quas accepistis)
irae Dei effundite in terram. Inevitabilis hic
divinae jussionis exitus revelatur, sed etiam illa
potestas quam divinitus accipere Ecclesia specialiter
meruit, judicium irrogare damnandis, et absolutionem
misericorditer dare conversis. Et abiit primus,
et effudit phialam suam in terram, et factum est vulnus
saevum ac pessimum super omnes qui habent inscriptionem
nominis bestiae, et qui adorant simulacrum
ejus. Mortiferi vulneris qualitas ita sese habet, ut
plus praevaleat modicus, quem obtinuerit in corpore,
locus ad inferendam mortem, quam residua corporis
pars sana vel amplior ad servandam hominis sanitatem.
Et licet praedicatio Domini nostri Jesu Christi,
sicut credentibus salutis adjutorio, sic damnationis
 testimonio cesset incredulis, potest omni corpori
perditorum ex hac labe vulnus pessimum irrogatum
intelligi, de Christo enim legimus (Luc. II): Ecce
positus est hic in ruinam et resurrectionem multorum,
et in signum cui contradicetur. Plus tamen
gens Judaeorum, ex qua Antichristus traditur nasciturus
(Gen. XLIX), hoc uno peccato si quas habere possent
legis justitias, perdiderunt, et ipsi irremediabiliter
perierunt, eo quod Christum sibi promissum
suscipere noluerunt, ex quorum persona a fratre
majore dicitur patri (Luc. XV): Ecce tot annis servio
tibi, et nunquam mandatum tuum praeterii, et nunquam
dedisti mihi haedum, ut cum amicis meis epularer,
etc. Ille enim populus qui Agnum sprevit,
tanquam dexteriora contemnens propter agnos ad
 dexteram haedum amplexus est (Matth. XXV), ut pote
in sinistram damnandus exorbitans, despiciens videlicet
Christum, suscipiens Antichristum. Ideo fortasse
hic dicit: Factum est vulnus saevum ac pessimum
super eos homines, qui habent inscriptionem nominis
bestiae, et qui adorant simulacrum ejus, ut hoc uno
vulneris reatu confusi, aeterna judicentur poena plectendi.
De hoc peccato tanquam de ulcere pessimo
Dominus dicit (Joan. XV): Si non venissem et locutus
eis fuissem, peccatum non haberent, nunc autem excusationem
non habent de peccato suo. Si opera non
fecissem in eis quae nemo alius fecit, peccatum non
haberent, nunc autem et viderunt et oderunt et me
et Patrem meum. Hoc est irremediabile vulnus. Verum
quia multos habebunt imitatione pessima sequaces,
 ideo in fine dixit, super eos homines qui
habent inscriptionem nominis bestiae, ne de sola
Hebraeorum hoc putaretur gente dixisse. Nam sicut
in bono per imitationem fidei gentes quoque filios
Abrahae lex vocitat, non de ejus carne nascendo, sed
confitendo Christum de tribu Juda a mortuis resurrexisse
victorem: sic in malo Judaeos ex gentibus
sectatores credendum est habituros, qui Antichristum,
qui de tribu Dan dicitur (Gen. XLIX) nasciturus,
suscipiendo atque sequendo, eorum notentur
esse complices in nota criminis, quorum participes
erunt in poena sempiternae damnationis. Et secundus
effudit phialam suam in mare, et factum est sanguis, et
omnis anima mortua est in mari. Aqua versa in sanguinem,
 facile est animadvertere de spiritualibus
rebus sentire carnaliter, quo in illa prima plagarum,
quas legimus (Exod. VII) Aegyptiis illatas sine aliqua
difficultate cognoscimus figuratum. Sed tunc aquas
dulces in sanguinem dicit fuisse conversas, sive flumina
Aegypti, sive pluviales, sicut quaedam translationes
ostendunt, dicentes: Et pluviales aquas eorum
in sanguinem, quod Graeci quoque ebremata posuerunt.
Hoc autem nunc in quaestionem venit, quod isto
loco in mare, id est in aquas amaras et salsas, secundam
phialam dicit effusam. Et factum est, inquit,
sanguis, et omnis anima mortua est in mari. Unde
illos significari puto, qui in populo Judaeorum non
solum spiritualem legem carnaliter sapere studuerunt,
unde nec Christum in ea cognoscere potuerunt, Si
 enim cognovissent, ait Apostolus (I Cor. II), nunquam
Dominum gloriae crucifixissent; sed eo usque etiam
sunt pondere meritorum adducti, tanquam secundo
vulnere deterioris plagae percussi, ut simulacrum
bestiae exoptent, et inscriptionem nominis ejus habentes,
Antichristum pro Christo adorandum existiment.
Ideo fortasse hic in secunda phiala ponitur, quod in
Exodo (Cap. VII) in prima plaga contigisse describitur,
ut pote de sterilibus aquis ad feculentiam insuper
transierunt sanguinis, per quam omnem dicitur animam
in mari, id est, in isto saeculo, fuisse necatam, a
toto partem, sicut: Non est qui faciat bonum, non est
usque ad unum (Psal. XIII). Aperta quippe sterilitate
notantur, de quibus dicitur: Sustinui ut faceret uvas,
fecit autem spinas (Isa. V). Illi utique super quos sic
 infirmata est lingua eorum, ut in sui condemnationem
dixissent: Sanguis ejus super nos et super filios
nostros (Matt. XXVII). Et tertius effudit phialam suam
super flumina et fontes aquarum, et facta sunt sanguis. 
Caeteras concludit gentes generaliter, quae sicut fuerant
naturali errore praeventae ac lutulentis desideriis
implicatae, adjecerunt de divinis etiam carnaliter
sapere, unde in fontibus intelligi possunt doctrinae
gentilium. Ideo dicit: Facta sunt sanguis, sicut etiam
in Genesi: Non permanebit spiritus meus, inquit
(Gen. IX), in hominibus istis in aeternum, quoniam
caro sunt. In Sapientiae quoque libro ait: Sanguine
sordido turbati in redargutione; et quia sapere secundum
carnem, ait Apostolus (Rom. VIII), mors est,
et sapientia carnis inimica est Deo. Propterea de
 hujusmodi hominibus, qui et talibus dicuntur peccatis
offendere, et poenalia rursus scelera notantur incurrere:
Audivi, inquit, in laudibus Dei (sic) vox personet
angelorum. Et audivi, inquit, angelum aquarum dicentem:
Justus es, qui es et qui fuisti. Angelus aquarum,
nuntius populorum interiore effectu divinis laudibus
concrepantium; et qui es pius, quoniam sic judicasti, 
qui sanguinem sanctorum et prophetarum effuderunt, 
ideoque dedisti eis sanguinem bibere, quoniam digni
sunt. Licet corporaliter et Judaei et gentes sanctorum
sanguinem fuderunt, quem Dominus memorat exigendum,
A sanguine Abel justi, inquit (Matt. XXIII),
usque ad sanguinem Zachariae, filii Barachiae: potest
tamen etiam illius plaga caecitatis intelligi, ut et illi
 cognoscantur sanguinem prophetarum fudisse, qui
eis abutentes eorum sensus in aliud derivarunt: quomodo
si diceret, qui spiritualem legem carnaliter
sapuerunt, juste corruptioni carnis et sanguinis addicti
traduntur, ubi et peccatum et poena cognoscitur
peccatorum. Hinc Apostolus dicit (II Thes. II), eo
quod charitatem veritatis non receperunt ut salvi
fierent, ideo mittet illis Deus operationem erroris,
ut credant mendacio, et judicentur omnes qui non
crediderunt veritati, sed consenserunt iniquitati. Et
audivi aliam vocem, dicentem: Etiam, Domine Deus
omnipotens, vera et justa sunt judicia tua. Hic etiam
aliquid tale, quale in psalmis (XL, LXXI, LXXXVIII,
CV) saepe dicitur, Fiat, fiat. Hoc autem imitando debemus
dicere, non exponendo sensum apertum
 moras innectere. Et quartus angelus effudit phialam
suam super solem, et datum est ei aestum et ignem injicere
hominibus. Et aestuaverunt homines aestu magno,
et blasphemaverunt nomen Dei habentis potestatem
super plagas istas. Non solidatum est, sed ei angelo
qui solem perfudit. Non autem hic gehennae putandus
est ignis, neque ibi blasphemandi jam locus ulli
relinquitur, quando damnatis infructuosae tantum
poenitudinis tempus adveniet, ita ut dicturos lex memorat:
Quid nobis profuit superbia? et divitiarum
jactantia quid contulit nobis (Sap. V)? Quocirca ignem
hic et aestum arbitror debere cognosci, quod diaboli
corpus de stabilitate sanctorum irremediabiliter cruciabitur,
et ad blasphemandum ipso aestu excitati
coguntur. Fortasse enim super sole dicitur, sole videlicet
 justitiae, tanquam de sole ablativo casu posuerit;
sicut: Evigilabo super verbum meum ut faciam
illud (Jerem. I), et Daniel: Quaeramus, inquit (Dan. 
II), misericordiam a facie Dei omnipotentis super
sacramento isto, ut unde electi illuminationis percipiunt
firmitatem, inde impii dicantur sumere incendium.
Neque egerunt poenitentiam, ut darent ei claritatem.
Blasphemantium ipsa mors est, ut non se
impietatis, sed Deum malint iniquitatis arguere: nec
post plagas poenitentiam agere, sed flagellati contumelias
irrogare. Sicut enim vasa aenea incendio
grandi subacta, ab intimis exsiliendo scatentia foris
ebulliunt, et suae capacitatis metas excedunt, sic et
pars bestiae in vasto resistens, cum Christi Ecclesiam
infatigabili viderint constantia dimicare, intolerabilis
 invidentiae facibus inflammati, conceptum in corde
incendium oris impuri exhalant blasphemiis, de hoc
igne legimus: Zelus apprehendit populum ineruditum
et nunc ignis adversarios consumet. Et quintus angelus
effudit phialam suam super sedem bestiae, et obscuratum
est regnum ejus, et comederunt linguas suas prae
dolore. Sedes bestiae, vel regnum ejus, tanquam judiciaria
potestas dicitur ideo obtenebrari, quia aeternae
felicitatis contenebrati laetitia, cum bona praesentia
pro summa felicitate possidendo collaudant, et veritatem
in iniquitate detinent, linguas suas comedunt.
Huic sensui psalmus (CXLIII) concinit, dicens: Quorum
os locutum est vanitatem, et dextera eorum
dextera iniquitatis, et (Psal. LXXII). Iniquitatem in
 excelso locuti sunt. Supercilio enim momentaneae
prosperitatis ut fumus elati, unde poenitendo converti
debuerunt, contenebrati laetantur. Ducunt enim
(ut Job dicit) in bono dies suos, et in puncto ad
inferna descendent (Job. XXI). Et sextus angelus effudit
phialam suam super flumen illud magnum Euphraten
et siccata est aqua ejus, ut praepararetur via venienti
regi ab oriente sole, id est Christo, de quo legimus:
Ecce vir, Oriens nomen ejus, cui venturo ad judicandum
via praeparatur. Nomine porro fluminis Euphraten,
sicuti mare, flumina, fontes aquarum, sol,
thronus bestiae, super quae angeli suas phialas effudisse
dicuntur, homines immundos designant. Et siccata est
aqua ejus, id est nihil in se jam prioris populi habebunt
quod non igne congruat judicii propinquantis,
 sicut superius maturitate messem dicit aruisse, et
vindemiam occurrisse, sic et hic tropice dicit aquam
fluminis fuisse siccatam, nihil utique remansisse jam
viridium, sed totum divini igne judicii examinandum,
quo vel impii consumantur ut fenum, vel sancti approbentur
ut aurum. Et vidi de ore draconis et de ore
bestiae, et ex ore pseudoprophetae spiritus tres immundos 
exeuntes in modum ranarum. Licet pro variis
passionibus vexationum vitiorumque cunctorum, diversas
qualitates maligni spiritus habere dicantur,
nec immerito (in Evangelio quidem alibi  
dixit: Surde et mute spiritus; alibi autem  
spiritum immundum; alibi propheta : Spiritus
fornicationis perdidit eos, non ob aliud, nisi
quod ad perpetrandas immunditias flagitiorum praecipitatur)
 hic tamen omnes tres propterea immundos
posuit, quia unum diaboli corpus solitis compactum
differentiis designavit, illam memorans quam
majorem obtinet potestatem, draconem inducens
diabolum, bestiam Antichristum cum suorum doctoribus
dogmatum. Unum ergo spiritum vidit, et pro
numero partium unius corporis, tres dicit, ut omnis
numerus perditorum, uno maligno spiritu agi proderetur.
Fortasse enim idcirco et tam horrendam ranarum
foeditatem eorum comparans temeritati, subjunxit:
Istis enim pseudoprophetis ranarum more
tanquam animantibus coaccusatis nocte damnabiliter
erroris latratu convenit perstrepere. Ranae enim et
loco et visu molestoque strepitu sic odibiles habentur,
sicut diabolus cum suis agnoscitur abominabilis
 veritati, meritoque aeterno juste igne damnandi.
Licet aperto simili tamen sermone beatus Apostolus
loquitur, cum praemitteret, dicens (II Cor. IX): Nolite
jugum ducere cum infidelibus. Quae enim portio justitiae
cum iniquitate, aut quae societas lucis ad tenebras?
Quae autem conventio Christi ad Belial? aut
quae pars fideli cum infideli? Qui autem consensus
templo Dei cum idolis? Ita et hic, cum de ore illorum
immundum spiritum in modum dicit prodire
ranarum, ac si diceret: Quid autem coenum compares
coelo quod convenit habitationi ranarum tanquam
horrendis pseudoprophetae blasphemiis? Tantum
distare asserens doctores veritatis, quantum ranas
ab hominibus sanctis, ut etiam qui idonei non sunt
 ejus fraudes potentia discretionis repellendas agnoscere,
ranarum saltem horrore perculsi tales studeant
devitare, qui sicut ranae ignaros impediunt,
ne quieto devotionis cultu percipiant veritatem.
Sunt enim daemoniorum spiritus, inquit, signa facientes. 
Ipsi enim, sicut etiam magi Pharaonis (Exod. 
VII), credendi sunt signa facturi. Nec immerito eorum
meminit, facta mentione ranarum, nisi ministros
Satanae tunc quoque praediceret similia signa facturos,
usque ad signum enim ranarum suis magi
incantationibus valere permissi sunt. Et exeunt ad
reges totius terrae contrahere illos in pugnam: non
quod ex toto orbe ad unum locum colligant, sed quod
unamquamque gentem in loco habitationis suae suis
captam velint superstitionibus militare. In diem illum
 magnum omnipotentis Dei. Dies Domini pro locorum
diversitate debet intelligi. Aliquando enim pro toto
tempore a passione Domini, qui futuri sunt ultimo
judicio condemnati, nunc congregari dicuntur, ac si
diceret praeparari. Aliquando diem Domini, diem judicii
oportet intelligi; aliquando persecutionis tempus:
unde manifestum est, per totum tempus vitae
praesentis hujusmodi homines congregari. Qui venit
subito sicut fur. Hinc Apostolus (I Thes. V), sicut fur
in nocte, inquit, ita veniet. Beatus qui vigilat et custodit
vestimenta sua, ne nudus ambulet, et videat turpitudinem
suam. Quicunque, inquit (Galat. III), in
Christo baptizati estis, Christum induistis. Haec puto
vestimenta immaculata hic commendari servanda, ut
nec iterato baptismate rescindantur, nec reproborum
 respersa maculis inquinentur. In utroque enim praevaricatorum
detegitur turpitudo, quam vigilantius
perseverans devitat intentio. Et congregavit illos in
locum qui vocatur Hebraice Armageddon. In alia recapitulatione
interpretatus est locum, dicens (Inf. 
XX): Congregavit eos in bellum quorum est numerus
sicut arena maris. Et septimus angelus effudit phialam
suam in aere, et exivit vox magna de templo a
throno, dicens: Factum est: Finitum est. Et facta
sunt fulgura et voces, et tonitrua, et terrena, et terraemotus, 
et signa magna. Recapitulata eadem persecutione,
commotionem incomparabilem memorat, in
qua miracula et praedicationes quidem dicit inesse;
sed utrum a parte bonorum falsitati contradicentium,
an a parte malorum illa signa quae memorat,
 perseverent ad exercendum bonos et obdurandum
malos, an ex utraque parte signa sibi altrinsecus vocant,
non hic satis elucet sicut a Moyse et magis
factum est Pharaonis (Exod. VII). Si quid tamen horum
sit, etiam signa, sicut terraemotum, praenoscendum
est, instante dubio, amplius incomparabiliter
emicare. Et civitas illa magna in tres partes divisa est. 
Civitas magna pro multitudine populorum et supercilio
factus, quod immodicis ausibus ferebatur, quae
fiet in tres partes: unam gentilitatis, alteram in haereticis
et in Judaeis, et unam tertiam quae in falsis
fratribus reprobatur, qui confitentur se nosse Deum,
factis autem negant cum abominati sint et increduli,
et ad omne opus bonum reprobi (Tit. I). Sequitur
 namque: Et civitates gentium ceciderunt. Id est omne
robur fiduciaque gentilium, et Babylon illa magna recordata
sub conspectu Dei venit. Confusam designat
omnium multitudinem perditorum. Ut daret, inquit,
ei de vino irae suae indignationis. Debitae ultionis retributio
malis reddi praescribitur. Et omnes insulae
fugerunt et omnes montes non sunt inventi. Nomine
insularum simul ac montium, Ecclesiae figuratur cognitio
propter stabilitatis eminentiam, quibus per
Isaiam dicitur (Cap. XXIV): In doctrinis glorificate
Dominum, in insulis maris nomen Domini Dei Israel.
Itemque (Isai. II): Et erit in novissimis diebus praeparatus
mons domus Domini super cacumina montium.
Fuga haec quando malorum societas sic postremo
fugietur, ut illa deinceps Ecclesiae cum malis
 non inveniatur confusa permixtio. Hinc Propheta
(Jerem. LI): Fugite, inquit, de medio Babylonis, et
salvate unusquisque animas vestras. Tunc autem
Babylonia cadit, quando novissime potestatem persequendi
sanctos acceperit. Propterea ante ruinam
exaltabitur (inquit) cor, et ante gloriam humiliabitur
spiritus. Et grando ingens talenti ponderis de
coelo super homines ruit, et blasphemaverunt homines
Deum propter plagam grandinis, quoniam magna plaga
a grandine facta est. Iram ultionis in grandine ponit,
de qua alibi legimus: Ira Domini sicut grando descendens.
Ab hac se suos munire Dominus pollicetur,
dicens per Apostolum (I Thes. I): Qui eripuit
nos ab ira ventura. Nec immerito talenti ponderis
memorat, nisi quod divini aequitate judicii pro diversitatibus
 culparum singulis infligatur. Talentum
enim alterius apud Graecos, alterius apud Romanos
quantitatis aestimatione pensatur. Verum quia alia
sunt peccata, alia flagella, alia utrumque, unde nunc
disputare perlongum est, hic blasphemare Dominum
propter grandinem, et peccatum cognoscitur et plaga
peccati, qua sic impii secantur, ut nec correcti resipiscant,
et ipsis plus deteriorati flagellis insaniant.
Isaias denique dicit: Domine, tu iratus es, et ecce
peccavimus (Isa. XLVI).