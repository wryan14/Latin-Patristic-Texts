CAP. VI.  
Et cum aperuisset Agnus unum ex septem 
signis. Apertio signi, revelatio est sacramenti. Verum
quia non unum, sed multa sunt sacramenta; nec unius
modi, sed, sicut apostolus Paulus dicit (Hebr. I):
Multifarie multisque modis olim Deus locutus est
patribus in prophetis, postremo in his diebus locutus
est nobis in Filio suo, etc.; et longum est de sacramentorum
diversitate tractare, quibus futura Christi
dispensatio, et Ecclesiae praeparabatur ventura salvatio,
in his certe tribus, quos praemisimus modis,
sermonis, intelligentiae, actionis, possunt breviter
universa restringi, ut locutio omnia in se praecepta
totius coelestis concludat oraculi. Ideo, Multifarie,
 inquit, multisque modis locutus est, ut cognitio regulariter
adhibendae intelligentiae formas insinuet. Unde
in Evangelio Dominus dicitur (Luc. XXIV) post resurrectionem
discipulorum sensus aperuisse, ut intelligerent
Scripturas; et corda salubriter accendisse, ut
praedicarent caeteris revelatas, adimplentes nihilominus
(juxta Apostolum) ea quae desunt passionum
Christi in carne sua (Coloss. I), veraciterque dicentes:
Facti sumus forma omnibus credentibus (I Thes. I).
Itemque, Ut nosmetipsos formam daremus vobis ad
imitandum nos (II Thes. III). Qui si non fecissent,
frustra Scripturas retentas memoria canerent, quas
penetrare intelligentia, actuque perficere nequissent.
Et quoniam latentes pridem modos affaminis et intelligentiae
salutaris superiore disputatione peregimus,
 nunc quae in actu latebant singulorum apertione signorum,
intentius audiamus. Nam si apertio signi,
revelatio creditur sacramenti, ejusque mysterium in
sermone dicimus, intellectu actuque consistere,
videamus quomodo haec simul tria certis etiam possint
locis dicta, intellecta atque peracta probabiliter
inveniri, ut eadem dicta intellectu sobrio capiantur,
et intellecta opere comprobentur. Verbi gratia, Ecce
venio (Psal. XXXIX), in capite libri scriptum est de
me; dicendo: Venio, se adhuc quidem praenuntiat
esse venturum. Cum autem quis iste sit quaeritur,
desideratus cunctis gentibus intelligitur, Christus,
praesertim quia et in capite libri Psalterii, et in capite
libri Geneseos ipse scriptus legitur: In principio
fecit Deus coelum et terram. Omnia enim, inquit
 (Psal. CIII), in sapientia fecisti, qui requirentibus
quisnam esset, principium se esse respondit (Joan. 
VIII). Verum cum quaeritur propter quid venerit, sequitur:
Ut faciam voluntatem tuam, Deus meus,
volui (Psal. XXXIX). De qua in Evangelio idem dicit
(Joan. IV): Meus cibus est ut faciam voluntatem ejus
qui me misit. De qua ab eo intelligimus circa horam
passionis expressum (Joan. XIV): Ut sciat mundus
quoniam voluntatem Patris mei facio, surgite, eamus
hinc. Quocirca hujus facta libri signati tunc revelasse
cognoscitur, quando se unum cum Patre docuit manere
principium: atque ex virgine natus, gessit hominem
verum: indebitam quoque pro mundi salute
suscipiens passionem, triumphali morte resurgens
 aperuit tumulum, postquam confregit infernum; et
quando velut repetens coelum, promissum discipulis
misit Spiritum sanctum, quo replente orbem terrarum,
gentium multitudinem acquisivit, seque sperandum
judicem futurum edocuit. Et cum aperuisset unum ex
septem signis, audivi unum ex quatuor animalibus, dicens
tanquam vocem tonitrui: Veni et vide. Et ecce
equus albus, et qui sedebat super eum, tenebat sagittam,
et data est ei corona, et exiit ut vinceret, et victor exiit.
Primum, sicut praemisimus, in affamine diversatur,
cui intelligentia sociata, penetralia ipsius mox supplet
actionis, et quod in actu procedit, verbo concordat, intelligentiaeque
relatu, quod in caeteris signis animadvertere
intentum volo lectorem. Dixit enim: Audivi
unum ex quatuor animalibus, dicens: Veni et vide. 
 Quod est unum animal, hoc omnis Ecclesia, quae
voce magna praedicationis intonat, succedentem invitans
ad fidem Ecclesiam: Veni et vide (Joan. I):
Si quis sitit, veniat et bibat (Joan. VII): Accedite ad
eum et illuminamini (Psal. XXXIII): Surge qui dormis,
et exsurge a mortuis, et illuminabit te Christus
(Eph. V). Et ecce equus albus, et qui sedebat super 
eum, tenebat sagittam, et data est ei corona, et exiit ut
vinceret, et victor exiit. Iste equus potest in apostolis
et praedicatoribus veritatis Ecclesiae intelligi, super
nivem gratia dealbatae (Psal. L), cujus sessor est Christus.
Ideo ei per prophetam dicitur (Hab. III): Quoniam
ascendisti super equos tuos, et equitatus tuus sanitas.
Propter quod et sagittam tenere dicitur, quae praedicatione
verbi Dei aptius comparatur, qua hominum
 interiora transfixa possint fidei fructum afferre. Hinc
legimus (Psal. XLIV): Sagittae tuae acutae, Potentissime
populi sub te cadent. Coronam sane praedicatoribus
deberi significat. Et cum aperuisset signum
secundum, audivi secundum animal dicens: Veni et
vide. Quod eadem exhortationis verba veniendi et videndi
in causa dissimili repetuntur, cum equus albus
in bono, roseus autem ponatur in malo, illud esse
puto quod sicut de bono laetitiam pro Ecclesiae victoria
pollicetur, sic de malo cautelam denuntiet ex
praescientia futurorum. Sequitur enim, Exivit alius
equus rufus, et sedenti super eum datum est, ut tolleret
pacem de terra, et ut invicem se occiderent, et
datus est ei gladius magnus. Iste equus rufus velut
cruentus sanguine alieno, non suo, contrarius victrici
 Ecclesiae praedicatur repugnare, quando pacem,
quae praecellit omnem scientiam, de terra insinuatur
auferre, quod et actu docetur et gladio. Et cum aperuisset 
signum tertium, audivi tertium animal, dicens:
Veni et vide. Et vidi equum nigrum, et qui sedebat
super eum, habebat stateram in manu sua. In qua
mensura simulati significantur examinis, per quam
singulorum merita perpendunt. Quidquid enim justo
congruit judici, et transgressores usurpant. Inde est
illud: Ponam thronum meum ad aquilonem (Isa. 
XIV). Et quia Deo sinente potuerunt temporaliter
praevalere, hoc modo docet: Vinum et oleum ne laeseris.
Et audivi vocem in medio quatuor animalium,
dicentem: Bilibris tritici denario uno, et tres bilibres
 hordei denario uno, et vinum et oleum ne laeseris. In tritico
et hordeo Ecclesia dixit, sive in magnis et minimis,
sive in praepositis et populis. Non est autem
minus una bilibris a tribus. Eadem quippe et in singularitate
et in Trinitate perfectio. Sic Dominus
(Matth. XIII; Luc. XIII) in farinae mensuris tribus
fermentum dicit absconditum, ostendens sapientiae
et doctrinae ex modico omnem populum mystico individuae
Trinitatis numero consecrari. Sed et pretium
docet unum esse tritici atque hordei, etsi merito
alter alterum praecellit, uno tamen utrique redempti
sunt pretio. Aliter propter diversitatem professionum,
positum puto disparem numerum unius
et trium. In denario vero vitam aeternam significari,
quae inter mansiones multas communis est omnibus,
 ut etsi per differentiam meritorum ibi alius alio
possit esse sublimior praemio potiore ditatus, nullus
tamen sit in alterius comparatione longaevus; ubi
erit una immortalitas singulis, communis aeternitas
permanet universis. In vino itaque et oleo vim sacramentorum
prohibet violari, ut pote unctionem
pretiosumque cruorem. Hinc legimus (Zach. IX),
Quid bonum ejus, et quid pulchrum ejus, nisi frumentum
electorum, et vinum germinans virgines?
Et in psalmo: Vinum laetifilicat cor hominis, et exhilaratur
facies in oleo (Psal. CIII). Et cum aperuisset 
signum quartum, audivi quartum animal, dicens:
Veni et vide. Et vidi equum pallidum, et qui sedebat
super eum, nomen ei erat Mors, et infernus sequebatur
eum, et data est ei potestas super quartam partem
 terrae, ut interficeret gladio, fame et morte et bestiis 
eos qui sunt in terra. Duae partes sunt in mundo,
una Dei et altera diaboli. Sed diaboli in tres subdividitur
partes, intus ac foris, id est, gentilitas, falsi
fratres, et aperto errore vel schismate separati. Tres
sunt itaque partes, quae contra unam militant. In
qua nunc quartam dari praedixit potestatem. Hanc
dicit Ecclesiam, qua ex parte consistit variis malorum
gladiis exercendam. Quod etiam in numero cognoscendum
est angelorum, ut contra unum eumdemque
bonum tres ex adverso malos opponeret.
Cum gladio rufum, secundum cum statera nigrum,
tertium vero mortis signo pallentem, gladio bellum,
nigro famem, pallente denuntians mortem. Et cum
singulis plagas deputaret, insuper et ipso tertio, vel
 per ipsum omnia numerando praedicit futura plagarum,
adjecto nomine bestiarum. Et quia etiam sic
latere possit, utrum simplex sit an figurata locutio,
eo quod gladius et corpori visibilis et animae soleat
spiritalis inferri; sic etiam de fame, utrum verbi
Domini an corporis memoretur, sed etiam de morte,
utrum animabus aeterna, an corporum momentanea
hic minetur, claret tamen illam quartam bonam,
cui tres econtrario malos opponit, his omnibus visibilibus
temporaliter persecutionibus exerceri. Nam
si qui secundum propositum voluntatis Dei vocati
sunt (Ephes. I), in electorum plenitudine permanebunt,
praesertim circa quos illaesa servari voluit vini
et olei sacramenta, dicendo: Vinum et oleum ne
 laeseris: in vino pretium redemptionis, oleo significans
chrisma baptismatis. Hordei quinetiam et
tritici facta mentione, demonstrat Ecclesiam usque
ad finem saeculi nulla posse malorum persecutione
perire, in eo quod easdem species non ignobiliter,
sed cum sacrato numero et pretii numerat quantitate.
Quod denique illi ad suam malevole poenam
exercent, Deus summe bonus ad suorum redigens
utilitatem, opportunitatem nobis praebet spiritualium
triumphorum. Sequitur denique, Et cum aperuisset
quintum signum, vidi sub ara Dei animas occisorum
propter verbum Dei et martyrium suum; et 
clamaverunt voce magna, dicentes: Quousque, Domine,
sanctus et verus, non judicas et non vindicas sanguinem
nostrum de his qui in terris habitant? Et datae
 sunt eis singulis stolae albae. De illis utique reliquis,
quos etiam inter adversaria Deus secreto operationis
suae reddit consilio tutiores, martyrum se dicit
reliquias  (id est animas) perspexisse, non
vili loco, nec qualicunque, sed sub ara Dei, id est,
sive in Ecclesiae unitate perseverantes, sive sub testificatione
nominis Christi tanquam sub ara Dei
usque ad mortem viriliter dimicantes, sicut de Machabaeis
dictum est, sub testamento Dei: Beati autem
mortui qui in Domino mortui sunt. Multo itaque
amplius, qui et in Domino scientes se habere
domum non manufactam, aeternam in coelis, habitationem
suam quae de coelo est, superindui cupientes
(II Cor. V), propterea interpellare dicuntur. Sic
autem ista conjicimus, ut per Domini passionem inferni
 gemitibus jam solutis, sanctorum animas venire
ultra ad inferos non putemus. Quod hic aptius
significari puto, ut ad similitudinem Veteris Testamenti,
ubi interius ara aurea fuisse describitur, hic
per memorabilis arae vocabulum cognoscatur intellectuale
secretum, velut interiora Sancta sanctorum,
in qua hic pignore salutis accepto, peregrini suspirant,
habentes spem sicut anchoram animae tutam ac
firmam, et incedentem usque ad interiora velaminis,
ubi pro nobis praecursor introivit Jesus, juxta
Apostoli dictum (Hebr. VI), qui sic intentione Christi
insinuabat praesentia, ut exponeret figurata. Usquequo,
Domine sanctus et verus, non judicas et non vindicas
sanguinem nostrum de his qui in terris habitant? Quod
non carnali sensu credendum est, animositate eos
 ultionis accendi, cum ab eis hic positis, per affluentiam
charitatis inimicos quoque diligi noverimus
(Marc. V), sed eos manifestum est contra peccati
regnum orasse, et talia illius regni desiderio postulasse,
de quo dicimus: Adveniat regnum tuum
(Matth. VI). Et hoc eis divinae sapientiae praesentia
intelligimus revelatum, quod et impii aeterna sint
inevitabiliter poena plectendi, et usque in finem saeculi
fonte coelestis gratiae profluente, multi sunt
adhuc sanctorum martyrum consortio sociandi. Quo
isti accepto responso, inenarrabili laetitia cumulantur,
quam stolis albis recte credimus figuratam. Acceperunt
ergo singuli stolas albas, id est, ut per
charitatis perfectionem, quae per Spiritum sanctum
 infunditur in corda credentium, hac consolatione
contenti ipsi mallent pro caeterorum numero fratrum
supplendo differri. Quod enim per benevolentiam
votis gerunt divinitus inspirati, interpellantes
dicuntur responso protinus informari, nec fas est
eos credere contra Dei nutum quidquam cupere, cum
eorum desideria ex ejus pendeant voluntate. Et vidi,
et cum aperuisset sextum signum, et terraemotus magnus
factus est, et ecce sol factus est niger ut saccus
cilicinus. Sexto signo sexta aetas cognoscitur mundi,
circa cujus finem novissima persecutio nuntiatur,
cujus vehementi impetu tanquam terraemotu orbem
dicit universum concuti. Sol et luna, Christus et
Ecclesia, quam quia novissima persecutione territi
multi negabunt, ideo sol dicitur obscurari. Si enim
 obscuratum est, inquit (II Cor. IV), Evangelium nostrum,
in his qui pereunt est obvelatum, in quibus Deus
saeculi hujus excaecavit mentes infidelium, ut non
fulgeat illuminatio Evangelii gloriae Christi, qui est
imago Dei. Hinc dicitur (Matth. XXIV): Ita ut in errorem
inducantur, si fieri potest, etiam electi. Hoc
modo sol niger dicitur factus, tanquam Christi vel
opera potentia, vel doctrina temporaliter obscurata,
vel defensione dilata, cum impii in sanctos grassari
sinuntur. Hinc propheta (Habac. I): Dissimulabis in
hoc, ut deglutiat impius justum? De ipso denique
Christo legimus (Luc. II): Ecce positus est hic in
ruinam et in resurrectionem multorum, et in signum
cui contradicetur. In ipso certi capientes profectum,
a quo alii aversi, incurrunt defectum. Luna in sanguinem,
 Ecclesiam solito amplius pro Christo sanguinem
fundere praedicatur, magno persecutionum incumbente
fragore. Sanguine itaque suo, non sanguine
alieno, sicut ille rufus equus, alieno rufus describitur
sanguine. Stellae ceciderunt in terram eo modo
quo ficus vento magno agitata, amittit acerbos fructus
suos. Illi significantur in stellis, qui in Ecclesia,
cum de electorum numero ab omnibus aestimati,
videntur temporaliter eminere, rabie tamen persecutionis
acrius incumbente, de culmine status sui
tanquam de coelo cadere perhibentur, quod Dominus
in Evangelio praenuntiat, dicens (Matth. XXIV): Erit
autem tribulatio qualis nunquam fuit neque erit. Et
nisi breviati fuissent dies illi, non fieret salva omnis
caro, sed propter electos abbreviabuntur dies illi.
 Arborem Ecclesiam ponit; fructus acerbos, quos alia
translatio grossos dicit, homines; venti exagitationem,
persecutionis commotionem, per quam homines
concussi, ab Ecclesia divelluntur. Proprie autem
acerbis fieri fructibus comparantur, sive pro
infidelitate, quam conversi in arcum pravum (Psal. 
LXXVII), relicta malunt fide repetere; sive propter
immaturitatem temporis, per quam contigit ut cum
felicem eorum Ecclesia concipiendo quaesierit ortum,
infelici tamen eventu flebilem de eis patiatur
abortum. Et coelum recessit ut liber cum evolvitur.
Recte coelum (id est Ecclesiam) ut evolutum et non
involutum librum insinuat recessisse. Quidquid enim
fuerit involutum agnosci a quoquam nullatenus potest.
 Nam quod evolvitur, detectum protinus declaratur.
Ita et haec cum manifesta fuerit persecutione
discreta, evitans recedit, ut ab extraneis abdita non
videatur, sibi tantum (id est quibus se credere potest)
per unitatem spiritus cognita, incognitos et
alienigenas praecavit, seque per discretionis spiritum,
ne intellecta prodeatur, occultat. Hinc Joannes:
Nolite omni spiritui credere, sed probate spiritus
si a Deo sint (I Joan. IV). Et omnis mons et
insulae de locis suis motae sunt, et reges terrae, et magistratus,
et tribuni, et divites, et fortes, et omnis servus
et liber. Etiam Ecclesia per montes et insulas
figuratur. Ipsa est enim civitas super montem posita
(Matth. V). Propter quod legimus (Psal. XII): Montes
in circuitu ejus; et (Isa. XXIV), In insulis maris
 nomen Domini Dei Israel. Quam persecutionis impulsu
moveri loco praenuntiat. In utraque autem
parte accipi potest, in bonis scilicet praecavens fugiendo
movetur, in malis vero, perfida voluntate in
deterius mota convertitur, sicut dicit (Apoc. II): Movebo
candelabrum tuum de loco suo. Reges terrae, 
potentes accipimus, idoneos scilicet judicio suae discretionis
certo subsistere. Magistratus, tribuni et
divites et fortes, hos omnes pro diversitate officiorum
et qualitate virium vult intelligi, nullumque ab
illius persecutionis molestia praedicit alienum, quamvis
electorum numerum nullus dubitet liberandum.
Et omnis servus et liber. Liber a vinculo conjugali,
servus autem conjugio copulatus agnoscitur. Absconderunt
se in speluncis et in petris montium, dicentes
 montibus et petris: Cadite super nos (Luc. XXIII),
et abscondite nos a facie sedentis super thronum, et
ab ira Agni, quoniam venit dies magnus irae ejus. Et
quis poterit stare ante illum? Speluncas petrasque
montium convenienter intelligimus fidei Christianae
refugia. Scriptum est enim (Prov. XXXIX): Lepusculus
plebs invalida collocat in petra cubile sibi: cui
sensui psalmus concinit, dicens (Psal. CIII): Montes
altissimi cervis, petra refugium erinaceis et leporibus.
Ubi etiam praecelsos in Ecclesia cognoscimus
montium vocabulo designari, propter eminentem
scientiae charitatem Christi (Phil. III). Hos ergo
nunc fragore persecutionis urgente consulunt parvuli,
muniminis remedia perquirentes, firmae petrae
receptacula dicuntur appetere; ad quemcunque enim
 talium refugiant montium, ad petram in eis habitantem
fugere dicuntur. Petra autem, inquit (I Cor. 
X), erat Christus. Cum ergo illorum montium consiliis
muniuntur, salutaribus tegendi monitis et obumbrandi
consiliis, quasi ipsos super se montes per
affectum compassionis cadere deprecantur. Illius
enim quisque sub umbraculo tegitur, cujus remedio
exhortationis praemunitur. Hinc Isaias (Cap. II): Et
tunc , inquit, ingredere in petra, abscondere
fossa humo a facie timoris Dei et a facie furoris
ejus, cum surrexerit percutere terram. Quod hic illos
dicit gravi persecutione compulsos petere, hoc
propheta videtur hortari, ut in ipsa quoque persecutione,
quae similem non habet, Christi quaeramus
 Ecclesiaeque refugium, capitis invicti et corporis
gloriosi. Quod autem dicit, a facie Agni sedentis
super thronum, ut eos scilicet, non reprobos, sed
in fide stabiles venturus inveniat. Advertendum praeterea
locutionis genus, quod huic libro Spiritus sanctus
involvit. Usque ad sextum enim signum ordinem
custodivit; et praetermisso paulisper septimo,
eadem recapitulat; et duas narrationes intexens,
quasi ordinem secutus, septimo concludit. Sed ipsa
recapitulatio pro locis intelligenda est. Aliquando
enim ab origine dispensationis Christi, aliquando
passionis, aliquando medio tempore, aliquando de
sola ipsa persecutione, aut non multo ante dicturus
recapitulat. Nunc ergo descripto sexto, ad originem
redit, eamdem breviter aliterque dicturus.