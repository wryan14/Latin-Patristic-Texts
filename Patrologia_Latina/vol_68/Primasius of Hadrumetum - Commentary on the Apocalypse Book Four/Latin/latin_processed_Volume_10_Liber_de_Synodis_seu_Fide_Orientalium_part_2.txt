445-446 IN LIBRUM DE SYNODIS PRAEFATIO. 
I. Ubi et quando scriptus sit hic Tractatus.---Non
est sejungendus a libris de Trinitate hic tractatus,
quem mss. prope omnes cum illis ita conjungunt, ut
in duobus Colbertinis et Germanensi, imo a Cassiodoro
liber decimus tertius nuncupetur. Neque
etiam distat tempore aut materia. Nam et fidei illustrandae
causa susceptus est, et exsilii, non secus ac
illi, partus fuit. Jam enim Hilarius, uti declarat ipse
 num. 2 et 63, totum triennium in exsilio exegerat,
et adhuc intra decem Asiae provincias consistebat,
cum illum edidit. Quocirca postremis hujus libri
verbis fratres suos, ut in orationibus sanctis exsilii
sui memores sint, rogat. Si tamen Scultetum (in
analysi, pag. 393) audias, scriptus est hic liber vel Seleuciae
in synodo, vel Constantinopoli, vel in ipsa reformatione
ecclesiarum Italicarum, cum jam ab Orientis
partibus, in quibus exsulaverat, rediisset. Usque
adeo animis dominatur inolita de rebus, non secundum
ipsas, sed secundum propria placita, judicandi
consuetudo! Eodem vitio implicatus Erasmus non
multum attendit quid diceret, cum quem memorat
Hieronymus Hilarii librum Ariminensis et Seleuciensis
concilii historiam continentem, huic forsitan
 tractatui admixtum pronuntiavit. Quid enim in eo
reperit, quod non ante praedicta concilia sit gestum,
aut quod per se ad eorum historiam pertineat (Erasm.
praefat. in Hilar.)? Verum ex Hilarii ipsius verbis
num. 8, perspicuum est, scriptum esse hunc librum,
cum jam propter terrae motum, qui an. 358, die Augusti
24, contigerat, concilium Nicomediae, vel etiam
Nicaeae in Bithynia congregandi immutatum esset
propositum; cumque nondum decretum esset, ut
omnes quotquot possent Ariminum atque Seleuciam
cogerentur; sed tantum ut bini aut singuli ex singulis
provinciis, iique Ancyram atque Ariminum convenirent.
 Quod cum anno 358 desinente statutum
fuerit; nemo non facile concedet, hunc tractatum
anno 359 ineunte, vel etiam exeunte 358, fuisse editum.
Hoc certe constat, et post mensem Augustum
an. 358, et ante Maium an. 359, epocham illius esse
figendam.
II. Qua occasione. Quo fine.---Litterae a Gallicanis
episcopis paulo post damnatam ab iisdem Sirmiensem
 formulam secundam, nec longe ante Ancyranae
synodi celebrationem, adeoque circa mensem Martium
anni 358 acceptae, rescripto huic occasionem
praebuerunt. Cujus scopus, 1o communionis dominicae
reddere vicem; 2o nonnullorum optatis facere
satis, qui quid Orientales in fidei professionibus gerant
aut gesserunt, quidve super omnibus eorum dictis
ipse sentiret, rescire cupierant; 3o id elaborare, ut
Orientales et Galli, qui contra erumpentem novissime
Anomoeorum haeresim conspirarant, sed mutuis
tamen inter se suspicionibus laborantes, etsi
forte non admodum sententiis, certe verbis adhuc
447-448 dissidebant, in synodis proxime habendis
jam in unum convenirent, ac suspicione omni
deposita fidem unam complecterentur.
 III. Libri summa.---Hujus rei gratia, postquam
Gallis de illaesa et constanti illorum fide verbis amicissimis
est gratulatus, primum Sirmiensem blasphemiam
refert eique opponit quas Orientales Ancyrae
contra Anomoeos ediderant fidei definitiones;
iis tamen suppressis, quas eorum legati Sirmium venientes
reticuerant. Tum fides omnes subjicit post
sanctam synodum Nicaenam diversis temporibus et
locis conscriptas, Antiochenam videlicet an. 341,
pseudo-Sardicensem an. 347, et Sirmiensem contra
Photinum an. 351, quas omnes sese complecti episcopi
Ancyrae congregati in sua synodica epistola
 apud Epiphanium haer. LXXIII, n. 2, non semel testificantur.
Hos enim potissimum Hilarius Orientalium
nomine intelligit. Quos amice ad veritatem revocare
studens, ita laudat eos, qui avita et apostolica fide
contenti scriptas fides nesciunt, ut tamen professionum
pluralitatem excuset, et quidquid in eis defendi
potest benigne interpretetur atque defendat. Imo
quidquid contra ὁμοούσιον solet opponi, non tacet;
nec dissimulat quod in gratiam verbi ὁμοιούσιον potest
afferri. Postmodum tamen subjecto Nicaeno symbolo,
retinendum esse ὁμοούσιον validissimis rationum
momentis conficit atque concludit.
IV. Non fuit versus e graeco, sed tantum Symbola
Orientalium. Symbola illa ad litteram vertit.---Haud
scio an propter praedictas fidei confessiones latine
 redditas, a Sculteto post Gillotium (praefat.
in Hilar.) dicatur hic liber versus de latino in
graecum, non appensis verbis, sed reddito sensu:
longe minus constat an Erasmus eadem etiam de
causa veluti pro comperto asserat: Hunc librum
Hilarius, ut ipse testatur, vertit e graeco, sed hac libertate,
ut ubique neglectis verbis sententiam modo reddat,
et ubi locus invitat, aliquid de suo admisceat:
quam libertatem sibi permittit et in psalmis scribens.
Non enim fert communis sermonis usus, ut opus latinum
dicatur e graeco versum, quod quaedam monimenta
contineat e graeco translata. Sed, quamvis
aliud omnino sonent Erasmi praesertim verba, demus
tamen eos in unas Orientalium formulas huic libro
admixtas respexisse. Unde habent, Hilarium neglectis
 ubique verbis tantummodo reddidisse sententias?
Afferunt quidem quod testatur num. 9, se Ancyrana
decreta verbis quam poterit absolutissimis expositurum;
non quod non ab aliis jam fuerint edita, sed
quod ex graeco in latinum ad verbum expressa translatio
affert plerumque obscuritatem, dum custodita verborum
collatio eamdem absolutionem non potest ad intelligentiae
simplicitatem conservare. At primo de solis
Ancyranae synodi definitionibus sermonem hic habet.
Deinde expressam ad verbum translationem plerumque
obscuram esse insinuat, non quatenus verba
reddit, sed quatenus eumdem verborum numerum,
ordinem collocationemque scrupulosius custodit:
quod aperte in Psal. LXVII, n. 21, declarat, se nimirum
jam monuisse, plerumque interpretes cunctos, dum
 collocationem ordinemque verborum demutare ac temperare
non audent, minus dilucide proprietatem declarasse
dictorum. Postremo qui graeca exempla cum latina
Hilarii versione contendet, facile assentietur vix
ullam potuisse confici litterae tenaciorem: et perinde
Erasmum, Gillotium atque Scultetum de re sibi non
comperta verba facere voluisse.
V. Titulus.---Si etiam propius inspexissent totius
hujus Operis rationem, displicuisset eis vulgatus titulus,
De synodis fidei catholicae contra Arianos et
praevaricatores Arianis acquiescentes. Quasi vero synodi,
quarum expositiones complectitur, a Catholicis
contra Arianos habitae fuerint, et non potius ab ipsismet
maximam partem Arianis aut certe Semiarianis.
 Saltem negari nequit Sirmiensem, quae praecipuum
in hoc libro locum obtinet, non contra Arianos,
sed contra Photinum, Antiochenam vero contra
Athanasium, ac demum pseudo-Sardicensem adversus
eumdem aliosque catholicos convenisse. Minus
male in antiquissimo basilicae Vaticanae codice inscribitur:
Liber catholicae 449-450 contra Arianos
et praev. Arianis acquiescentes: maxime cum non contineat
ille codex, nisi primam hujus libri partem cum
Ancyranae fidei definitionibus, quibus auctores Sirmiensis
blasphemiae iisque acquiescentes refelluntur.
Neque sufficientem libri hujus notitiam praestat inscriptio
de Synodis, quae in mss. ab annis 500 obtinet.
Hujus auctorem esse conjectamus Hieronymum, qui
cum non haberet quo nomine hoc Opus breviter indicaret,
 appellarit de Synodis, puta ad imitationem
libri Athanasii eadem ratione inscripti, cum quo
quamdam habere videtur affinitatem. Quamquam
apud Athanasium specialis est titulus de Synodis
Ariminensi et Seleuciensi; de quibus primum agit data
opera, ac postea velut ex occasione plures refert
fidei confessiones: non ut eas quidem, quemadmodum
Hilarius, benigne excuset; sed ut Arianorum in
fide inconstantiam demonstret. Unde fit, ut etiamsi
utriusque Opus in hoc simile sit, quod ambo exhibeant
plures Orientalium fidei definitiones: cum tamen
utriusque valde diversum sit consilium, nec titulus
Athanasii libro praenotatus ad eam proprie
partem pertineat, quae cum hoc Hilarii Opere similis
apparet; unius inscriptio non debeat esse norma alterius.
 Itaque hoc Opus non alio nomine ab ipso Hilario
inscriptum putamus, quam eorum ad quos illud
misit. Et quidem in omnibus probae notae mss. simpliciter
epistola nuncupatur: neque aliter laudatur a
Facundo Hermian., lib. X, c. 6: B. Hilarius, inquit,
Arianorum potentissimus atque acerrimus expugnator,
et constantissimus fidei Christianae defensor, in epistola
quam de exsilio scripsit episcopis Germaniae primae et
Germaniae secundae, etc. Verum ut absit novitatis molestia,
titulum receptum de Synodis non mutamus:
cui tamen adjicimus, seu de fide Orientalium, ut in
fronte habeat lector brevem eorum quae tractanda
sunt indicem.
VI. Tractatus hic auctoritate commendatur.---Hunc
tractatum, quem orationis fructum, pacis semen, et
 germen caritatis cognominare licet, Vigilium Taps.
vidisse liquet ex libro ipsius V contra Eutychen, num.
3, nec satis advertisse quo spectaret. Eumdem laudavit
Facundus non solum lib. X, cap. 6, sed et
lib. XII, cap. 3, Augustinus vero epist. XCIII, num. 31
et 32, adversus Vincentium Rogatistam vindicavit.
Tanti autem illum fecit Hieronymus, ut propria eum
manu descripserit. Prolixum valde, inquit epist. VI,
ad Florentium, librum de Synodis sancti Hilarii,
quem ei apud Treviros manu mea ipse descripseram,
aeque ut mihi transferas peto.
VII. Speculum est virtutum Hilarii. Praesertim lenitatis.---Neque ob hoc solum commendandus est,
quod plura continet gesta quae historiam illustrant,
 sed et quod veram ac vivam prae se ferat sanctissimi
Praesulis effigiem. In eo enim uno tractatu velut in
speculo resplendent prope omnes Hilarii virtutes,
prudentia, constantia, animi magnitudo simul et demissio
seu humilitas Christiana, castus amor patriae,
summum pacis studium, fidei sinceritas atque integritas,
etc. Maxime autem egregia illa conciliandis
sibi omnium animis nata lenitas atque modestia,
qua praeditum eum fuisse testatur Rufinus (lib.
I Hist., c. 31), adeo ubique elucet, ut vel nondum audito
Rufini testimonio, praeconceptam vulgi opinionem,
qua animi eum paulo concitatioris ac vehementioris
fuisse putant, statim excusserimus uti falsam
et iniquam. Qua in sententia non mediocriter
confirmamur ex sedatis ac melle conditis responsis ad
 ea, quae in hocce suo tractatu nonnulli male reprehenderunt.
In iis enim clare apparet invicta illa
animi tranquillitas, qua potuit etiam laesus, pacatam
dictorum rationem reddendo, suos delinire censores,
irasci propria in causa prorsus nescivit. Sed de illis
responsis, quae nunc primum e tenebris eruuntur,
nonnihil hic praeloquendum.
VIII. Unde eruta sint apologetica hujus libri responsa.---In codice Carnutensi Romanis litteris
scripto ante annos, uti videtur, 900, necnon in Michaelino
hunc librum invenimus variis in locis auctiorem.
Ea, quibus auctiores sunt, neque orationi reliquae
satis cohaerent, neque omnino ad 451-452 eam
non pertinent, Hilarium vero prorsus spirant, quem
exhibent pro se proprio nomine respondentem. Eadem
 additamenta iisdem in locis prae se ferunt mss.
Tellerianus et recentior Carnutensis, sed ad marginem
dumtaxat adscripta. Remigianus vero alia in
ipso textu, alia in ora libri habet, praemissa admonitione
quod ea exstent in quibusdam exemplaribus.
Denique in pervetusto basilicae Vaticanae exemplari,
quod primam tantum hujus libri partem continere
jam diximus, duo hujusmodi additamenta reperire
est ipsi textui pariter inserta.
IX. Eorum utilitas.---Ea autem omnia Hilarii
esse tam perspicuum est, ut id probare velle supervacaneum
videatur. At sicut ipsis libri dictis immixta,
eorum ordinem confundunt; ita seorsim suis
locis posita, magno praesidio sunt ad enodandas
quaestiones nonnullas, de quibus etiamnum disputatur.
 Aliqua etiam nos docent Hilarii gesta scitu dignissima,
quae hactenus latuerant, nimirum piissimum
Praesulem male apud quosdam ob hunc tractatum
audiisse, eumque nominatim a Lucifero, haud dubie
Calaritano (quem indolis paulo durioris atque austerioris
fuisse nemo nescit), culpatum fuisse tamquam
verbi ὁμοιούσιον approbatorem, et adulatorem nimiumque
laudatorem Orientalium, quibuscum remissius
agens, illos veluti verae fidei praedicatores celebrasset.
Neque a majoribus auditum erat, eum apologeticum
opus instituisse: quod saltem ex parte
nobis repraesentant praedicta corollaria, quae apologetica
ad reprehensores libri de Synodis responsa nuncupare
placet.
 X. An sint fragmenta, an notae. An nullum amplius
desiderandum.---De his ambigere licet, selectane
sint amplioris apologiae fragmenta a studioso aliquo
suis locis aptata, an vero sint tantum notae et appendices
ad illustrandos hujus libri locos, qui reprehensioni
locum dederant, ab ipsomet Hilario adtextae,
et ad censores suos cum libro iis notis illustrato
missae. Probabile tamen putamus, illum a
Lucifero de iis quae tum sibi, tum aliis in hoc Tractatu
displicuerant admonitum, eumdem ipsi Tractatum
brevibus illis responsis auctum misisse, quibus omnes
de fidei suae sinceritate certiores faceret. An vero ex
illis responsis nullum amplius desiderandum sit, non
ausim asserere: si quidem vel ex iis, quae nunc primum
eduntur, codices alii alia habent, nullus qui
 omnia. In multis nullum occurrit. In pluribus reperire
est primum sine aliis: secundum autem uni ms.
S. Petri de Urbe debemus: denique in Carnutensi et
aliis, in quibus caetera exstant, desiderantur duo priora.
XI. Unde se purget Hilarius.---Singula autem ad
suspiciones amovendas eo magis sunt idonea, quod
ex iis ipsis locis sese purget Hilarius, in quibus reprehensus
fuerat. Necessarium certe erat hoc scandalum:
ut ab ipso cum jucunda quadam animi admiratione
audiremus, quanta in temperandis omnibus
libri sui verbis prudentia usus esset. Quis enim jam
non miretur simul et amet demonstrantem, se Orientales
quidem laudasse, sed absque adulationis vitio,
utpote quos objurgare suo loco non praeterierit; ac
licet blandos eos sermone allocutus sit, id se praesertim
 fecisse, ut procacia effugiens convicia, occulta
eorum expositionum scandala utilius deinde proderet:
neque vero se omnem ab eis suspicionem ademisse,
quos non veram fidem, sed tantum verae fidei
revocandae spem attulisse dixerit: se denique homoeusion
invitum ac solo pacis studio, ne videlicet a Lucifero
illud praedicante dissideret, cautela quanta
maxima suscepisse?
XII. Falso creditur Orientales ut orthodoxos habuisse.---Ex quibus jam manifeste refellitur vulgaris
opinio, qua Hilarius Orientales, qui Semiariani
vulgo cognominantur, velut orthodoxos habuisse,
eorumque formulas tamquam catholicas approbasse
existimatur. Vidit quidem eos ad veram fidem progressum
facere, vidit eorum formulas sensu catholico
 intellectas quodam modo ferri posse; laudavit,
et quantum potuit promovit accedentes, iisque verum
confessionum suarum sensum (ut ita dicam) digessit,
et quasi liquatum blande propinavit: at ut prorsus
catholicos habuit numquam, neque suspicionem ab
eis adimere voluit.
453-454 XIII. Falso creditur de eorum formulis
diversa ab Athanasio sensisse. Conciliatur diversa
utriusque loquendi ratio ex scopi diversitate.---Hinc quoque evanescit, quod prope in omnium
animis insederat, Hilarium in hoc tractatu de formulis
Orientalium diversa ab Athanasio in libro pariter
de Synodis inscripto sensisse, et quod ille aperte
damnat laudasse. Si enim eos, qui Ancyrae congregati
 Anomoeis acriter restiterunt, Filiique cum Patre
in substantia similitudinem tot decretis sanxerunt,
neque veram fidem attulisse sensit; longe minus eos
attulisse senserit, qui aut Antiochiae, aut Philippopoli,
aut Sirmii nondum ita prope ad veram fidem accesserant.
Si autem quis quaerat, cur non diversa sentiens,
tam diversa loquitur: in promptu est responsio.
Attendat enim utriusque scopum: et facile conciliabit
utriusque sermonem. Quis enim nesciat
iisdem de rebus, pro consilii diversitate, diversam
sermonis ineundam esse rationem? Athanasio itaque
qui hoc sibi suo libro praescripserat, ut Arianos ex
fidei formulis toties editis totiesque mutatis, inconstantis
adeoque perversae fidei convinceret, palam et
aperte improbanda erat tanta formularum varietas.
 At vero Hilario, qui hoc sibi maxime proposuerat, ut
et Orientalium benevolentiam captando, et in eorum
favorem nonnihil flectendo Occidentales, utrosque
ad concordiam et pacem in synodis jam indictis ineundam
praepararet, multa fuerunt dissimulanda, formularum
iterato condendarum excogitandae causae,
ac denique dicta quibus enuntiabantur benigne interpretanda.
XIV. Conciliatur ex diversitate temporis. Libri
ad Constantium nihil habent quod cum hoc pugnet.---Praeterea iis non una ratione loquendum fuit,
qui non uno tempore scripserunt. Scripsit namque
Hilarius ante Ariminensem synodum, cum ei spes
erat, ut quemadmodum Orientales adversus Anomoeos
a Constantino auditi erant, ita ipse, quod in optatis
 semper habuerat, adversus Valentem et Ursacium
benigne audiretur. Hoc autem si sibi umquam daretur,
duos illos Arianae sectae duces, qui Orientem
Occidentemque totum commovebant, facile devincendos,
et Imperatorem ipsum tandem ad veram fidem
revocandum esse confidebat. Quod cum cogitaret,
fides Orientalium, quibus tum mire favebat
Constantius, damnanda ei non erat, sed, quantum
licebat, laudanda et approbanda. At vero Athanasius
scripsit post praedictam synodum, quando jam poscebat
Ecclesiae utilitas, ut quod in tot fidei confessionibus
vitiosum erat, non dissimularetur, et quando
ipse etiam Hilarius nec dissimulavit, nec pepercit.
Tum enim libello ad Constantium, rursumque libro
altero adversus eumdem Imperatorem, formularum
 multitudinem palam et aperte improbavit. His itaque
libris, mutato jam rerum statu, mutavit stylum; non,
ut quidam volunt, pugnantia cum iis quae libro de
Synodis dixerat locutus est.
XV. Quam multis hujus libri locis indicet Orientalium
fidem sibi non probari.---Neque vero ex verbis apologiae
tantum, sed et ex ipsomet tractatu perspicuum
est, Orientalium confessiones tunc temporis ipsi non
fuisse per se et absolute probatas. Quorsum enim,
num. 6, rursumque num. 65, tam enixe obtestatus
est, ne de se ante sermonis consummationem judicaretur,
nisi quia ex benignis interpretationibus suis
de se posse male judicari praevideret? Quam ob causam,
num. 7, de formulis a se exponendis ait: In quibus
 si quid vitiose inesse intelligitur, nemo mihi vitium
potest assignare dictorum, internuntius enim, ut voluistis,
sum ipse, non conditor; si illas ab omni vitio
puras existimasset? Quid sibi vult quod his proxime
subjicit, Ego quae gesta sunt fideliter transmisi: vos an
catholica, an haeretica sint, fidei vestrae judicio comprobate;
nisi se ea ne ab haeresis quidem suspicione
aliena judicare? Verum expositis omnibus Orientalium
formulis, nullam earum sibi probari luculenter
indicat, num. 63, ubi miserum Orientis statum deplorans,
Tantum, inquit, Ecclesiarum Orientalium periculum
est, ut rarum sit hujus fidei (quae qualis sit, vos
judicate) aut sacerdotes aut populum inveniri. Maxime
cum id ipsum denuo, num. 66, cum quadam emphasi
repetat. Quid postremo sonat illud num. 3, quod Gallorum
 fidei fama quosdam Orientalium episcopos sero
jam ad aliquem pudorem nutritae exinde haereseos auctaeque
commovit; nisi ab iisdem Orientalibus usque
ad Ancyranam synodum, proindeque et Antiochiae et
Philippis et Sirmii, nutritam fuisse haeresim atque
auctam? 455-456 Imo quod in ipsa Ancyrana
synodo ausi sunt, impium esse non sine doloris sui
testificatione declarat num. 9.
XVI. Falsam synodum Sardicensem non habuit pro
vera.---Quae cum ita sint, non occurrit nobis qua ratione
nitantur, qui volunt sanctum confessorem, cum
hunc librum scriberet, falsam synodum Sardicensem
pro vera habuisse. An quod fidem illius non vocaverit
Philippopolitanam? At hoc prudentiae fuit, ne
quos conciliare peroptabat Orientales alienaret. Sed
 neque eam Sardicensem dixit, ne deciperet Occidentales.
Eo autem temperamento illam inscripsit: Fides
secundum Orientis synodum; ut illaesis Orientalibus,
satis significaret illam eorum esse, qui ab Occidentalibus
Sardicae congregatis secesserant; quod perinde
est ac si Philippopolitanam vocasset. Sardicensem
quidem eam dixit libro in Constantium; sed non tam
ex sua, quam Constantii ipsius quem alloquebatur
sententia. Et sane de rebus Orientis tunc erat instructior,
quam ut verae ac falsae synodi Sardicensis discrimen
ignoraret.
XVII.Etiamsi autem nonnihil suspectam haberet
Orientalium fidem, quam tamen eis hoc libro patefecit
benevolentiam, etiam postea Seleuciae et Constantinopoli
conservavit. Nec aliter erga eos sese gessit
 Athanasius, qui etiam post annum 360, in lib. de
Synod. pag. 916, scribit, cum Basilio Ancyrano ejusque
similibus sic agendum esse, veluti cum iis qui
non longe absunt a recipienda voce consubstantialis. Neque
enim, inquit paulo ante, adversus eos veluti adversus
Ariomanitas aut adversus Patrum hostes contradicimus;
sed veluti fratres cum fratribus disceptamus, ut
cum quibus nobis eadem sit sententia, controversia autem
de verbis. In quo melius de Orientalibus sensisse
videtur, quam noster Hilarius: qui cum similia quaedam
dicat sub finem num. 8, ea se non tam certo
asseverasse, quam pia quadam animi propensione,
quae necdum sine formidine erat, locutum esse pluribus
aliis sententiis demonstrat. Ita duo illi clarissimi
 viri nos exemplo docuerunt praeclaram illam Gregorii
Naz. Or. XXI, n. 19, sententiam: Sic enim existimo
in dubiis et incertis rebus faciendum esse, ut ad
benignitatem et humanitatem propensiores simus, eosque,
qui in culpa sunt, absolvamus potius quam condemnemus.
 Sed ad Hilarium nostrum quod attinet. de
vero illius erga Orientales sensu, nullum ut diximus
dubium relinquent ipsius responsa apologetica, quae
et seorsim in notis, et post hunc librum simul in
unum collecta exhibebimus.
