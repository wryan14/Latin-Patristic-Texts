MONITUM. 
 Hos libros episcoporum hortatu jussuve elucubrasse
Ratramnum persuadere videntur isthaec libri quarti
verba postrema: Egimus velut potuimus respondentes
ad ea quae nobis scripta misistis. Quae si
placuerint, Deo gratias agimus; sin vero displicuerint,
vestrae correctionis censuram praestolamur.
Etenim summus Ecclesiae hierarcha Nicolaus I Galliae
episcopos litteris commonuerat ut Graecorum,
Romanae sedis adversariorum, objectis occurrerent,
uti auctor est Frodoardus in Hist. Eccl. Rhemens.
lib. III, cap. 17: Nicolaus papa epistolam eidem
(Hincmaro) et caeteris archiepiscopis et episcopis in
regno Caroli constitutis transmisit, innotescens praefatos
Graecorum imperatores, sed et Orientales episcopos
calumniari sanctam Romanam Ecclesiam, imo
omnem Ecclesiam quae Latina utitur lingua; quod
jejunamus in Sabbatis; quod Spiritum sanctum ex
Patre Filioque procedere dicimus; quia presbyteros
chrismate linire baptizatorum frontes inhibemus:
dicentes ipsi Graeci quod chrisma ex aqua fluminis
 Latini conficiamus; reprehendentes nos Latinos quod
octo hebdomadibus a casei et ovorum esu more suo
non cessamus; dicentes etiam quod in Pascha more
Judaeorum super altare pariter cum Dominico corpore
agnum benedicamus et offeramus; succensentes
etiam nobis quia clerici apud nos barbas suas radunt;
et dicentes quia diaconus non suscepto presbyteratus
officio apud nos episcopus ordinatur, etc.
Deinde Nicolai epistolae verba subtexit: Tua,
Hincmare, charitas cum hanc epistolam legerit,
mox ut etiam ad alios archiepiscopos, qui in regno
filii nostri Caroli gloriosi regis consistunt, deferatur,
summopere agere studeat, ut et de his singuli in suis
dioecesibus propriis una cum suffraganeis suis, in
cujuscunque regno sint constituti, convenienter tractare,
et nobis quae repererint suggerere curent, eos
incitare non negligat, etc. En summa schismatis
in Oriente a Photio pseudopatriarcha Constantinopolitano
et gregariis excitati, fotique a Graecorum imperatoribus
 Michaele et Basilio.
Itaque Ratramnus noster id muneris sibi impositum
accurate, eleganter et prorsus erudite, quatuor
peregit libris. In prioribus totus est cum in sacris
Scripturis, tum in Graecorum Latinorumque placitis,
quo novatorum propellat blasphemias, et stabiliat de
Spiritu sancto catholicam veritatem. Quarto vero in
libro de varia Quadragesimae observatione, deque
vario ciborum usu; de jejunio Sabbati apud Latinos:
de clericorum barbae et capitis tonsura, ac caelibatu;
de Confirmationis sacramento a solo episcopo conferendo;
de Romani pontificis in patriarcham Constantinopolitanum
atque adeo in universos orbis
 Christiani praesules summo jure: deque aliis Ecclesiae
ritibus agit omnino feliciter. Quam porro in
sacrae Scripturae et in antiquorum Patrum ac conciliorum
lectione versatus fuerit Ratramnus, facile
qui libros hosce quatuor evolverint, animadvertent.
Non enim sinit praefationis angustia prolixiori stylo
laudes tanti viri percurrere, de quo nonnulla duntaxat
scriptorum testimonia hic subjicienda existimavi.
Sed antequam ulterius progrediar, non abs re fuerit
lectorem praemonere, Jacobum Sirmondum, immortali
memoria dignum, edendo S. Fulgentii opuscula
quaedam, dum in calce fragmenta eorum quae
hactenus latuere, recenseret, illos ipsos Ratramni
libros Hincmaro Rhemensi ascripsisse fragmento
ultimo, in hunc modum: Ex libro III Hincmari archiepiscopi
Rhemensis adversus objecta Graecorum, ad
Odonem Bellovacensem; deinde ipsissima Ratramni
verba subjecit: Fulgentius episcopus litterarum studiis
admodum eruditus, etc., quae infra lib. III, c. 5,
 videbis. Demum idem loca duo Fulgentii inedita a
Ratramno locis citatis allata profert. Quid Sirmondo
persuaserit prolem hanc extraneo parenti supponere,
mihi prorsus incompertum, cum alioquin caeteris
Hincmari operibus, per duodequadraginta prope annos
a se summo studio summaque diligentia conquisitis,
illud non ignobile opus accensere debuisset.
Nunc testimonia in medium afferamus.
SIGIBERTUS de Scriptoribus Ecclesiasticis, cap.
95: Bertramus (sive Ratramnus) scripsit librum
de Corpore et Sanguine Domini, et ad Carolum librum
de Praedestinatione.
Joannes TRITHEMIUS, abbas de Viris illustribus ordinis
S. Benedicti, lib. II, cap. 48: Bertramnus
monachus, in divinis Scripturis studiosus et eruditus,
atque in saecularibus litteris nobiliter instructus,
scripsit non parvipendendae lectionis opuscula, quibus
suum magnifice exercitavit ingenium, e quibus
ego tantum reperi de Corpore et Sanguine Domini
 lib. I, ad Carolum de Praedestinatione lib. I. Claruit
A. D. 870.
Claudius ESPENCAEUS, doctor Parisiensis, de Eucharistia
lib. IV, c. 19, sub med.: Et merito sane,
cum verus, ut ita loquar, ille Bertramus, totos annos
septingentos, nec a quodam haereseos fuerit insimulatus,
vel reprehensus quasi male scripserit, sed in
catalogum scriptorum ecclesiasticorum relatus, ut
vir non minus vita quam doctrina, ingenio et eloquio
insignis.
Claudius DE SAINTES, episcopus Ebroicensis, de
Eucharistiae Controversiis, repet. 2, c. 14: Verum
illum Bertramum totos annos septingentos nemo
 haereseos reprehendit, quasi male scripserit; sed refertur
in catalogum scriptorum ecclesiasticorum,
ut vir non minus vita quam doctrina, ingenio et eloquio
insignis et catholicus.
Aubertus MIRAEUS in Scholiis ad praefatum Sigiberti
caput: Bertramus scripsit librum de Corpore et
Sanguine Domini, excusum Coloniae 1532, Basileae
in Mycropresbytico, et alibi, sed damnatum a Tridentinis
censoribus. Ita Molanus in Bibliotheca ms.
Haeretici eum primi typis ediderunt, videnturque illi
inseruisse quaecunque vel obscura vel in speciem
prave sonantia leguntur. Plurimis certe locis veram
Christi praesentiam astruit et transsubstantiationem
docet, ut ne ipse quidem interpolator id sub finem
dissimulet, dicens multa non cohaerere et praecedentia
sequentibus contradicere. Hoc inter alios
observavit Bartholomaeus Petrus Lintrensis, doctor
Theologus.
Dionisius PETAVIUS S. J. Theologicorum Dogmatum
tomo II, lib. VII, cap. 2, ante finem, Ratramni
 tanquam catholici nobilisque scriptoris auctoritate utitur,
explicans vocem Filioque, additam ad Symbolum
Constantinopolitanum: Quin etiam Ratramnus,
Corbeiensis monachus, in lib. II pro Romana Ecclesia
contra Graecos, quem circa annum 868 scripsit,
Photii tempore, tanquam ab illis objectum corrupti
symboli crimen diluit, etc. Ac subdit: Scripsit
autem Ratramnus, ut jam dictum est, post acceptam
Nicolai Encyclicam, quam ad Hincmarum et alios
episcopos in regno Caroli Calvi constitutos miserat
anno 867, ut eos hortaretur ad refellendas Graecorum
calumnias, adversus Romanam Ecclesiam objectas a
Michaele imperatore et Basilio in epistola quadam
ad se scripta.
Joannes DE LAUNOY, doctor Parisiensis, in dissertatione
de veteri ciborum Delectu, etc., pag. 13:
Graecorum objectioni sic respondet Ratramnus,
Corbeiensis monachus, in opere quod tunc episcoporum
auctoritate contra Graecos vir ille doctissimus
 conscripsit. Ex lib. IV hujus operis, etc. Inde prolixam
pericopen excerpsit.
Gilbertus MAUGUIN, regi a consiliis, in Historicae
et Chronologicae Dissertationis capite 17, ad annum
850. Hoc etiam anno Ratramnus, Corbeiensis monachus
non levis armaturae in Ecclesia Christi miles,
regio mandato obtemperans, duos libros de Praedestinatione
composuit. Quos ille primus luci
dedit.
Jacobus DE SAINTE BEUFVE, socius Sorbonicus ac
regius professor, tractatum de Eucharistia in Sorbonae
scholis ipse praelegens, Ratramnum multis iisque
non vulgari eruditione refertis egregie vindicat. Primo
quidem post Sigibertum, Trithemium, Espencaeum
et Sanctesium, inter ecclesiasticos scriptores orthodoxosque
locum obtinuisse Ratramnum, deinde catholicum
opus de Corpore et Sanguine Domini composuisse
docet; fretus non tantum Sigiberti et aliorum
 testimoniis, imo hisce potissimum rationibus
adductus. Altera est, septingentos per annos haeresis
haud insimulatum ab ullo scriptore, nedum damnatum
Ratramnum. Altera vero, neque ab ipso Berengario
haeresiarcha, neque ab ejus discipulis usquam
laudatum repereris. His accedit quod immunis
exstiterit liber ille Ratramni a censura consilii Vercellensis,
in quo Berengarii impium dogma simulque
Joannis Erigenae, sive Scoti, ejusdem farinae opuscula
aeterno anathemate fuere perculsa. Postremo
subjungit Sanbovaeus: Etsi opus illud de Corpore
et Sanguine Domini, quod Bertrami praesefert nomen,
genuinus esset ipsius fetus, minimeque corruptus,
interpolatusve, suum esse nihilominus Ratramnum
nostrum, vel suae haeresi faventem, ob naevos
eo in opere contentos, incassum persuadere conantur
haeretici: quippe qui continuo in Ecclesiae sinu
vixit, ac placide in ejus obdormivit communione.
Ait enim Facundus lib. X, cap. 5: Non ex levi sono
verborum, sed ex intentione dicentis aestimanda
 sunt quae dicuntur. Dicentis autem intentio, cum
jam persona defuncta est, ex communione religio
sius aestimatur. Et sane ab heterodoxorum calumnia
catholice defendi posset Ratramnus, non
secus atque olim Dionysium Alexandrinum vindicavit
Athanasius. Magni certe argumenti est (inquit
ipse in epistola de Dionysii sententia contra
Arianos) ne in hoc quidem illos verum dicere, sed
calumniis virum premere, quod ille nunquam ab
aliis episcopis de impietate convictus est, neque haeresim
propugnando ab Ecclesia secessit, sed in ea
cum pietate obdormivit; quodque ejus memoria hactenus
cum Patribus hucusque celebrata est, et in
catalogum relata; qui si cum istis ejusdem opinionis
fuisset, aut si scriptorum suorum rationem non
reddidisset, minime dubium quin eadem quae illi
passus fuisset. Tandem vero cum tam praeclara et
aperta in praefato Ratramni opere realem corporis
et sanguinis Christi praesentiam sub speciebus eucharisticis
 probent ac transsubstantiationem, obscuriora
proinde et difficiliora ad orthodoxum sensum
benigne queunt elucidari; ex Regula nimirum Facundi,
lib. IX, c. 5: Quemadmodum calumniantium
haereticorum est ex dubiis et obscuris quae
certa et manifesta sunt male interpretati, ita salvum
est prudentiae ac pietatis catholicae ex indubitatis
atque evidentibus et firmare ambigua et latentia
declarare. Si qui vero orthodoxi etiam aliud faciendum
putaverint, non sunt in hoc a prudentibus
imitandi.
Haec Acherius, qui praeterea monet eos libros a se
editos esse ex codice Thuaneo. Hunc codicem deinde
Baluzius contulit in bibliotheca Colbertina,
eumque diligentiae suae fructum retulit, quod in
nonnullis locis deprehendit Acherii librarium in Ratramni
opere exscribendo nimium ingenio suo indulsisse.