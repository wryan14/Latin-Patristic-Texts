RATRAMNI
CORBEIENSIS MONACHI
EPISTOLA DE CYNOCEPHALIS
AD RIMBERTUM PRESBYTERUM SCRIPTA.
(Apud Oudinum, de Script. eccles. tom. II.)
 Divinae gratiae muneribus honorato, plurimumque
in Christo diligendo RIMBERTO venerabili presbytero,
RATRAMNUS sempiternam in Domino Jesu Christo
salutem.
Quod nostrae petitionis memores effecti, scripsistis
nobis illa quae de Cenocephalorum  natura potuistis
cognoscere, non modice me laetificastis. Quod
vero ad ea quae postulastis minime rescripserim,
noveritis negligentiae torpore nequaquam hoc contigisse,
verum quia delatoris praesentia non affecerat,
suspensum fuisse. Nunc autem veniente fratre
Sarwardo ad nos et ad vos remeante, data occasione,
solliciti fuimus, breviter intimare quae nobis
videbantur super inquisitione vestra. Quaeritis enim
quid de Cenocephalis credere debeatis, videlicet
 utrum de Adae sint stirpe progeniti, an bestiarum
habent animas: quae quaestio compendiose ita potest
determinari. Si hominum generi deputandi sunt,
nulli dubium debet videri quod primi hominis de
propagine descenderint. Neque enim fas est humanam
credi aliunde deduci originem quam primi de
parentis substantia. Quod si bestiali generi connumerantur,
nomine tantum hominibus, non natura
communicant. Inter haec sciendum vero si contenti
fuerimus opinione nostrorum, videlicet ecclesiasticorum
doctorum, inter bestias potius quam inter
homines deputandi sunt, siquidem et forma capitis
et latratus canum, non hominibus sed bestiis similes
ostendit. Hominum denique est rotundum vertice
coelum aspicere, canum vero oblongo capite rostroque
 deducto terram intueri. Et homines loquuntur,
canes vere latrant. Verum quo litterae a vestra charitate
 nobis directae, dum naturam illorum diligentius
significarunt, nonnulla docuerint quae humanae
rationi potius quam bestiali sensibilitati convenire
videntur: scilicet quod societatis quaedam jura custodiant,
quod villarum cohabitatio testificatur;
quod agri culturam exercent, quod et frugum messione
colligitur; quod verenda non bestiarum more
detegant, sed humana velent verecundia, quae res
pudoris est indicium; quod in usu tegminis, non solum
pelles, verum etiam et vestes eos habere scripsistis:
haec enim omnia rationalem quodammodo
testificari videntur eis inesse animam. Nam cum
dicatur civitas esse coetus hominum eodem sub jure
pariter degentium, istique simul cohabitare per villarum
contubernia dicantur, civitatis distinctio talibus
 convenire non abs re creditur. Siquidem et collectione
sua multitudinem faciunt, et pariter habitare
nonnisi sub alicujus jure conditionis poterant.
Ubi vero jus aliquod servatur, consensu quoque
animorum una continetur. Neque jus aliquod potest
esse, quod consensus communis non decreverit.
Verum talem praeter moralitatis disciplinam nec
constitui, nec custodiri aliquando potuit. Jam vero
agros colere, terram proscindere, sementem rurali
fenori concredere, artis peritiam demonstrat. Quae
res nisi ratione praeditis haudquaquam favere cognoscitur.
Etenim rationis est causam requirere
singularum actionum, ubi causa: quae res pingues
efficiat terras, quae causa sementis ubertatem producat;
quarum sine scientia agricultura nunquam
 digne poterit exerceri. Porro tegumenta nosse conficere,
vel pelle, vel lana linoque, studium est rationalis
 animae. Nisi enim artificio quodam haec parari
non possunt, et artis scientia nonnisi rationali conceditur
animae. At pudenda velari, honestatis est
signum, quod non quaeritur nisi ab animo inter
turpe et honestum habente distinctionis judicium.
Erubescere namque nemo potest de turpitudine, nisi
cui contigit quaedam honestatis cognitio. Haec autem
omnia rationalis animae esse propria, nemo nisi
ratione carens negabit. Inter honestum turpeque
discernere, artisque scientia pollere, jura pacis
concordiaeque condere, nec sine judicio rationis nec
praeter acumen ingenii, fieri possunt. Qua de re cum
talia dicitis apud Cenocephalos videri, rationalem
eis inesse mentem reipsa testificamini. Homo vero a
bestiis ratione tantummodo discernitur. Quae, quod
 videtur inesse his de quibus loquimur, homines potius
quam bestiae deputandi videntur.
Huic intelligentiae non parum suffragari videtur
libellus de martyrio sancti Christophori editus.
Quemadmodum autem in eo legitur, hoc de genere
hominum fuisse cognoscitur, cujus vita atque martyrium
claris admodum virtutibus commendatur.
Nam et baptismi sacramentum divinitus illum consecutum
fuisse, nubis ministerio eum perfundente,
sicut libellus ipse testatur, creditur. Fama quoque
vulgante, plura feruntur quae hujusmodi hominum
genus rationis compos insinuare videntur. Isidorus
quoque cum de portentorum ex humano genere defluxorum
varietate loqueretur in libris Etymologiarum,
inter reliqua sic ait: Sicut autem in singulis
 gentibus quaedam sunt monstra hominum, ita in
universo genere humano quaedam monstra sunt
gentium, ut Gigantes, Cenocephali, Cyclopes, et caetera.
Hoc dicens manifeste signavit quod Cenocephalos
ex primi hominis propagine originem duxisse
fuerit opinatus. Nam sicut in singulis gentibus quaedam
contra legem naturae videntur procreari, ut
bicipites, trimani, pumiliones, hermaphroditae, sive
androgynae, vel alia perplura, quae tamen contra
naturae legem non fiunt, sed propria quodammodo
dispositione proveniunt, siquidem lex naturae Divinitatis
est dispositio. Sic quoque universi generis
humani ordini naturali videntur monstruosam inferre
procreationem illa, quae superius commemorata
sunt, hominum, prodigiosa portenta, vel alia plura,
 quae longum est commemorare, ut Pigmaei, Anticaudae,
quorum aliis cubitalis dicitur inesse statura
corporis, aliis plantarum conversio post crura, et in
plantis octoni digiti: Hippodes, qui humanam formam
pedibus miscent equinis; Macrobii, humanam
staturam pene duplo superantes; gensque feminarum
in India quinto anno concipiens, et octavum vitae
annum non excedens, et alia complura fatuque incredibilia.
Et quamvis ferantur ista ex humano genere
duxisse originem non tamen mox neque temere
homines ratione praeditos esse firmandum. De Gigantibus
 vero qui inter haec portenta numerantur,
homines fuisse de hominibus natos nemo fere qui
dubitet, quandoquidem divinarum auctoritate litterarum,
hoc astrui non ignoremus. Quibus Cenocephali
dum connumerantur, hoc etiam et de istis
sentiendum esse putatur, maxime si illa constiterint
quae de sancto Christophoro leguntur, ut quae fama
de eis vulgaris dispergit. Nec tamen ista dicentes
vel sentientes, consequitur ut quidquid de homine
procreatur, hominem quoque esse humanaeque rationis
ingenio praeditum. Verbi gratia, cum legatur
vitulus ex muliere procreatus, aut serpens editus de
femina. Proinde tamen neque vitulum, neque serpentum
illum, humanam animam vel rationalem
habuisse consenserim. Monstruosus quoque partus
 ille tempore regis Alexandri de muliere profusus,
cujus superior pars hominem proferebat, inferior
vero bestiarum formas diversarum viventiumque
protulerit. Nec tamen bestias illas, licet humano
semine procreatas, rationalem habuisse animam,
nisi rationis expers, unquam puto praebebit assensum.
Qua de re nec hos de quibus res agitur, propterea
quia duxerant originem ex hominibus, eos
continuo rationali pollere mente crediderim, si non
vel ea quae scripsistis, vel quae leguntur et feruntur
de iis talia, quomodo sentirem, moverent. Nunc autem
tanta tamque fortia videntur esse quae super his
dicuntur, ut his vel fidem non adhibere, vel contradicere
velle, pervicacia potius videatur esse quam
prudentia. Accedit ad haec, quod scripta vestra testantur,
 domesticorum omne genus animalium, quae
nostris in regionibus habentur, apud illos haberi.
Hoc vero fieri posse, si bestialem et non rationalem
animam haberent, nequaquam video. Siquidem homini
animalia terrae fuisse divinitus subjecta, Geneseos
lectione cognoscimus. Ut vero bestiae alterius a
se generis animantia, et maxime domestici generis,
curent, et eis diligentiam adhibeant, suisque cogant
imperiis subjacere et usibus parere, sicut nec auditum,
ita nec creditum cognoscitur. At vero Cenocephali,
cum domesticorum animalium dicuntur habere
multitudinem, eis minime convenit bestialis feritas,
quorum animalia domestica lenitate mansuefiunt.
Haec sunt quae de Cenocephalis arbitror sentienda.
Caeterum an et aliis sic sentire placuerit, an e diverso,
 non erit nostri judicii. De libro vero beati
Clementis quod interrogastis, non inter doctos viros
plenae auctoritatis habetur, quamvis non usquequaque
repudietur. Leguntur enim quaedam in illo,
nostro, id est ecclesiastico, dogmati non usquequaque
respondentia. Verum quae de gestis Pauli apostoli
scribuntur in illo, recipiuntur, ut pote nihil
quod doctrinae Christianae vel contradicat vel repugnet,
continente. Valere beatitudinem vestram semper
in Christo gaudemus, et ut memor sis nostri
deprecamur.