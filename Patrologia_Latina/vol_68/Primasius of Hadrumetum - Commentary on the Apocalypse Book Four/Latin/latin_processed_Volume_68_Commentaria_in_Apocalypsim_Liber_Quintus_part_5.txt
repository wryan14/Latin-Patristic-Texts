CAP. XXI.  
Et vidi, inquit, coelum novum et terram
novam. Nam primum coelum et terra recesserunt, et
mare jam non est. Isto fiet ordine quod superius
praeoccupando jam dixit vidisse se super thronum
sedentem, cujus a facie fugit coelum et terra. Judicatis
videlicet impiis atque damnatis, tunc figura
hujus mundi mundanorum ignium conflagratione
praeteribit, sicut factum est mundanarum aquarum
inundatione diluvium, ut coelo et terra in melius
 commutatis incorruptione et immortalitate sanctorum
corpora congrua utriusque mutatione qualitate
conveniat, mundusque in melius innovatus, apte accommodetur
hominibus etiam in melius innovatis.
Quod autem ait: Et mare jam non est, utrum maximo
illo ardore siccetur, an et ipsum vertatur in
melius, non facile dixerim. Coelum quippe novum
et terram novam futuram legimus (Isa. LV). De
mari autem novo aliquid me uspiam legisse non recolo.
Quod si forte ut assolet prophetica locutio propriis
verbis translata miscere, ac si quodammodo
velare quod dicitur, de illo mari potuit dicere, cujus
vocabulo hoc saeculum significasse cognoscitur. Jam
enim tunc non erit hoc saeculum vita mortalium turbulentum
ac procellosum, quod maris nomine figuravit.
 Et civitatem, inquit, magnam Jerusalem novam,
vidi descendentem de coelo, a Deo aptatam quasi novam
nuptam ornatam marito suo. Et audivi vocem
magnam de coelo dicentem: Ecce tabernaculum Dei
cum hominibus, et habitabit cum eis, et erunt ipsi
populus ejus, et ipse Deus erit cum eis. Et absterget
Deus omnem lacrymam ab oculis eorum, et mors jam
non erit, neque luctus neque clamor, sed nec ullus
dolor, quia priora transierunt. Et dixit sedens in
throno: Ecce nova facio omnia. De coelo descendere
dicitur ista civitas, quoniam coelestis est gratia, qua
Deus eam fecit, propter quod ei dicit etiam per
Isaiam: Ego sum Dominus faciens te (Isa. XLV). De
coelo quidem ab initio suo descendit, ex quo per
 hujus saeculi tempus gratia Dei desuper veniente per
lavacrum regenerationis in Spiritu sancto misso de
coelo, subinde cives ejus accrescunt, sed per judicium
Dei, quod erit novissimum per ejus Filium Jesum
Christum, tanta ejus et tam nova de Dei munere
claritas apparebit, ut nulla remaneant vestigia vetustatis,
quandoquidem et corpora ad incorruptionem
atque immortalitatem nova ex veteri corruptione
ac mortalitate transibunt. Hinc enim promittit,
dicens: Et absterget Deus omnem lacrymam ab
oculis eorum, et mors jam non erit, neque luctus,
neque clamor, sed nec dolor ullus: quae omnia non
huic, sed futurae vitae certum est convenire. Nunc
enim in hac vita quanto quis fuerit sanctior, sanctisque
desideriis plenior, tanto est in oratione fletu
 superior. Hinc legimus (Psal. XIV): Factae sunt mihi
lacrymae meae panes die ac nocte, et (Psal. XLVI),
Lavabo per singulas noctes lectum meum, hisque
similia. Et dixit mihi: Haec verba fidelissima sunt et
vera, et dixit mihi: Factum est. Haec credi oportet,
non exponi, praesertim quia sic dicit factum esse
de praeterito, ut dubitare quemquam non sinat de
futuro. Ego sum Α et Ω, primus et novissimus (Sup. 
I). Sicut in initio libri hoc esse testatus est, in hoc
tertio oportuit repeti, ut neque ante eum Deus, sicut
Isaias dicit (Isa. XLI), neque post eum alius credatur.
Ego sitienti dabo de fonte aquae vivae gratis. De hoc
fonte irrigat non credentes in via, quem vincentibus
ubertim hauriendum praebet in patria. Ne peregrini
in hac eremo siti deficiant, cum pluuntur, ut cives
 facti, ex torrente deliciarum Dei jugiter ebrientur.
Utrumque autem gratis, quia gratia Dei, inquit
Apostolus (Rom. VI), vita aeterna. Sequitur: Qui
vicerit, possidebit haec, et ero ei Deus, et ipse erit
mihi filius. Illam hic generationem memorat, de qua
Apostolus dicit (Galat. IV): Misit Deus Spiritum Filii
sui in corda nostra, clamantem, Abba Pater. Si autem
filii et haeredes, haeredes quidem Dei, cohaeredes
autem Christi. Spe autem salvi facti sumus (Rom. 
VIII). Cum per spem pervenietur ad rem, ipse Deus
erit electis aeternae beatitudinis praemium, quod ab
eo possessi possideant in aeternum. Dubiis autem et 
infidelibus. Duobus hoc loco debet intelligi, de quo
Jacobus apostolus (Jac. I): Vir, inquit, duplex animo,
inconstans est in omnibus viis suis. Et abominatis,
 et homicidis, et fornicariis, et veneficis, et his 
qui idolis serviunt, et omnibus mendacibus pars erit
in stagno ignis quod ardet, et sulphure, quod est mors
secunda. Haec vel vitia criminum, vel flagella poenarum
non exponenda sunt ut intelligantur, sed cogitanda
potius quomodo per Dei gratiam devitentur.
Et venit unus ex septem angelis, habentibus phialas 
septem, plenas septem plagis ultimis. Sicut in bono
universitas septenario saepenumero figuratur, sic et
in malo potest universitas plagarum eodem numero
comprehendi. Quod si illas quas superius memoravit
effusas, nunc asserit plenas, mirandum quomodo
mundo siluerit irrogatas, nisi forte hic sensum maluit
perstringere, quod se jam latius noverat digessisse,
 ut nec malorum omitteret mentionem, et intentionem
suam ad bonam mox Ecclesiae figuram diverteret,
de quibus cantat (Psal. XXVI): Credo videre bona
Domini in terra viventium. Sequitur denique: Et
locutus est mecum, dicens: Veni, ostendam tibi novam
nuptam, uxorem Agni, id est Ecclesiam. Et duxit me
in montem magnum et altum, et ostendit mihi civitatem
sanctam Jerusalem, descendentem de coelo a Deo. 
Haec est, testimonio Veritatis, civitas super montem
posita (Matth. V). Hinc Isaias (Cap. III): Erit, inquit,
in novissimis diebus praeparatus mons domus Domini
in vertice montium, et elevabitur super colles; sive
pro illius summitate justitiae de qua legimus (Isai. 
XLI): Justitia tua sicut montes Dei; sive quia montes
quidem et apostoli et prophetae nuncupantur.
 Omnibus tamen praecellens eminet Dominus Christus
tanquam mons in vertice montium, de cujus plenitudine
nos, inquit, accepimus, et gratiam pro gratia.
Et bene de coelo a Deo; tunc enim amplius decora
videtur, quando per Spiritum quo ejus sponsus
creditur conceptus et genitus, imaginem meruerit
portare coelestem. Ipsa ergo sponsa, quae et civitas.
Habentem, inquit, lumen claritatis Dei. Cui Dominus
dicit (Matth. V): Vos estis lux mundi, quae vox
omni corpori competit Christi, quam ex ore Veritatis
tunc apostoli susceperunt tempore meritisque
priores. Et quod illuminat eam simile est pretiosissimo
lapidi, quasi lapidi jaspidis, refulgenti in modum
crystalli. Cum sit diversi generis et coloris
jaspis et crystallus, bene tamen pro similitudine
 hic utrumque conjuxit, cumque pretiosissimis
mox comparat apidibus, cum Christo revelatum
vellet intelligi, de quo beatus Petrus: Lapidem,
inquit (I Petr. II), angularem pretiosum, in
fundamento fundatum. Et habet murum magnum et 
latum, qui habet portas duodecim, et in portis angelos
duodecim, et nomina scripta duodecim tribuum filiorum
Israel. Murus Ecclesiae Christus, quem et magnum
legimus et excelsum. Magnus Domino et laudabilis
valde, in civitate Dei nostri, in monte sancto
ejus, et excelsus Dominus super omnes gentes (Psal. 
XLVII; Psal. CXLIV; Psal. CXII). De muro autem Isaias
propheta dicit (Cap. XXVI): In die illa cantabitur
canticum istud in terra Juda: Urbs fortitudinis nostrae
Sion, Salvator ponetur in ea murus et antemurale.
 Aperite portas, et ingrediatur gens justa custodiens
veritatem; vetus error abiit. Uno spiritu eadem
continentes, similia narrate videntur. Sequitur denique
etiam de portis dicens: Et portas duodecim,
et in portis angelos duodecim, et nomina scripta
duodecim tribuum filiorum Israel. Scimus quidem
per duodecim apostolos Dominum nostrum universis
ad fidem introitum primordia aliter praebuisse. Hujus
tamen circumstantia loci ab hac nos intentione
revocavit, quando duodecim tribuum filiorum Israel
interposuit mentionem, tanquam duodecim patriarchas
primum hic intelligi volens, ex quorum stirpe novimus
universam Israelitarum gentem specialiter propagatam,
et ex quibus, secundum apostolum Paulum
 (Rom. XI), reliquiae per electionem gratiae salvae
factae sunt, adjungens (Ibidem) quoniam non repulit
Deus plebem suam, atque ideo duodecim patriarchas
in totidem portis debemus accipere, praesertim audientes
quod non tu radicem portas, sed radix te.
Evidenter enim dicit, et nomina scripta duodecim
tribuum filiorum Israel. Hinc enim Apostolus confidenter
clamat (Rom. IX): Qui sunt cognati mei secundum
carnem, qui sunt Israelitae, quorum adoptio
est filiorum, gloria, et testamentum, et legislatio, et
obsequium, et promissa, quorum patres et ex quibus
Christus secundum carnem, qui est super omnia Deus
benedictus in saecula. Angelos autem hic significari
puto illos seniores ac proceres quorum illa gens dispensatione
ac ducatu mirabiliter regebatur. Quod si
 deos saepe dici meminimus (Psal. XLVI), quid mirum
si angelos appellare credamus? Applicabitur, inquit
(Exod. XXII), ad deos; et (Psal. LXXXI), Ego dixi, dii
estis, et filii Excelsi omnes, ut universitatem totius
plebis complexus ostenderet, quae in praepositis constat
et populis. Ab Oriente portae tres, ab Aquilone
portae tres, ab Austro portae tres, ab Occidente portae
tres. Illum hic duodenarium numerum complectitur,
qui et in apostolis simul ac sedibus pro universitatis
plenitudine nobis insinuatur saepe sacratus. Sedebitis,
inquit, mecum super sedes duodecim, judicantes
duodecim tribus Israel (Matth. XIX). Impar enim, id
est, ternarius, per parem quaternarium multiplicatus,
id est, ter quaterni, duodenarium facit. Sequitur: Et 
muri civitatis habent fundamenta duodecim, et super
 ea, nomina duodecim apostolorum et Agni. Patriarcharum
praemissa mentione, apostolos memorat.
Cum noverimus Ecclesiam unum tantum fundamentum
habere, id est Christum, moveri non debemus
quid hic eam duodecim habere dicit. In Christo enim
apostoli meruerunt esse Ecclesiae fundamenta, de
quo Apostolus (I Cor. III): Fundamentum, inquit,
aliud nemo potest ponere, praeter id quod positum
est, Christus Jesus. In ipso etiam lux apostoli esse
dicuntur, cum eis dicit (Matth. V): Vos estis lux
hujus mundi, cum sol Christus sit, lux vera quae illuminat
omnem hominem venientem in hunc mundum
(Joan. I). Christus itaque lumen illuminans, illi autem
lumen illuminatum. Multa nobis similibus dictis
Scriptura sancta frequenter insinuat. Jacobus denique
 apostolus dicit (Jac. I): Voluntarie genuit nos
verbo veritatis, ut simus initium aliquod creaturae
ejus. Securus tamen Paulus apostolus praebendi (Sic)
alloquitur dicens (I Cor. IV): In Christo Jesu per
Evangelium ego vos genui. Generat autem Deus per
adoptionem gratiae, generat vero Paulus in Christo
vel sacramenti administratione, vel praedicatione
doctrinae, memor tamen divinae admonitionis, quae
dicit (Matth. XXIII): Nolite vobis dicere magistros
super terram, unus est enim magister vester qui in
coelis est. Similiter et patres. Idem Paulus alibi
dicit (I Cor. I): Nunquid Paulus pro vobis crucifixus
est, aut in nomine Pauli baptizati estis? ut omnium
fidelium intentionem et spem ab omnibus suspendens,
 in Deum salubri doctrina defigeret. Hoc sensu
psalmus (CXX) quoque cecinit, dicens: Levavi oculos
meos in montes, unde veniat auxilium mihi, montes
intelligi volens apostolos et prophetas, quos Sol justitiae
Christus principaliter irradiavit. Ac ne in nominibus
fidere putaretur, mox secutus adjunxit:
Auxilium meum a Domino, qui fecit coelum et terram
(Psal. CXX). Sicut etiam hic duodecim fundamenta
apostolos, in uno tamen fundamento Jesu
Christo vocatos debemus agnoscere. Ad hoc pertinet
quod etiam hic nomen Agni non siluit, dicens: Et
super ea nomina duodecim apostolorum et Agni.
Fundamenta itaque apostoli, sed in uno fundamento
Jesu. Et solus Christus sine apostolis jure dicitur
fundamentum, apostoli autem sine Christo fundamenta
 Ecclesiae nullatenus dicentur. Sic etiam caetera
quae huic loco comparationis gratia putavimus
applicanda. Meruerunt enim illi in Christo fideles
spiritaliter generare, quos sine ipsis solus Christus,
si vellet, incomparabiliter adoptaret. Meruerunt
etiam populorum in Christo esse magistri atque pastores,
sed ut coelesti Patri, magistro atque pastori
eorum servitus militaret. Illi ergo secundum mensuram
quam eis partitus est Christus beneficio Domini
sui, ipse autem Christus potentia singulariter naturali,
de quo dictum in Evangelio meminimus. Non
enim ad mensuram dat Deus spiritum (Joan. III), in
ipso enim inhabitat omnis plenitudo divinitatis corporaliter
(Colos. II), de cujus plenitudine nos omnes
accepimus (Joan. I), et gratiam pro gratia. Sequitur:
 Et qui mecum loquebatur, habebat arundinem auream 
ad mensuram, ut metiretur civitatem, et portas ejus, et 
muros ejus; et civitas in quadrato posita est, et longitudo
ejus tanta est quanta et latitudo. Superius sibi
Joannes dicit arundinem datam, tanquam praedicationis
dispensationem sibi commissam: nunc vero angelum
qui ei loquebatur, auream habere dicit arundinem,
ut metiretur, inquit, civitatem et portas ejus
et muros. Christum itaque oportet intelligi, qui est
sapientia Dei (I Cor. I) attingens a fine usque ad finem
fortiter, et disponens omnia suaviter (Sap. VIII).
Inde legimus (Prov. XVI): Accipite sapientiam sicut
aurum. Et revera soli Christo licet metiri civitatem,
qui unicuique fidelium spiritualium distribuit dona
gratiarum, qui etiam, sicut legimus, omnia in numero,
et mensura, et pondere disposuit (Sap. XI).
 Haec nimirum dimensio civitatis ab Apostolo memoratur,
cum dicit (Ephes. IV): Secundum mensuram
donationis Christi; itemque (Ephes. III): Mihi minimo
omnium sanctorum data est haec gratia in gentibus
evangelizare. Ideo sane civitas in quadrato posita,
et omni ex parte aequale dicitur dimensione locata,
qua nulla sinitur in aequali diversitate mutari. Perfecti
enim secundum Apostolum (I Cor. I) esse, idem
sapere, pacem habere, vere est in soliditate quadra
subsistere. Ipsa est civitas quam super montem aedificatam,
id est, super se fundatam, in Evangelio
Dominus protestatur (Matth. V). Ad hoc et Petro, qui
figuram totius gestabat Ecclesiae, dicit (Matth. XVI):
 Tu es Petrus, et super hanc petram aedificabo Ecclesiam
meam. Ac si diceret: Super me aedificabo te.
Petra enim erat Christus: sic ergo a petra Petrus,
sicut a Christo Christianus. Docens utique fugienda
humani erroris inventa, et sola divinae veritatis munimenta
sectanda. Et mensus est, inquit, civitatem
arundine stadiorum duodecim millia, longitudine et
latitudine et altitudine aequali. Hic est illa soliditas
veritatis invictae, qua Christi Ecclesia rite subnixa
circumferri non sinitur omni vento doctrinae (Ephes. 
IV). Duodenarius autem numerus centum quadraginta
quatuor conficit, per se subsummatus, duodecies enim
decus dipondius, centum quadraginta quatuor faciunt.
Sequitur autem: Murus autem dimensus est centum
quadraginta quatuor cubitorum, mensura hominis quae
 est angeli. Angelum hic Ecclesiam saepe poni aperta
locorum frequentia protestatur. Et quoniam ex hominibus
conquisita constat Ecclesia, et Christi promissionibus
sublimata, angelorum aequalitatem sperat,
omnisque ejus intentio eorum societati suspirat. Propterea
dicit mensura hominis quae est angeli, vel
quod illa civitas partim ex angelis ibi jam perpetua
felicitate manentibus, partim ex peregrinis, id est
hominibus constat plenius regnatura. Aliter sive quia
detractum coelesti habitationi angelorum quodam numero
transgressorum hominum, numero redemptorum
fidimus instaurandum. Facile enim uberiore
copia subrogabitur, non tamen minuetur. Hinc enim
in Deuteronomio canitur (Cap. XXXII): Statuit terminos
gentium secundum numerum angelorum Dei, etc.
 Et fuit aedificatio muri ejus ex lapide jaspide. Beatus
Petrus plebem exhortatur (I Petr. II), ut tanquam
lapides vivi aedificentur in domum spiritualem. Sequitur:
Ipsa vero civitas ex auro mundo similis vitro
mundo. Ad hoc inconvenientia quoque memorat, ut
omnibus similitudinibus uni singulari lapidi Christo
singularem deferens dignitatem, ut ei omnia doceat
militare. Quis enim nesciat aurum vitro merito differre
et colore distingui? Et licet novum non sit auro
Ecclesiam figurari, quae et in candelabris aureis et
phialis propter sapientiae cultum saepe concepta describitur,
hoc tamen permovet quod aurum mundum
vitro mundo consimilat. Illud autem significatum
existimo, quod praedixit Apostolus, dicens (I Cor. 
IV): Nolite ante tempus judicare, quoadusque veniat
Dominus, qui et illuminabit abscondita tenebrarum,
 et manifestabit consilia cordium. In vitro enim non
aliud manifestatur exterius, quam quod continetur
interius. Quocirca illud tempus hic liber annuntians,
quo sibi invicem cogitationes in alterutrum perspicaciter
declarantur, fidenter vitro aurum voluit comparare;
quidquid autem tunc inerit cogitationi sanctorum,
sapientiae fulget honestate decorum, cui
merito congruit comparatum. Nunc enim quantacunque
quis virtute praecellat, nemo scit hominum
quae sunt hominis, nisi spiritus hominis qui in ipso
est (I Cor. II). Aliter, vel quod vitrum pro suo modo
in genere suo prorsus emineat. Fundamenta autem
ex omni lapide pretioso. Et in cantico legimus Tobiae
 (Cap. XIII): Lapides pretiosi omnes muri tui. Et in
Isaia sic (Cap. LIV): Ecce ego sternam per ordinem
lapides tuos, et fundabo in sapphiris, et ponam jaspidem
propugnacula tua, et portas tuas in lapides
sculptos, et omnes terminos tuos in lapides desiderabiles;
et quomodo si exponeret quod dicebat, ne
terrenae fabricae ambitum carnaliter cogitares, subjecit
atque ait (Isai. XLV): Universos filios tuos doctos
a Domino, et multitudinem pacis filiis tuis, etc.
His beatus Paulus concinens sensibus, dicit (Ephes. 
II): Superaedificati super fundamentum apostolorum
et prophetarum, ipso summo angulari lapide Christo
Jesu, in quo omnis aedificatio constructa crescit in
templum sanctum in Domino. Primum fundamentum
jaspis. Hoc quod dudum dixit, fundamenta autem ex
 omni lapide pretioso, nunc enumerans nominatim,
excurrit. Secundum, sapphirus; tertium, chalcedon;
quartum, smaragdus; quintum, sardonyx; sextum, sardius;
septimum, chrysolithus; octavum, beryllus; nonum,
topazius; decimum, chrysoptasus; undecimum,
hyacinthus; duodecimum, amethystus. Istis similitudinibus
lapidum omnium, significantur decora ac firmamenta
virtutum quibus et unusquisque sanctorum
spiritaliter perornatur; et in ipso tota civitas iisdem
tanquam lapidibus et robore firma, et varietatis cultu
compta describitur. Et duodecim portas, singulae ex
singulis margaritis. Quod de uno fundamento Christo
et duodecim apostolis Agni satis superque diximus,
hoc etiam de una margarita, id est, Christo, quam
negotiator inveniens venditis omnibus comparavit
 (Matth. XIII), et de duodecim decet considerare legentem.
Et plateas ejus ex auro limpido, sicut vitrum 
limpidum. Jam dixerat quod civitas ex auro mundo,
similis vitro mundo, vel quod fundamenta ejus sint
ex omni lapide pretioso. Quod ad potentes Ecclesiae
aestimo referendum. Nunc de plateis adjecit dicens,
et ipsas ex auro limpido sicut vitrum, inquit, limpidum,
tanquam plateae ad descriptam dudum non pertineant
civitatem; sed illos hic parvulos significari
conjicio, de quibus nunc dicitur (Psal. CXXXVIII):
Imperfectum meum viderunt oculi tui, et in libro tuo
omnes scribentur. Itemque (Prov. III), Et cum simplicibus
sermocinatio ejus, quod scilicet ipsi quoque
hoc munere non fraudentur, suasque cogitationes
vice mutua contemplentur. Sicut enim plateae inferiori
 loco poni, sic tales humili videntur loco salvari:
quod si in plateis latitudo intelligenda est charitatis,
diversis voluit vocabulis significare perfectos.
Tunc autem jam nullus ibi indignus, nullus invenietur
parvulus aut infirmus, licet alius alio praemiorum
clarius emineat disparilitate sublimior: stella enim
ab stella differt in claritate, ait Apostolus (I Cor. XV),
sic et resurrectio mortuorum. Templum autem in ea
non vidi, Dominus enim Deus omnipotens et Agnus
templum illius est. Sicut membris singulis corpus exstruitur,
sic pretiosis lapidibus templum, et quoniam
non vult nos materialibus machinis deditos, carnale
aliquid hic ex inolita consuetudine cogitare, ab hac
nos intentione suspendens, dicit: Templum in ea
 non vidi, Dominus enim Deus omnipotens et Agnus
templum illius est. Ecclesia enim, praesertim remotis
jam zizaniis, in solis electis exsultans, in Domino
sacrata manet, tanquam in templo tutius requiescens,
ut a quo existendi sumpsit originem, et redemptionis
experta est lenitatem, in ipso beatam quoque obtineat
mansionem. His enim tribus omnis ejus summa
perficitur esse, nosse, diligere. Deus autem eam condidit
informandam, illuminavit vocatam, beatificavit
electam, cum se facit promissa glorificatione habitare
perfectam, non jam per fidem ambulantem, sed in
specie congaudentem. Et civitas, inquit, non eget
sole et luna, ut luceant ei; nam claritas Dei illuminat
eam, et lucerna ejus Agnus est. Volens nos ab usitata
diurni nocturnique luminis vicissitudine omnino suspendere,
 et ad illud lumen incommutabile revocare,
dicit: non eget sole et luna; nec eodem ordine illam
irradiari asserit civitatem, sed longe meliore et ineffabili
luce, Sole scilicet justitiae, quem propheta
memorans dicit (Malach. IV): Et sanitas in pennis
ejus. Ipse est enim verus filius, et vita aeterna, veraque
lux quae illuminat omnem hominem venientem
in hunc mundum (Joan. I). Quod qui in hoc saeculo
in Deitate nec oculus vidit, nec auris audivit, nec in
cor hominis ascendit (I Cor. II), melius ac quod hic
dixit, explicari non potuit: Claritas, inquiens, Domini
illuminat eam, et lucerna ejus Agnus est; quid
enim potissimum daretur vincenti, quam ut ipsum
mereatur munerum largitorem potiri? Ipso quippe
lumine fruetur in patria, quo nunc regimur gradientes
 in via: eodem informati inter bona et mala
discernimus, quo tunc beatificati sola quae bona sunt
cernimus. Et ambulabunt, inquit, gentes in lumine
ejus, et reges terrae afferent claritatem suam in eam.
Hoc sane voluit his dictis intelligi, quod idem ipse
Agnus sit peregrinantibus via, qui tunc civibus vita.
Quidquid enim adepti fuerint dignitatis, debitis necesse
est laudibus honori conferant largitoris. Reges
autem hic spiritales dicit, de quibus legimus: Potens
est, et dat virtutem regibus nostris, et exaltavit cornu
Christi sui (I Reg. II). Et portae ejus non claudentur 
die, nox enim ibi non erit. Lumen Agni perpetuum,
imo ipsum pro lumine sempiternum, in illa
civitate sublato noctis tempore memorat profuturum,
sicut Isaias: Erit, inquit, (Cap. LXVI), eis mensis ex
 mense, et sabbatum ex sabbato, in mense significans
lumen, propter plenissimum lunae fulgorem,
in sabbato perpetuam requiem. Ac si diceret: lumen
eis ex lumine, et requies aeterna eis continuatur
ex requie. Quod autem portae non claudentur,
plenissimae securitatis judicia declarantur. Non enim
ibi jam dicitur, Vigilate et orate, ut non intretis
in tentationem (Matth. XXVI), sed potius, Vacate
et videte quoniam ego sum Dominus (Psal. XLV).
Ibi honeste diligitur quod videtur, sine cessatione
laudabitur quod amatur; ibi nec marcescit quisquam
otio, nec fatigatur laudis perpetuatae negotio. Et 
ponent honorem et majestatem gentium in ea. Eo quod
ex omnibus gentibus congreganda. Et non intrabit in 
 ea omne immundum, et faciens abominationem vitae,
nisi qui scripti sunt in libro vitae Agni. Futuri temporis
circumscribit Ecclesiam, quando non sicut nunc permixtos
cum bonis cohabitantes patitur malos, quia
soli cum Christo boni regnabunt, cum quo et in quo
eadem Jerusalem coelestem matrem omnium fideliter
permanebunt. In ejus sane Agni libro dicit scriptos,
qui dicit: Gaudete, quia nomina vestra scripta sunt
in coelo (Luc. X). Sequitur: