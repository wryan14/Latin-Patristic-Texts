CAP. XI.  
Dedit mihi, inquit, arundinem auream similem
virgae, dicens: Surge et metire templum Dei,
et aram Dei, et adorantes in eo. Surge. Affectus excitationis
indicitur Joannis vel Ecclesiae coaptandus,
ut impedimentis saecularibus enodati, aeternorum bonorum
simus officiis aptiores. Metire templum, et
aram, et adorantes in eo. Ecclesiam jubet, id est
templum Dei praemissa divinorum mensura donorum
spiritaliter informare, praecipue in ara, id est in fide,
sine qua impossibile est placere Deo (Heb. XI). Adorantes
autem in eo expressius inculcavit, quia in
spiritu et veritate student Dominum adorare, ut in
veritate credulitas, et in spiritu vita probabilis clareat.
 Nam et Pater, inquit, tales quaerit qui eum
adorent, veros adoratores. Aliter: In ara sacerdotes,
in templo fideles significat. Multi enim superficie
tenus adorare videntur, et in libro non scribentur.
Hoc significans sequitur: Aram autem quae est a foris
templi, ne metiaris. Omnis enim gloria ejus filiae
regis intrinsecus (Psal. XLIV); quoniam data est gentibus,
et civitatem sanctam calcabunt mensibus quadraginta
duobus. Credulitatis malae doctrinam et consuetudinis
infaustae contagia in haereticis, Judaeis et
gentibus foris jubentur expelli, quoniam ad Sancta
sanctorum tales indignum est properare. Quid enim
mihi, ait Apostolus (I Cor. V), de his qui foris sunt
judicare? Omnes enim Judaei, haeretici atque gentiles
Ecclesiam diversis modis indesinenter impugnando
 quasi conculcant. Numerus autem mensium non novissimam
tantum persecutionem significat, sed etiam
Christianitatis tempus omne designat, propter sex
mundi aetates et septem dies, quibus praetermeantibus
et remeantibus, omne tempus evolvitur. Nam
sexies septem, quadraginta et duo efficiunt, sed ad
utrumque arbitror referendum. Et dabo, inquit, duobus 
martyribus meis, ut prophetent diebus mille ducentis
sexaginta, saccis amicti. Quod dixerat, Oportet
te iterum prophetare, hoc est, dabo duobus testibus
meis, et prophetabunt. Quod est enim Joannes, hoc
duo testes, id est, Ecclesia duobus Testamentis praedicans
et prophetans. Aliter: Duo genera esse martyrii
Veritas protestatur, unum in habitu, alterum in
actu. In habitu, soli Deo cognitum, corde gestatur,
 etiamsi aliquando patiendi tempus minime suffragatur.
In actu vero etiam publice coram hominibus
adimpletur, quando opportunitas persecutionis innascitur.
Aliquando enim videtur martyrium deesse
animo, aliquando in aliis animum deesse martyrio.
Hinc beatus Cyprianus dicit: Primus est victoriae titulus,
gentilium manibus apprehensum, Dominum
confiteri: secundus ad gloriam gradus est, cauta secessione
subtractum Domino reservari. Illa publica,
haec privata confessio est. Ille judicem saeculi vincit,
hic contentus Deo suo judice, conscientia pura cordis
integritatem conservat. Quod etiam de duobus filiis
Zebedaei manifestissime comprobatur, quod Jacobus
ab Herode necatus, publica confessione martyrio dedicatur:
 frater vero ejus Joannes Evangelista (Act. 
XII) secreto apud Dominum martyrio coronatur.
Claret quippe, Dominum pridem utrisque dixisse:
Calicem quidem meum bibetis (Matth. XX), unus videlicet
in actu, alter in habitu. Saccis amictos, in
exomologesinis humilitas ostenditur. Proinde quod
non de futuris, sed de praesentibus loquitur, dicens:
Hi sunt duae olivae, et duo candelabra, consistentia sub
conspectu Domini terrae. Quod potest de Ecclesia accipi,
quae duorum Testamentorum lumine radiata formatur.
Et de memoratis duobus martyrii generibus,
quae in diversis membris divinitus tribuuntur armatis.
Nam et duo candelabra, Ecclesia est, sed pro numero
testamentorum dixit duo, vel quod ex circumcisione
et praeputio conquisita, lapidi cohaerens angulari
 consistat, ita et ex septem candelabris, si unum
vel amplius pro locis nominet, tota Ecclesia est. Et
si quis eos vellet nocere, ignis exiet de ore eorum, 
comburens inimicos eorum, et si quis eos vult laedere,
sic oportet et illum occidi. Hoc est, si quis Ecclesiam
laedere cupit, ejusdem laesionis reciprocante judicio,
igne consumitur condemnatus, hoc recipiens juste,
quod ingerere affectat injuste. Sive in bono precibus
oris Ecclesiae igne spiritaliter consumitur in melius
commutandus, cum errore pereunte homo salvatur
ab errore conversus. Hi habent potestatem claudere
coelum, ne imbrem pluat in diebus prophetiae ipsorum. 
Habent, ait, non, habebunt, tanquam modo non habeant.
Data quippe omni potestate in coelo et in terra
Filio hominis (Matth. XXVIII), etiam de ejus corpore
 quod est Ecclesia, intelligi potest, quod coelum claudat,
quando ab ea in terra sterili benedictio non descendit,
sicut Dominus de parte vineae suae dicit (Isa. 
V): Et nubibus meis mandabo, ne pluant super eam
imbrem. Potestatem habent omnium aquarum convertendi
eas in sanguinem, et ferire terram in omni plaga
quotiescunque voluerint. Non solum aquas suspendunt,
sed etiam quae descenderant, inutiles faciunt, hoc
est, vertere aquas in sanguinem, propter eos qui ea
quae Ecclesia spiritaliter examinanda tradit, carnaliter
sapiunt, meritoque ab Ecclesia justo anathemate
percussi, moriuntur: et unde aliis spiritalis vita et
profectus accedit, inde ipsi defectum mortis incurrunt;
sapere enim, ait Apostolus (Rom. VIII) secundum
carnem, mors est. Bonus ergo odor Christi de Ecclesia
 fragrans, aliis odor mortis cedit in mortem, aliis
odor vitae in vitam (II Cor. II). Hinc etiam dicitur
terrenos plagis percutere, cum pro diversitatibus meritorum
atque peccantium ligandi ac solvendi potestate
percepta, recta singulos sanctione dijudicat. Et
cum finierint martyrium suum, bestia quae ascendit de
abysso, faciet cum eis bellum, et vincet eos et occidet
eos. Hic liquido claret, ante novissimam persecutionem
haec fieri, cum dicit, dum finierint martyrium
suum, utique illud quod perhibent usque ad revelationem
bestiae, quae ascensura est ex abysso, id est
ex latebris nequitiae cordis Judaeorum. De tribu enim
Dan Antichristus traditur nasciturus. Vincet eos,
dixit, in his qui succubuerint. Occidet autem, illos
 significans qui pro Christi nomine laudabili patientia
fuerint interempti. Et corpora eorum ponet in medio
civitatis illius magnae quae vocatur spiritualiter Sodoma
et Aegyptus, ubi et Dominus eorum crucifixus est. Alia
translatio corpus posuit. Duorum dixit corpus unum,
aliquando in subsequentibus corpora, ut et numerum
Testamentorum servaret, duoque martyria, et Ecclesiam
unum corpus ostenderet; non solum de occisis,
sed et de vivis dixit. Projicietur, id est spernetur,
sicut projecisti sermones meos retro (Psal. XLIX). In
medio, hoc est in promptu. Illa scilicet Jerusalem,
quae occidit prophetas, juxta verbum Domini increpantis
(Matth. XXIII), et ad se missos lapidavit, meritoque
reprobari, non instaurari promeruit. Et videbunt 
de populis et tribubus, linguis et gentibus, et
 corpora eorum non sinent poni in sepulcris. Cum corpora
prohibentur locis debitis recolligi, dies memoriae
ipsorum non sinunt sacra viventium celebritate
signari. Aliter vota talium exprimuntur, quibus impii
Ecclesiam Christi de mundo nituntur auferre, sicut
psalmus dicit (Psal. CVIII): Et non sit in memoria
nomen amplius, quod licet implere non valeant,
noxiam tamen exerunt voluntatem. Et inhabitantes, 
inquit, terram, gaudebunt super eos, et jucundabuntur,
et munera invicem mittent, quoniam hi duo cruciaverunt
eos qui inhabitant terram. Mirum non est, si terrena
sapientes, justorum mortibus gaudeant: nam
praeter plagas quibus propter testamentum Dei humanum
genus arguetur, etiam visus ipse justorum
gravat injustos, sicut scriptum est (Sap. II): Gravis
 est nobis etiam ad videndum, non solum gravat, sed
etiam tabescere facit. Hinc psalmus (Psal. CXI): Peccator
videbit et irascetur, dentibus suis fremet et
tabescet. Et post tres dies et dimidium, spiritus vitae a
Deo intravit in illos, et steterunt super pedes suos: et 
quicunque eos viderunt, pertimuerunt. Tres dies et
dimidium possumus intelligere tres annos et sex
menses, quos in ultima hebdomada Danielis quoque
prophetia (Dan. IX) praenuntiat adfuturos. More Scripturae
loquentis utentes, quod dictum legimus de
quadraginta diebus quibus exploratores terram Chanaan
circuierunt (Num. XIII), annus pro die reputabitur,
ut hic versa vice dies pro anno positus agnoscatur.
Et ne ex incerto nostrae expositionis surgat
intentio, oportet ipsius loci verba cum congrua expositione
 nos principaliter ponere, si quomodo valeamus
hujus loci abdita penetrare; cum enim de
septuaginta hebdomadibus loquitur, sic ait (Dan. IX): Ut iterum aedificetur Jerusalem, usque ad Christum
ducem hebdomades sexaginta duae erunt, et
post hebdomades sexaginta duas occidetur Christus,
et jam non erit ejus populus qui eum negaturus
est, et civitatem et sanctuarium dissipabit populus
cum duce venturo (Ibid.). Et post paululum: Confirmabit,
inquit, pactum multis hebdomada una, et in dimidio
hebdomadis deficiet hostia et sacrificium, et in
templo erit abominatio desolationis. Haec cum ad primum
Christi referantur adventum, in quo et peracta
sortiuntur effectum, illud tamen quod post divisionem
 hebdomadarum, quam secretiore supernae inspirationis
typo distribuit, primum memorans septuaginta,
postea sexaginta duas, postremo unam, quam et ipsam
in duas dividit partes, non incongrue et ad finem primi
adventus Christi hebdomada ipsa finalis aptatur,
quando et secundus inchoatur. Quod ut clarius disseratur,
ad utrumque puto cum congrua expositione
necessario referendum. Nam quod post septuaginta
et sexaginta duas hebdomades Christus veniens occidatur,
seque occidentes reprobans, sicut dictum
est, eadem gens non ejus, et quod confirmaverit
pactum multis hebdomada, cum omnia Testamenti
Veteris dicta vel gesta, quae Christi adventui typice
serviebant, ipsius praesentiae veritate completa sunt,
qui finis est legis (Rom. X), recte quidem accipitur;
 praecipue tamen etiam ad finalem mundi decursum hujus
hebdomadis intelligentiam pertinere convenienter
existimo, cum ibidem mox audio: Et in dimidio hebdomadis
deficiet hostia et sacrificium. Nam et in subsequentibus
dicit (Dan. IX), quia in tempus temporum et
dimidium temporis. Et cum completa fuerit dispersio
manus  populi sancti, complebuntur
universa haec; et post paululum: Cum ablatum, inquit,
fuerit juge sacrificium, et posita fuerit abominatio
in desolatione, dies mille ducenti nonaginta,
qui numerus circa trium annorum et sex mensium
curricula diversatur, quando maxime illa duo martyrii
genera, quae in habitu actuque constare praemisimus,
sic dimidio hebdomadis praedicationis Eliae
firmantur, ut nullo possint venturae mox persecutionis
 impetu dejici, quia sicut tunc acrior persecutio,
ita in militibus Christi invicte certantibus enitebit
amplior fortitudo. De ipsis enim et Joannes dicit:
Et dabo duobus martyribus meis, ut prophetent
diebus mille ducentis sexaginta, saccis amicti. Licet
enim residuis tribus annis et sex mensibus ante Antichristi
violentiam, aut secessione locorum tanquam
mortui cedant, aut congrue latibulis recepti non
pareant, eo quod divinitus moniti delitescant: sic
tamen stabiliri, ejusque pugnae certamine instaurato
reddendi narrantur, ut per spiritum vitae super pedes
suos stabiles perseverent, quando novissima vel
praedicatione vel persecutione confirmabit pactum
multis hebdomada una, sed etiam aliis martyrio consummato
peremptis, aliisque fugatis, pro unius compage
 corporis ipsi resurgere praedicentur, eo quod
uno spiritu armati, et una fide fundati, spiritaliter
demigrant, quia si quid patitur unum membrum,
compatiuntur omnia membra (I Cor. XII). Propterea
et Dominus de Joanne dicit (Luc. I): In spiritu et
virtute Eliae; vel illud (Matt. XVII), Elias jam venit,
et fecerunt ei quaecunque voluerunt, Joannem volens
hoc dicto intelligi, de quo nascituro promiserat, quod
in spiritu et virtute Eliae fuerat praecursurus, ut per
ejusdem spiritus gratiam et unius officii formam alteram
pro altera cognoscatur aptius insinuare personam,
Eliae scilicet pro Joannis, quia sicut ille in
primo, ita iste in secundo praecedit adventu. Hic et
Dominus, Elias, inquit (Ibid.), veniet, et ipse restituet
 omnia. Quando enim implebit promissa, tunc restituet
adumbrata. Tunc etiam confirmabit pactum
multis hebdomada una, quae omnia in ipsius Eliae
persona prophetice cognoscuntur quondam fuisse
praemissa, quando eodem temporis intervallo, id est
tribus annis et sex mensibus, ne plueret latuit (III
Reg. XVII); divinoque nutu iterum pluvias impetraturus,
apparuit; et per sacrificium quod oblatum
fuerat, aversos Israeliticae plebis animos Deo reconcilians
acquisivit (III Reg. XVIII). Nec frustra hic
ipsius quoque pluviae factam existimo mentionem, nisi
ut de praecedentibus exspectemus futuris reddenda
sit operibus veritatem (Sic), aliis videlicet residuis
tribus annis et sex mensibus, persecutione Antichristi
occiso Elia, grassante, antequam medio hebdomadis
 hostiam dicit sacrificiumque deficere, quod in
Ecclesia nunc solemniter immolatur, Antichristi scilicet
tunc saevitia praevalente. Ipso denique praedicante,
in Christum Judaei sunt credituri, quo increpante,
ab idololatria quondam meruere converti. Jam
nunc quaeri potest utrum ad tempus trium annorum
sexque mensium praedicatio Eliae, horum resurrectio
debeat coaptari, an ad residuos tres annos persecutionis
Antichristi, propter quod praemisit: Et corpora
eorum non sinet poni in sepulcris, et inhabitantes
terram gaudebunt super eos, et caetera quae aut
praeoccupata narrantur, cum futura tanquam praeterita
conscribuntur, aut ideo forsitan ambigue contexuntur,
quia et in dimidia hebdomada praedicationis,
et in dimidia hebdomada persecutionis tales futuri
 non deerunt. Et in illa hora factus est magnus terraemotus,
et decima pars civitatis cecidit, et occisa sunt a
terraemotu numero septem millia hominum. In terraemotu
persecutionem aut recapitulando significat, aut
clarius illis visis, qui jam mortui putabantur,
exaggeratam fuisse denuntiat. Hora enim est
omne tempus, et denarius numerus perfectus
est, et septenarius. Quod si non esset, a parte
totum intelligendum erat. Dicit enim civitatem
in parte scilicet malorum interisse collapsum, ita
ut etiam illi intelligantur, et de quibus legimus (I
Joan. II): Ex nobis exierunt, sed non fuerunt ex nobis.
Nam si fuissent ex nobis, permansissent utique
nobiscum. Duo quippe sunt aedificia, unum supra
petram, alterum super arenam (Matth. VII), hoc dicit
 cecidisse. Et reliqui in timorem sunt missi, et dederunt 
claritatem Deo coeli et terrae. Isti sunt supra petram
aedificati (Luc. VI), qui aliis terraemotu, id est persecutione
cadentibus de stabilitate sui recta, Deum
confessione clarificant. Finita recapitulatione, quam
praetermisso septimo angelo ingesserat, repetit ordinem,
dicens: Vae secundum abiit, et ecce vae tertium
veniet cito. Dixerat enim, confecto praelio locustarum,
vae unum abiisse, et altera dicit duo venire, ne statim
tertium describere putaretur, quoniam recapitulandum
erat. Nunc finita ipsa recapitulatione, vae
inquit, secundum abiit, non recapitulationis, sed
equorum: quibus descriptis, vae non reddiderat.
Vae ergo secundum abiit, equorum est, quod sequitur
 tertium vae. Et septimus angelus, in quo finis:
hinc videtur duos fines fecisse, unum recapitulationis,
alterum ordinis. Dicit enim finem in resurrectione
tertium, et indicit alterum, qui pugnae debebatur,
dicens: Vae secundum abiit, et ecce vae tertium
veniet cito. Et septimus angelus tuba cecinit, et factae
sunt in coelo voces magnae, dicentes: Factum est regnum
Dei nostri et Christi ejus, et regnabit in saecula
saeculorum. Et viginti quatuor seniores qui in conspectu
Dei sedent in sedibus suis, ceciderunt in facies suas, et
adoraverunt Deum, dicentes: Gratias agimus tibi, Domine
Deus omnipotens, qui es, et fuisti, quod potestatem
tuam magnam accepisti, et regnasti. Et gentes
iratae sunt, et advenit ira tua, et tempus mortuorum
judicare, et reddere mercedem servis prophetis, et timentibus
 nomen tuum, pusillis et magnis, atque exterminandi
eos qui terram corruperunt. De senioribus
satis fuerit superque praemissum, quid intelligi debeat.
Initium autem nunc memoravit, et finem dispensationis
Christi: nam dicendo, regnasti, et gentes
iratae sunt, primum Christi demonstrat adventum.
Quod vero sequitur, Venit ira tua et tempus mortuorum,
vel, sicut alia translatio habet, quo  mortuis
judicetur, secundus adventus ostenditur, quando
et mercedem sancti et prophetae timentesque nomen
ejus recipiunt pusilli et magni, perfecti et parvuli,
quia imperfectum meum, inquit, viderunt oculi tui,
et in libro tuo omnes scribentur (Ps. CXXXVIII). Et ne
sibi impunitatem mali promitterent, subjecit: Atque
exterminandi eos qui terram corruperunt, sicut
 psalmus dicit (Psal. XXXIII): Vultus autem Domini
super facientes mala. Ecce, inquit, vae tertium venit
in voce septimi angeli; et cum cecinisset, non nisi
Ecclesiam dixit laudantem Dominum et gratias agentem,
unde intelligimus bonorum remunerationem non
esse sine vae malorum. Inde psalmus (Psal. II): Cum
exarserit, inquit, in brevi ira ejus, utique super malos,
beati omnes qui confidunt in eo. Sic et nunc ipsa
Ecclesia dicit: Venit ira tua et tempus mortuorum judicare,
et dare servis tuis mercedem, etc. Hoc est vae novissimum.
Recapitulata sane Domini nativitate corporea,
eadem aliter ac latius dicturus insinuat. Et apertum
est templum Dei in coelo, id est Ecclesia. Templum
Dei, Christi corpus intelligi potest. Unde idem
Dominus: Solvite, inquit (Joan. II), templum hoc,
 et in tribus diebus resuscitabo illud. Aliter hic sub
multiplici significationum varietate certa potest intelligentia
vestigari, ut unaquaeque res suae proprietati
aptius reddita, lucidius possit agnosci. Cum enim
arca plerumque significet Ecclesiam, hic in templo
arcam testamenti aliquid altius intelligendum admonuit;
dicendo etiam in coelo, secretum nos aliquid penetrare
persuadet, ut iste sit intellectus: templum
Ecclesia; arca testamenti mysterium incarnationis
Christi qui ad mortem illius arcae et tabulas intra se
testamenti gerebat, qui legem non solvere venerat,
sed adimplere (Matth. V). Quotquot enim promissiones
Dei sunt, ait Apostolus (II Cor. I), in illo est. Et
unam auream habentem manna (Hebr. IX): quia spirituale
 pabulum intra corpus sapientiae fulgore decorum
gerit intellectum aliis praerogandum. Panis
enim Dei est, qui de coelo descendit et dat vitam
mundo (Joan. VI). Et virgam Aaron, eo quod intemerata
virgine singulariter novo ortu progenitus, intra
tectorium carnis instar amygdalae, omnes thesauros
sapientiae et scientiae penes se habere narratur
(Colos. II) absconditos. Hinc psalmus: Exsurge, inquit,
Domine, in requiem tuam, tu et arca sanctificationis
tuae, et caetera quae eidem concinunt sensui.
Sic enim promittit Deus per Jeremiam aboleri arcam
testamenti de cordibus hominum, illam utique Hebraeorum,
et Jerusalem, id est Ecclesiam vocari thronum
Domini, dicens: Cum multiplicati fueritis et
creveritis super terram, dicit Dominus, non dicent
 jam, arca testamenti Domini, neque ascendet super
eor. In illis diebus et in tempore illo vocabunt Jerusalem
thronum Domini, et congregabuntur ad eam
omnes gentes in nomine Domini (Jerem. III). Et facta
sunt fulgura et voces et tonitrua et terraemotus et grando
magna. Fulgura, virtutes, quibus suos Christus Dominus
fecit fulgere discipulos. Voces et tonitrua,
praedicationes, quibus tanquam nubes apostoli populis
intonabant. Terraemotus strepitus, concitatus populorum,
qui persecutiones crescentis Ecclesiae saepius
ingerebant. Grando semper se plus frangendo fluctibus
illisa nocet, seque vastando comminuit. Sic
etiam saeva gentilium multitudo, quae fidem Christi
persequebatur, ipsum postea sectando, facta est numero
vel parva vel nulla. Haec dixerat facta et in
 descriptione praedicationis septem angelorum ab ipso
adventu Domini, et generaliter ab origine in finem;
deinde per partes quemadmodum facta sint, ita et
nunc ut templum Dei in coelo apertum sit, et pugnae
secutae, dicens: