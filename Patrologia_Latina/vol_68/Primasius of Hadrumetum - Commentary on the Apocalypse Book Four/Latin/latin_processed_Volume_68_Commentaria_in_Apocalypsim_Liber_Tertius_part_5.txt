CAP. XII.  
Signum magnum visum in coelo. Quod
nunc quoque videtur in Ecclesia, id est sapientiae Dei
humanam naturam sancto Spiritu operante conjungi,
et ex utraque unum eumdemque Christum mediatorem
Dei et hominum fieri, praedicari vel credi, ipso
dicente (Joan. II): Solvite templum hoc, et in tribus
diebus resuscitabo illud; et evangelista, Ipse autem
dicebat de templo corporis sui. Mulier amicta sole, et
luna sub pedibus ejus. Frequenter dictum est genus
in multas dividi species, quae unum sunt, nam quod
 est coelum, hoc est templum in coelo, hoc mulier
amicta sole, et luna sub pedibus ejus, id est Ecclesia
Christo induta, propter ejus dilectionem mutabilia
cuncta calcantem. Neque enim his mutabilibus rapitur,
quae stabili cohaerens bono veraciter dicit (Psal. LXXII): Mihi autem adjungi Deo bonum est. Hinc
illae voces sunt quas de Ecclesia legimus (Cant. VI):
Speciosa sicut sol, perfecta sicut luna; et iterum: Sic
ut luna perfecta in aeternum, et testis in coelo fidelis
(Psal. LXXXVIII). Peregrinantem sane Ecclesiam dicit;
aliter, post humanam Christi nativitatem vidimus
multas haereticorum easdemque falsas proferri
sententias. De hoc namque templo aliud Valentius,
aliud Bardezanes, aliud Apollinaris, aliud Nestorius
 aliud Eutyches, aliud Timotheus Hilarus, haeresiarchae,
prout libuit mentiti, dixerunt, ut tanquam veritas
de terra orta sit et pugnae secutae sint, ut unde
orthodoxi et fideles acquirunt praemium, inde haeretici
male de Christi incarnatione sentientes, incurrant
damnationis aeternae supplicium. Hinc de ipso a
Simeone dictum in Evangelio (Luc. II) meminimus:
Ecce positus est hic in ruinam et in resurrectionem
multorum in Israel, et in signum cui contradicetur.
Et in capite ejus corona stellarum duodecim, id
est Ecclesiae; duodenario apostolorum numero primordia
dicit fundatae mox Ecclesiae, decorari. Hinc
psalmus dicit (Psal. XX): Posuisti in capite ejus
coronam de lapide pretioso. Et erat praegnans
mente, non ventre; et clamabat. In valle plorationis
 gemebunda et quos parturit, parit; et jam
genitos parturire non desinit. Hinc Apostolus (Galat. 
IV): Filioli mei, inquit, quos iterum parturio, donec
Christus formetur in vobis. Et visum est aliud signum
in coelo, et ecce draco rufus magnus, cruentus videlicet
et saevus, habens capita septem et cornua decem,
et super capita ejus diademata septem. Capita septem
reges sunt septem, cornua vero regna, de quibus
suo loco erit plenius disputandum, et cauda ejus
trahebat tertiam partem stellarum coeli, et dejecit eas in
terram. Cauda, prophetae iniqui sunt, per quos suam
inimicus nequitiam implet. Hinc Isaias dicit (Isa. IX):
Propheta docens mendacium, ipse est cauda. Qui
eorum doctrinis inhaerent, in terram praecipitari dicuntur.
Tertiam porro partem stellarum coeli, illud
 memorat omne corpus malorum, sive in angelis quos
de coelo secum pari ruina detraxit, sive in hominibus
quos seduxit. Stellas autem, quos de bonis diabolus
reprobos facit. Et draco stetit in conspectu mulieris
quae paritura erat, ut cum peperisset, natum ejus comedisset.
Id est insidiator diabolus novum hominem
qui secundum Deum creatus est, et in quo renovamur
spiritu mentis nostrae justitia et sanctitate veritatis
(Ephes. IV) in Ecclesia molitur occidere, cum
in unoquoque fidelium ejus exortum captiose nititur
operire vel profectum exstinguere. Hoc etiam in
unum haereticum contigisse meminimus, qui lethali
somnolentia suum natum usque ad mortem legitur
praefocasse, in quo nativitas vitae, in qua ambulare
jubemur, necari prophetice figuratur. In conspectu
 autem mulieris stetisse dicitur, quoniam illa, inquit,
observabit caput tuum, et tu insidiaberis calcaneo
ejus (Gen. III). Et peperit masculum qui recturus erat
omnes gentes in virga ferrea. Ideo masculum, quod
virili sexui noverimus tanquam superiori, jure deberi
victoriam. Recte hic caput Ecclesiae Christus in singulis
membris dicitur nasci, qui cognoscitur principari.
Ipse enim auctor et consummator est fidei, in
quo faciemus virtutem. In virga ferrea, id est in inflexibili
justitia. Reget, in bonis; confringet, in malis.
Quod etiam ejus Ecclesiae tanquam corpori
coaptatur et capiti. Omnes enim (inquit) qui in Christo
Jesu baptizati estis Christum induistis (Galat. III);
et, Erunt duo in carne una. Quod in Christo intelligendum,
 dicit Apostolus, et in Ecclesia (Eph. V).
Raptus est filius ejus ad Deum et ad thronum ejus. 
Licet in capite Christo praecesserit, qui peracta dispensatione
ascendit ad Patrem, congruit tamen et
corpori. Hinc sunt illae voces Apostoli (Eph. II): Qui
nos resuscitavit, et consedere fecit in coelestibus:
et (Philip. III): Conversatio nostra in coelis est; et
(Colos. III): Si consurrexistis cum Christo, quae sursum
sunt quaerite, ubi Christus est in dextera Dei
sedens. Quod si etiam de Christi persona specialiter
velis accipere, excepto cruciatu, quem in partu
B. Mariam non est credendum habuisse, quam novimus
nullum in conceptu peccatum libidinis contraxisse,
recte potes caetera coaptare, si rufi draconis insidias,
persecutiones quas ab ipsis incunabulis ab Herode
 (Matth. I) Christus pertulit; et deinceps usque ad
mortem crucis subire voluit cognoscamus, qui cum
mortem ejus inhians appetisset, ejus resurrectionem
frustratus, ad thronum Dei, id est ad dexteram Patris
raptum ingemit. Et mulier fugit in solitudinem,
ubi habet locum praeparatum a Deo, ut eam illic alat.
Diebus mille ducentis sexaginta. Solitudinem ponit
hujus vitae peregrinationem, in qua singulari spe
beatae remunerationis ut passer singularis (Psal. CI) 
vivit Ecclesia, quae a rege suo potestatem accepit
calcandi supra serpentes (Marc. XVI; Luc. X) et
scorpiones, et super omnem virtutem inimici jam
draconis rufi: nam etiam populus Israel per
eremum ductus (Num. XXI), ignitos serpentes
aenei visu potuit superare. Omnia enim haec, inquit
 Apostolus (I Cor. X), in figura nostri facta sunt, et
sicut illos manna visibili, sic nunc Ecclesiam pascit
pane coelesti. Praeparatum autem locum habet, de
quo propheta dicit (Psal. LXXXIII): In loco quem disposuit:
quodque eum nec oculus vidit, nec auris
audivit, nec in cor hominis ascendit (I Cor. III), quia
cor hominis illuc debet ascendere, humani sermonis
pace mutua compellente, locum dispositum et locum
praeparatum potuit utrumque proferre, cum antea
praemitteret, dicens (Psal. LXXXIII): Beatus vir cujus
est susceptio ejus abs te, Domine, ascensiones in
corde ejus disposuit in convalle plorationis, in locum
quem disposuit. Idem namque et refugii locus est
peregrinis, et refectionis cibus esurientibus servis,
qui merces promittitur regnaturis. Haec ergo quae
 paravit Deus Apostolo dicente (I Cor. II), diligentibus
se: Nobis, inquit, revelavit Deus per Spiritum
suum, quo uno revelante, haec profunda etiam beatus
Joannes potuit penetrare, isto sane dierum numero,
qui tres annos et sex menses faciunt, omnia Christianitatis
tempora etiam hoc loco significat ex quo
Christi praedicatio coepit, et usque in finem fructificans
crescit. Et accidit praelium in coelo Michael et 
angelis ejus, ut pugnarent cum dracone, etc. Non
hic putandum est, angelos Dei in coelo ausos fuisse
impugnare, cum nec Job hic posset, nisi Deo permittente,
tentare (Job I). Sed coelum hic Ecclesiam
manifestius declaravit, ubi contra spiritalium nequitias
ab unoquoque fidelium jugiter dimicatur. Hinc
 Apostolus (Ephes. VI): Non est nobis colluctatio adversus
carnem et sanguinem, sed adversus principes
et potestates, et adversus mundi rectores tenebrarum
harum. Ideo autem hic Michaelem cum angelis suis
contra diabolum confligere dicit, quia secundum voluntatem
pro peregrinante Ecclesia orando et adjutorio
ministrando, recte intelligitur pro ea confligere.
Nonne sunt omnes, inquit Apostolus (Hebr. I), administratores
spiritus, missi in ministerium propter eos
qui haereditatem capiunt salutis aeternae? Nam et nomen
ipsius Michael, adjutorium Dei interpretatum
dicitur, et congrue hoc ei opus specialiter deputatur.
Ipsum enim et Daniel in novissima pressura in adjutorium
dixit Ecclesiae esse venturum. In tempore,
inquit (Dan. XII), illo consurget Michael princeps
 magnus, qui stat pro filiis populi tui, et veniet tempus
quale non fuit ab eo quo gentes esse coeperunt,
usque ad tempus illud. Et in tempore illo salvabitur
populus tuus, omnis qui inventus fuerit scriptus in
libro. Quod vero angeli ejus esse dicuntur, eo hic
locutionis genere usus est, quo legimus (Matth. XVIII):
Quoniam angeli eorum in coelis semper vident faciem
Patris mei, qui in coelis est, eorum scilicet quorum
cives esse in Christum credendo coeperunt, sicut
et hic angeli ejus: quia uno praesidente rege munerari,
et uno Spiritu creduntur vivificante beatificari.
Et draco pugnabat et angeli ejus, neque valuerunt,
neque locus eorum amplius in coelo inventus est. Diabolus
et angeli ejus intelligendi sunt, qui ei natura
et voluntate similes sunt, sed et homines, qui eorum
 laqueis irretiti, talium fuerint sectatores. Nam pro
qualitatibus voluntatum et de diabolo dictum est:
Malus homo hoc fecit (Matth. XIII), et de Juda, diabolus
est (Joan. VI). Bipartito quippe corpore diabolus
in suis traditur, victus autem ab eis dicitur expelli,
qui post renuntiationem ejus, fide Christi percepta,
errores ejus ultra non repetunt, sed in eis charitas
perseverat de corde puro et conscientia bona et fide
non ficta (I Tim. I); sive quando ab omni malorum
commixtione jam separata Ecclesia, et futura beatitudine
glorificata, diabolo et angelis ejus nullus neque
seducendi malos, neque probandi bonos, locus
amplius tribuetur. Unde psalmus ipsum notans, dicit
(Psal. XXXVI): Transivi, et ecce non erat; et
quaesivi eum, et non est inventus locus ejus. Et missus
 est ille draco, serpens magnus et antiquus, qui 
dicitur diabolus et Satanas, qui seducit universum orbem 
terrarum, missus est in terram, et angeli ejus
cum eo missi sunt in terram. Hic terrena sapientes
dantur intelligi, in quibus illa sententia praevalente
diabolus cognoscitur habitare. Terram comedes
omnibus diebus vitae tuae (Gen. III). Ab spiritalibus
enim exclusus, suis meritis aptos terrenos invadit,
hoc est de coelo praecipitari et in terram mitti. Et
audivi vocem magnam in coelo dicentem: Nunc facta
est salus et virtus, et regnum Dei nostri, et potestas
Christi ejus. Evidenter ostenditur, in quo nos coelo
intelligere ista conveniat. In Ecclesia namque factam
novimus victoria Christi salutem, per quam cognitam
 accepit etiam potestatem ligandi soluta et solvendi
ligata, cum in uno Petro generali significatione omnis
audivit: Quae ligaveris super terram, ligata erunt et
in coelis; et quae solveris, soluta (Matth. VI). De hac
Dominus dicit (Matth. XXVIII): Data est mihi omnis
potestas in coelo et in terra, non quam semper ipse
habuit, sed quam in Ecclesia ex tempore quo voluit
tanquam caput in membris habere coepit. Quoniam
praecipitatus est accusator fratrum nostrorum, qui accusabat 
eos in conspectu Dei nostri diebus ac noctibus.
Exsuperatus est ab ipsis propter sanguinem Agni, et
propter verbum testimonii eorum. Praemisso nuper locutionis
genere, ex persona angelorum dicit: accusator
fratrum nostrorum, id est, civium in futuro
nostrorum, nunc autem peregrinorum. Ad illam
 quippe civitatem coelestem Jerusalem fideles nunc tendunt,
quam angeli feliciter incolunt. Quod autem de
coelis exclusum, in terram missum gaudendo dicere
perhibentur, illorum redemptioni congratulantur,
quos sibi Dominus ad inhabitandum praeparare dignatus
est templum. Anima enim justi sedes sapientiae.
De terrenis autem, in quos dicitur descendisse,
divinae justitiae penetralia angeli cognoscendo collaudant,
eique misericordiam et judicium super beati
decantant, cum et in redemptis bonitas, et in perditis
aequitas divina monstratur. Nam et illi vincentes per
Agni sanguinem dicuntur diabolum superare potuisse.
Et quod sequitur, Nec amaverunt animas suas usque
ad mortem, illam utique accepisse credendi sunt
charitatem, quae diffunditur in cordibus nostris, non
 ex nobis, sed per Spiritum sanctum, qui datus est
nobis (Rom. V). Huic tam magno bono congratulandum
docens, dicit: Propter hoc exsultate, coeli, et
qui habitatis in eis. Hic si ut superius in angelis coelum
Ecclesia cognoscatur, utrisque convenit in Domino
concorditer gratulari, cum et homines angelis
sociari creduntur, et angeli hominum in Christo substantiae
famulantur. Sequitur, Vae vobis, terra et
mare, quoniam descendit ad vos diabolus cum ira ingenti,
sciens modicum sibi tempus superesse! Sicut
redemptis exsultatio, sic pereuntibus planctus debuit
exhiberi. Hinc Ezechiel dicit (Cap. II) se librum accepisse
habentem scriptum lamentum, carmen et vae.
In lamentatione poenitentium fletus, in carmine jucunditatem
sanctorum insinuat. Vae autem, malorum
 condemnationem proprie manifestat. Quod etiam hic
memorat, dicens: Vae vobis terra et mare, etc.,
usque, sciens modicum sibi tempus superesse. Hinc
Domino invicta potestate coactus confiteri, dicit:
Venisti ante tempus torquere nos? Et cum vidisset
draco quod esset dejectus in terram, persecutus est
mulierem quae illum masculum pepererat. Hoc est,
quod praemisimus inextricabiles inimicitias contra
Ecclesiam diabolum gerere. Quando enim vincendus
excluditur, tanto acrius suas non desinit multiplicare
versutias. Et datae sunt mulieri duae alae quasi aquilae
magnae, ut volaret in solitudinem in locum suum. Ecclesia
in modum alarum duobus utitur Testamentis,
quibus edocta, insidias inimici et praeceptis defugere
 studet instructa, et exemplis superat informata. Gemina
quoque regitur Dei et proximi charitate. Locus
autem solitudinis, est hujus mundanae peregrinationis.
Quandiu enim sumus in corpore, peregrinamur
a Domino (II Cor. V). Quo maxime cor dirigit, qui
non loco, sed affectu de mundo discedit, et propheta
dicit (Psal. LIV): Ecce elongavi fugiens, et
mansi in solitudine. Exspectabam eum qui salvum
me faceret. Congrue autem hic aquilae similitudinem
memorat, qui cum prae caeteris avibus cognoscatur
altius evolare, viso tamen eminus cibo, indigentia
naturali subacta, mox ad ima descendit, sicut Ecclesia
in spiritalibus membris cum ea quae sursum sunt
(Colos. III) mente petat et sapiat, infirmitate tamen
corporis aggravata, necessitatibus subjacet indigentiae
 corporalis, pro quibus ingemiscit et parturit
usque adhuc; vanitati enim creatura subjecta est
(Rom. VIII), non volens, sed propter eum qui subjecit
eam in spe. Item: Sive enim mente excessimus,
Deo, sive temperantes sumus, vobis (II Cor. V). Ubi
alitur per tempus et tempora et dimidium temporis ab
Antichristi facie, id est illius serpentis, trium annorum
tempore et sex mensium. Hoc rursus significat
tempus, quo usque ad finem Christi Dei Ecclesia
propagatur, idolorum culturam fugiens, omnesque
serpentis errores, hoc est quod dicit, a facie illius
serpentis, quem draconem superius memorat, quod
eum in sanguine Agni vicit, ut veraciter cantet
(Psal. XC): Super aspidem et basiliscum ambulabis
et conculcabis leonem et draconem. Et misit ille serpens
 ex ore suo post mulierem aquam in modum fluminis,
ut eam perderet. Impetum persecutorum aqua
significat. Hinc psalmus (Psal. CXXIII): Cum insurgerent
homines in nos, forsitan vivos absorbuissent
nos. Cum irasceretur animus eorum super nos, forsitan
velut aqua deglutissent nos. Torrentem pertransivit
anima nostra, etc. Sed adjuvit terra mulierem,
et aperuit terra os suum, et absorbuit flumen quod
draco ex ore suo emiserat. Licet terra possit hic quoque
 Ecclesia intelligi, sicut in psalmo (CII): Qui fundavit
terram super stabilitatem suam, non inclinabitur in
saeculum saeculi, id est in sanctis, quorum preces atque
doctrinae et dispensatio salutaris, inimici versutias
detectas evacuant, melius hic tamen intelligitur
terra humana in Christo natura, ipsa est veritas quae
de terra orta est (Psal. LXIV), qui vultui Dei semper
apparens, sicut Apostolus dicit (Hebr. IX), pro nobis
interpellat. Haec enim terra susceptam in se deglutiens
mortem, tanquam os dicitur aperire, quando
abundantia vitae suae auctorem mortis cognoscitur sorbuisse
(Rom. VIII): et absorbebam 
nihilominus docuisse, quando in monte sedens
(Matth. V), aperiens os suum, ampliora praecepta
discipulis tradidit, legem mandatorum evacuans (Ephes. 
 II). Et iratus draco mulieri, abiit facere bellum
cum reliquis de semine ejus qui observant praeceptum
Dei, et habent testimonium Jesu Christi. Videns non
posse continuari persecutionem, neque ad effectum
noxia vota perduci, quibus Ecclesiam Christi de
mundo auferri posse putabat vel affectabat, scilicet
dominici corporis tropaeo in coelestibus praevalentem,
et in terrestribus dominantem, atque inferis imperantem.
Ad hoc enim, inquit Apostolus (Rom. XIV),
Christus mortuus est et resurrexit, ut et vivorum et
mortuorum dominetur; itemque (Philip. II): Ut in
nomine Jesu omne genu flectatur, coelestium, terrestrium
et infernorum. Hoc, inquam, videns, bellum
quidem cum reliquis de semine Ecclesiae per singulas
generationes indesinenter molitur ingerere, quam
 se jam novit de mundo eradere omnino non posse,
quia portae, inquit, inferorum non praevalebunt adversus
eam (Matth. XXVI). Illo utique Christus mirabiliter
utens, multiplicatos sibi martyres opportune
conquirit. Draconem vero cum sociis acrioribus plectendum
judiciis definivit. Quocirca hunc librum
ejusdem Ecclesiae puto memorabili aptius concludi
victoria, cujus de mundo non potest perire memoria.