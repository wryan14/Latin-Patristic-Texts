CAPUT VI.
Ex Paschasio. 
His sociemus quid per eadem tempora Romana
sensit Ecclesia de Spiritu sancto, ut comprobaverimus
novam non fore sectam quam praedicat,
 sed olim a Patribus commendatam, et per universum
totius Ecclesiae corpus vindicatam, et contra
diversa sentientes expugnatam; ostendatur pariter
frustra nunc reprehendi quasi novum dogma praedicans,
cum sit a prioribus nostris semper praedicatum.
Paschasius, antiquus Romanae sedis et doctor et
diaconus, in libello quem de Spiritu sancto scripsit,
Didymi sequens Alexandrini vestigia, sic infit
(lib. I, cap. 2): Non scruteris qualiter Deus sit,
quem Deum esse manifestum est. Hic ratio latet,
veritas non latet. Cur interroges quomodo sit socius
et aequalis Regis, quem regii constat esse et honoris
et generis. Ex superfluo de nomine agitur inquisitio,
ubi non est de sublimitate dubitatio. Hoc adversus
 Arianos, qui Spiritus sancti divinitatem denegabant,
nolentes confiteri Patri Filioque consubstantialem,
sed creaturam dicebant Filio subjectam,
tanquam minorem, vos veraciter confutans, et
Deum verum esse praedicat, et Patris, et Filii consubstantialem.
Quid etiam de processione sentiat
subdendo manifestat: Ergo quia Spiritus sanctus
ex utroque procedit ideo dicit: Qui autem Spiritum
Christi non habet, et hic non est ejus (Rom. VIII, 9).
Et alio loco: Insufflavit, et dixit: Accipite Spiritum
sanctum (Joan. XX, 22). Testatur et Spiritum sanctum
ex Patre Filioque procedere; suamque assertionem
roborat tam ex Apostolo quam ex Evangelio,
pariter ostendens quia Spiritus non aliter possit esse
Christi, nisi procedat ab ipso: nec alias dat Christus
 Spiritum insufflando, nisi ex sua substantia
mittendo, siquidem cum dicatur Spiritus Christi,
relationem habere monstratur ad Christum, non vero
tanquam servus (non enim est creatura): sed tanquam
ab illo capiens existentiam procedendo, non
creando vel generando. Similiter cum insufflat eum
mittendo: non mittit extraneum, nec aliunde quam
de propria natura: nec potest negari processus ejus
a Filio, quem insufflando ex intimis suae divinitatis
Filius emittit. Subjungit adhuc de eodem loquens
Spiritu: Utrum genitus an ingenitus sit requiris?
nihil ex hoc eloquia sacra cecinerunt, nefas
est irrumpere divina silentia. Quod Deus scripturis
suis indicandum esse non credidit, interrogare,
vel scire superflua curiositate te noluit. Hoc pervenire
 debere judicavit ad conscientiam tuam,
quod pertinet ad salutem tuam. Haec adversus
eos loquitur qui Spiritus sancti personam, sanctae Trinitati
derogantes, Deum esse non recipiebant, tanquam
si Deus haberetur, vel ingenitus vel genitus
confiteretur: si genitus, duo filii dicerentur, et jam
Salvator dici non posset unigenitus; essetque contra
catholicam fidem, quae quidem confitetur credere
se in Deum Patrem omnipotentem, et in Jesum
Christum Filium ejus unigenitum. Quod si confiteretur
ingenitus, jam non unus Pater, sed duo comprobarentur;
et esset hoc nihilominus fidei Catholicae
valde contrarium. Credimus etenim in unum
Deum Patrem omnipotentem. Tam perversa machinantibus
 pie satis cauteque respondet doctor iste
catholicus, dicens Spiritum sanctum nec genitum,
nec ingenitum debere dici, quod sanctae Scripturae
non loquuntur: debere vero profiteri quod affirmant,
Spiritum videlicet sanctum Patri Filioque consubstantialem,
et de utroque procedentem.
In posterioribus loquitur (cap. 10): In Actibus
apostolorum Petrus de Domino Jesu Christo differens
ita dicit: Dextera igitur Dei exaltatus, et promissione
Spiritus sancti accepta a Patre, effudit hunc
quem videtis et auditis (Act. II, 33). In dextera Filius,
in Deo Pater, in nominis sui proprietate Spiritus
sanctus designatur. Hoc testimonio comprobavit
Spiritum sanctum a Filio procedere, quem ab eo
dixit effusum: non enim effudit nisi quod in se continebat,
 non velut in loco conclusum: sed tanquam
in se substantialiter manentem: nec sic effudit ut
sui vacuationem faceret; quemadmodum vas efficitur
vacuum cum effunditur quod continebatur in
illo: est rerum istud corporearum: est in divinis
non idem. Cum enim vel Pater vel Filius Spiritum
effundit, non se vacuat, sed sui muneris gratiam
sine sui damno quibus vult communicat. Et infra ponens
testimonium Apostoli: Vos autem non estis,
inquit, in carne, sed in Spiritu: si tamen Spiritus
Dei habitat in vobis. Si quis autem Spiritum Christi
non habet, hic non est ejus (Rom. VIII, 9). Dum dicit
Spiritum Dei, et infert consequenter Spiritum Christi,
adverte quia hic personam Christi sub Dei appellatione
designat. Aut si hic Patrem, cujus Spiritus
 sit, sub Dei nuncupatione significat, ecce hic Spiritus
per unitatem substantiae, et Patris et Filii esse
Spiritus declaratur, et merito procedere ex utroque
dignoscitur, et in vinculo Trinitatis distinctam personam
habere perspicitur; et qui Spiritum sanctum
non habet, nec Christum habere monstratur. Deus
itaque Spiritus sanctus, quo negato negatur et
Christus, qui dixit: Nemo venit ad Patrem nisi
per me (Joan. XIV, 6). Qui Spiritu sancto vacuus
est, Christi non est, et perdidit viam qua pervenitur
ad Patrem. Multis ostendit rationibus
Spiritum sanctum et Deum esse, et consubstantialem
Patris et Filii, et ex utroque procedere, nec a
vinculo Trinitatis posse discerni, cum sit ejusdem,
cujus et Pater et Filius est, naturae. Et inculcat
 Christum habere non posse, qui non habeat Spiritum
sanctum: et quoniam Deus est Spiritus sanctus,
qui negaverit Spiritum, consequenter negarit et
Christum: quod non fieret, si non in Christo maneret,
et ei consubstantialis existeret. Manere vero
in Christo, et consubstantialem esse Christo, Spiritum
procedentem ab eo demonstrat: non enim
potest, nisi procedat ab illo, in quo manet, et cui
consubstantialiter inhaeret; et cum via sit Christus
ad Patrem, qui Spiritum non habet, viam Christum
habere non valet: non enim alterum habere quis
potest praeter alterum, qui nec substantia dividuntur,
nec mansione. Propter quod Spiritu sancto vacuus,
Christo quoque vacuus invenitur; quia qui
 fontem non habet, fontis irriguo non inundatur. Quibus
omnibus evidenter ostenditur a Christo procedere
Spiritum sanctum.
Et infra (cap. 11): Nil itaque in Spiritu sancto
semiplenum putetur, quia plenitudini comparatur:
nam qui ad vicem Dei pignoris loco tribuitur, fas
non est, ut aliud quam Deus esse credatur. Semiplenum
Spiritum sanctum deputat, quisquis eum a
Filio procedere denegat: et negat eum ad vicem
Dei pignoris loco contribui, quicumque processionem
a Filio illi non tribuit: non enim potest plenus Deus
intelligi, cui consubstantialitas denegatur Filii; nec
vicem valet Dei repraesentare, cui Filius non est
consubstantialis. Verum catholicus nullus sic sentit,
sed plenum Deum ac consubstantialem Patri, Filioque
 confitetur: noverit inde procedere Filium, unde
quoque sumit substantiam; et qui Patri Filioque
copulatur substantia, procedat necesse est ab utroque.
Item subjungit, capitulum ponens ejusdem Apostoli
ad Titum: Salvos nos fecit per lavacrum
regenerationis et renovationis Spiritus sancti, quem
effudit in nobis abunde per Jesum Christum (Tit. III,
5). Ecce etiam hic sub Trinitate manifesta Pater per
Filium abundantiam Spiritus sancti effundit. Et,
quod vel maxime advertendum est, ipsi Spiritui sancto
potentiam regenerationis et renovationis adscribit.
Effudit Pater in nobis Spiritum sanctum abunde
per Jesum Christum: ut ostendat quia procedit et a
Patre et a Jesu Christo. Dum nobis effunditur, effundit
Pater Spiritum sanctum, quoniam mittitur a Patre;
 effundit per Jesum Christum, quoniam cooperatur
Patri simul effundendo Spiritum: nec enim sic ait
effundere Patrem per Jesum Christum, tanquam
Christus non effundat; non enim separantur Pater
et Filius operatione; sed effundit per Jesum Christum,
quia cum Pater effundit, et Jesus Christus
effundit, quia mittitur ab utroque; quoniam procedit
tam a Patre quam a Filio. Potentiam vero
Spiritus sancti testatur auctor iste Patris Filiique
coaequam, dum dicit ascribi Spiritui sancto potentiam
regenerationis et renovationis, ut ostendat ejusdem
eum esse virtutis, cujus est Pater et Filius; ac
per hoc et consubstantialis, et de utroque procedens
affirmatur.
Item posterius (cap. 12): Psalmistae ponens testimonium,
 dicentis: Quo ibo a Spiritu tuo? (Psal.
CXXXVIII, 7.) Hoc est, ubi me a conspectu ejus
abscondam, quem praesto esse per omnia, id est
intra extraque non ambigo? Et infra: De quo
dictum evidenter intelligitur: Nec est qui se abscondat
a calore ejus (Psal. XVIII, 7). Cujus ineffabilis
magnitudo profunda inferorum, diffusa fluctuum,
extenta terrarum, excelsa coelorum intrat, implet,
excidit, mitti a Patre et Filio dicitur, et de ipsorum
substantia procedere, et unum cum eis opus agere
dignoscitur. His omnibus sancti Spiritus majestas
ostenditur et processio: cum enim testetur
nullum esse locum a Spiritus sancti praesentia remotum,
Patris Filiique divinitati cuncta penetranti, sive
 continenti, comparatur. De quo consequenter adjiciens,
quod caloris ejus igne nemo sit qui non contingatur,
illud testatur quod de Filio quoque dicitur:
Qui illuminat omnem hominem venientem in hunc
mundum (Joan. I, 9); monstrans ejusdem eum esse
potentiae, cujus et Filius, quandoquidem Filius
omnem hominem illuminat, et a calore Spiritus
extorris nemo fiat. Cumque et a Patre et a Filio
mitti dicitur, et de ipsorum substantia procedere,
monstratur pariter et a quo sit Spiritus, et cujus
virtutis existat; per omnia Deum illum ostendens
coaequalem Patri Filioque tam potentia, quam substantia,
et quia prodeat ab utroque: et infra, Filium
introducens dicentem: Paraclitus qui a Patre procedit
(Joan. XV, 26), non dixit qui a Patre creatus
 est, sed a Patre procedit, id est, de paternae societate
potentiae, et de proprietate naturae; et ex ipso
sermone ostenditur, cum dicitur a Patre procedere,
cum Patre initium non habere. Nec putes eum
negare voluisse Spiritum sanctum de Filio procedere,
quia dixit eum de Patre processisse: superius
namque eum mitti a Patre et a Filio dixit, et de
ipsorum substantia procedere, et unum cum eis
opus agere. Nunc quoque dicens eum de paternae
societate potentiae, et de proprietate naturae procedere:
quoniam sicut Pater et Filius nec potentia,
nec natura separantur, sic in existentia Spiritus
non secernuntur; quoniam cum sit utriusque Spiritus,
procedit ab utroque; et quos aequat natura potentiaque,
processione non separat.
 Dicit inferius: Quid est autem quod ex Deo
Patre Filius nasci dicitur, et Spiritus sanctus procedere
significatur? Si requiras quid inter nascentem
et procedentem distet, evidenter hoc interest,
quia iste ex uno nascitur, ille ex utroque progreditur.
Quibus et progressum a Patre Filioque
Spiritum profitetur. Et ratio redditur cur et a Filio
progreditur: nam si dicamus quod a Patre tantum
procedat, fidei periculum non evitamus: qualiter
enim Filius unicus esse Patris dicatur, cum etiam
et Spiritus ejusdem esse non taceatur? Et quomodo
comprobetur non esse Filius, qui velut Filius a Patre
consistat? fugienda est, imo subruenda talis
blasphemia, ut fides catholica jaculis inimicorum
non fiat exposita. Dicatur itaque quod nostri dixere
 majores: Filius ex Patre natus, solus de solo, ac
per hoc unigenitus: Spiritus vero sanctus de Patre
quidem procedens, sed non de solo solus; quoniam
procedat et a Filio, ne duos Filios videamur praedicare,
processionem Spiritus si de Patre solummodo
confiteamur. Igitur doctor iste majorum doctrinam
secutus suorum, suis posteris transcripsit
quod a suis prioribus accepit: cumque de Spiritu
sancto Romanam sentire, sicut hodie sentit, probarit
Ecclesiam, nullomodo tamen ostendit, in tali fide
permanentem ab Orientalibus Ecclesiis vel aliquando
fuisse divisam, vel unquam diversa de Spiritu
sancto vel sensisse vel docuisse. Ast nunc mirandum
quid arguant novi dogmatis repertores; cur
 a communione se dividant quam semper tenuere
majores? Cur ante cognitionem judicium proferunt?
Cur accusant prius quam audiant? Non est hoc
aequitatis judicium, sed iniquitatis praejudicium.
Quod si satis putant esse quod pro certo noverunt
Romanam Ecclesiam praedicare de Spiritu sancto,
quod a Patre Filioque procedat; et idcirco nolle
requiri quod evidenter novere dici, sciant quia cum
Romanis suos quoque judicent majores. Et dum
 Romanos sua cupiunt communione privare, se pariter
excommunicent a suorum societate majorum:
et nulli probentur Ecclesiae communicare catholicae,
dum Romana communione sese faciunt alienos.
Hoc factum cujus sit mali cito considerent, et errorem
corrigere suum non differant; ne si Romanis
communicare noluerint, ab universa catholica Ecclesia
se paveant excommunicandos.