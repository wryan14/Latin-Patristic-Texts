CAP. II.  
Et angelo Ecclesiae Ephesi scribe. Dativo
hic casu,  angelo posuit, non genitivo. Ac si diceret:
Scribe angelo huic Ecclesiae, ut non tam angelum
 et Ecclesiam separatim videatur dixisse, quam
quis angelus exponere voluisset, unam videlicet faciens
angeli Ecclesiaeque personam. Quamvis enim
sacramenti dispensatione praeponatur, compaginis
tamen unitate connectitur. Nam hanc regulam a
principio servans non septem angelis, sed septem
Ecclesiis scripsisset: Joannes, inquiens, septem
Ecclesiis quae sunt in Asia, et Dominus quem vidit,
Scribe, inquit, in libro quae vidisti, et mitte septem
Ecclesiis. Postea tamen angelis jubet scribi, ut ostenderet
unum esse. Sed etiam si qua singulis partiliter
Ecclesiis praedicat, universam generaliter convenire
 docetur Ecclesiam. Neque enim dicit, Quid
spiritus dicat Ecclesiae, sed Ecclesiis. Angelum ergo
Ecclesiam significans, duas in eo partes ostendit,
dum et laudat et increpat. In consequentibus autem
manifestatur non eamdem increpare quam laudat,
sicut Dominus in Evangelio (Luc. XII; Matth. XXIV) 
omne praepositorum corpus, unum servum dixit beatum
et nequam, quem veniens Dominus ipse dividet,
et non tantum servum, sed partem, inquit,
ejus cum hypocritis ponet. Incipiens ergo bella intestina,
et septiformis Ecclesiae diversa opera in praesentibus
futura monstrare, non dixit: Scribe quae
sunt; sed, Quae fieri oportet, praedicans usque in
finem saeculi malos cum bonis in Ecclesia commisceri:
quae sine dubio amplectenda pro bonis, non
 tamen est deserenda pro malis. Angelo Ecclesiae
Ephesi scribe: Haec dicit qui tenet septem stellas in
dextera sua. Idem, qui vos in manu habet, suaque
potestate regit et continet, Qui ambulat in medio
septem candelabrorum aureorum. Id est in medio vestri.
Scio opera tua et laborem et tolerantiam, et quia
ferre non potes malos, et tentasti eos qui se dicunt
apostolos esse, et non sunt, et invenisti eos mendaces,
et habuisti patientiam, et tolerasti propter nomen
meum, nec defecisti. Tentasti, inquit, eos. Non tentantur,
nisi quod intus sunt. Qui enim foris sunt,
sine ullo tentamento foris esse manifesti sunt, nec
eos tentari opus est: intus foris ne sint, qui non
solum ex fructibus, sed etiam ex habitatione loci
tanquam schismatici dignoscuntur. Non est autem
 laudis quod eum dixit malos ferre non posse, sed
indicium infirmitatis, in eo vero laus, quod dixit:
Non potes, et sustinuisti propter nomen meum infirmitatem,
quippe a longanimitate discernens, non
istam dicit humano defectu succumbere, sed illa
quae per se non poterat, pro Dei nomine subnixa
patientiae robore sustinere. Ad hoc etiam malos dicitur
ferre non posse, ut cognitos non imitaretur;
ad hoc autem tolerasse, ne deserens ipse ab unitatis
vinculo reddatur alienus. Ille enim reprobus
judicatur, qui propter apertos malos etiam latentes
deserit bonos. Partem porro angeli invehitur, dicens:
Sed habeo adversus te, quoniam charitatem
tuam primam reliquisti. Absit ut eum increpet quem
ante laudabat, sed praedictam retinens regulam, mixtos
 optimis pessimos peregrinantem habere docet
Ecclesiam. Alius ergo qui dilectionem deserit inchoatam;
alius qui propter nomen Dei circa malos quoque
dicitur servare patientiam: uni denique dicitur,
patientiam habes, et non defecisti alteri. Memento
unde cecideris, et age poenitentiam, et fac priora opera.
Sin autem, veniam tibi cito, et movebo candelabrum
tuum de loco suo, nisi poenitentiam egeris. Ejus hic
candelabrum movere dicit, quem ad poenitentiam
gerendam invitat. Quod est angelus, hoc candelabrum
cujus partem dicit non auferre, sed de loco
movere, significans eum qui licet de Ecclesia non
 praecidatur, donec ventilabro ultimi judicii separetur,
propriam tamen salutem et omne candelabri
lumen amisit: et si charismatibus honoratus videatur,
sibi tamen mortuus esse cognoscitur. Nam quod
in illo vivit alienum est. Parti rursus bene dicit,
Sed hoc habes bonum quoniam odisti facta Nicolaitarum, 
sicut et ego odi. Id est, idololatriam et fornicationem,
sicut consequenter ostendit. Omnes proinde
Ecclesias docens, dicit: Qui habet aures, audiat
quid Spiritus dicat Ecclesiis. Qui vincet, dabo ei edere
de ligno vitae, id est de fructu crucis, quod est, inquit,
in paradiso Dei mei. Paradisus etiam Ecclesia
intelligi potest, omnia enim in figura facta sunt, et
Adam umbra futuri, Apostolo docente (Rom. XIII),
praecessit. Lignum vero vitae, sapientia Dei Dominus
 Jesus Christus, qui in cruce pependit, qui et in Ecclesia
et in spirituali paradiso vitale alimentum coelestisque
panis praebet fidelibus sacramentum, de
quo legimus (Prov. III): Sapientia vita est amplectentibus
eam. Et angelo Ecclesiae Smyrnae scribe:
Haec dicit primus et novissimus, qui fuerat mortuus
et vivit: Scio tribulationes tuas et paupertatem, sed
dives es. Omni Ecclesiae dicit, quae spiritu pauper
est et omnia possidet, unde Apostolus (II Cor. VI):
Tanquam nihil habentes et omnia possidentes. Et
blasphemaris ab his qui se dicunt Judaeos esse, et non
sunt, sed sunt synagoga Satanae. Hic quoque ostenditur
non speciali tantum Ecclesiae loqui, quia non
Smyrnae tantum fuerunt aut sunt Judaei blasphemantes.
Potest autem gemino modo Judaeorum hic nomen
 intelligi, sive aperti foras Judaei, sive intus
positi, id est falsi Christiani, Judaeorum enim religiosum
est nomen, inde Apostolus (Rom. II): Qui
in abscondito, inquit, Judaeus et circumcisio, cordis
in spiritu, non littera, Itemque (Philip. III): Nos
enim sumus circumcisio, qui spiritu Deo servimus,
non in carne fiduciam habentes: nec ipsos autem
non oportet deserere, cum dicantur etiam synagoga
Satanae, cum noverimus (Joan. XIII) Dominum tolerando
usque in finem Judam, exemplum nobis patientiae
praebuisse. Nihil eorum timeas quae passurus
es. Utique omnem Ecclesiam praemonet ut a toto
corpore diaboli nullatenus metuat. Ecce missurus est
diabolus quosdam ex vobis in carcerem, ut tentemini,
et tribulationem habeatis dierum decem. Universali
 Ecclesiae haec dicta conveniunt, adversus quam diabolus
inextricabiles inimicitias semper exercet. Et
propterea in decem diebus, praesentis vitae significatur
excursus, propter Decalogum, in quo breviter
legis summa consistit: hic enim sunt necessaria divina
praecepta, ubi opus est continentia. Hinc divina
(Matth. V): Consenti adversario tuo, id est, legi,
cum es cum illo in via hujus saeculi, videlicet tempus
omne significans, quando contra varias cupiditatum
illecebras, lege instruente confligitur, ut per
Dei gratiam subactis carnalibus quinque sensibus
qui propter sensum geminum duplicati decem faciunt,
victoria capiatur. Esto fidelis usque ad mortem,
et dabo tibi coronam vitae. Qui perseverat usque
 in finem, hic salvus erit (Matth. XXIV). Qui habet 
aures, audiat quid Spiritus dicat Ecclesiis: Qui vicerit
non laedetur a morte secunda. Interdictae arboris
(Gen. II, III) esus, hanc posteris procuravit. Christus
autem ex lateris sui sacrario, aqua et sanguine
profluente, crucis irrigans lignum, inde fecit salutis
primitias germinare unde originale malum noverat
surrexisse, dicens: Gaudete, quia vici saeculum.
Quocirca si quis vincit, in ipso vincere poterit. Et
angelo Ecclesiae Pergami scribe: Haec dicit qui habet
romphaeam ex utraque parte acutam. De gladio bis
acuto satis dictum sit. Scio ubi habitas, ubi thronus
Satanae est. Omni Ecclesiae dicit, quia ubique ille
tentator est, cui dicitur: Illa tuum observabit caput,
et tu insidiaberis calcaneo ejus (Gen. III). Mundus
 enim in maligno positus est. Thronus Satanae
homines sunt, quos nequiter possidet. Revertitur ad
speciem, quia licet istis septem locis tota septiformis
figuretur Ecclesia, gesta sunt tamen in his specialiter
quae laudat aut increpat. Et tenes nomen
meum, et non denegasti fidem meam. In diebus illis
Antiphas testis meus et fidelis, qui occisus est apud
vos. Apud multos etiam Christus occiditur, sive qui
eum resurrexisse non credunt, sive quia apud se
vitiis damnabilibus negant, ubi Satanas inhabitat.
Sed habeo pauca adversus te dicere. Utique adversus
alia membra culpanda, non ea quibus dicit: Et non
abnegasti fidem meam. Habes ibi tenentes doctrinam
Balaam (Num. XXIV), qui docebat Balac mittere scandalum 
sub oculis filiorum Israel, edere de sacrificiis
 et fornicari. Haec duo sunt principalia, quibus fruendis
hypocritae militant, edere et fornicari, sicut Dominus
dicit: Intus autem pleni estis rapina et incontinentia
et omni iniquitate (Luc. XII; Matt. XXIII).
Idololatria fornicatio est spiritalis. Perdidisti, inquit
(Psal. LXXII), omnes qui fornicantur abs te. Similiter
habes et tu tenentes doctrinam Nicolaitarum: similiter
age poenitentiam. Sin autem, veniam tibi cito et
pugnabo tecum in romphaea oris mei. Id est gladio
oris, intelligi debet Ecclesiae, secundum praecedentem
intelligentiae formam. Romphaea autem utrius
que testamenti praecepta sunt, quibus contemptores
divinitus expugnantur. Quicunque enim in lege peccaverunt,
per legem judicabantur (Rom. II). Qui habet 
aures, audiat quid Spiritus dicat Ecclesiis: Qui
 vincet, dabo ei de manna illo absconso, id est de
pane invisibili, qui de coelo descendit, qui ideo factus
est homo, ut panem angelorum manducaret homo
(Joan. VI). In cujus figura illud in eremo manna
praecessit, quod quia manducaverunt, ideo mortui
a Domino perhibentur, quia increduli permanentes.
De hoc abscondito et spiritali singulariter manna,
quod immortalitatem fidelibus pollicetur, non manducaverunt,
cum dicit (Ibid.): Nisi manducaveritis
carnem Filii hominis et biberitis ejus sanguinem,
non habebitis vitam aeternam in vobis. Nam qui etiam
illo tunc cibo potuerunt spiritaliter pasci, eadem
meruerunt immortalitate potiri, ut Moyses et caeteri.
Eumdem enim cibum spiritalem, docente Apostolo
 (I Cor. X), manducaverunt, quia non eis obfuit
manna visibile spiritaliter utentibus cibo corporeo.
Sicut nec hominibus praesentis temporis proderit
spiritalis corporis dominici manna, si illud indigne
suscipiant, quia judicium sibi manducant et bibunt.
Et dabo ei calculum candidum, id est adoptionem
in Filium Dei (I Cor. XI). Nam calculus
gemma pretiosa est, quae ad morem illius margaritae
quam negotiator inveniens, venditis omnibus, comparavit,
intelligenda proponitur (Matth. XIII). Alia
denique translatio margarita posuit. Et super calculum
nomen novum, quod os Domini nominavit. Aliter
super baptismum atque martyrium, quod nemo, inquit,
novit nisi qui accepit. Hypocritae enim, licet
habere superficiem eatenus videantur, ipsius tamen
 virtutem intelligentiae (Isa. LXII), nequeunt penetrare.
Habentes, inquit, formam pietatis, virtutem autem
ejus abnegantes. Hinc idem Joannes (I Joan. II):
Qui dicit quoniam cognovit eum, et mandata ejus
non servat, mendax est, et in ipso veritas non est.
Et angelo Ecclesiae qui est Thyatirae scribe: Haec dicit
Dei Filius, qui habet oculos ut flamma ignis, et pedes
ejus similes aurichalco, Scio opera tua, et charitatem, et
fidem, et ministerium, et patientiam, et novissima opera
tua plura quam priora. Hic plenius declaratur, in
uno Ecclesiae corpore et bonorum partem laude
mulceri, et malorum increpationibus exprobrari.
Ubi opera simul charitatem, fidem, ministerium
et patientiam, et laudando approbat, et augmento
insuper novissima dicit amplificata prioribus. Sed
 habeo adversus te multa, quod sinis uxorem tuam
Jezabel (III Reg. XVI) quae se dicit prophetam, et
sinis eam docere et seducere servos meos, fornicari et
manducare de sacrificiis. Angelus, id est Ecclesia,
nomen est generale; sed dictorum qualitas monstrat,
cui sermo conveniat: quae pars, quae species,
quod officium angelo conveniat, et quemadmodum
a parte unius corporis, a parte vel a figura ad proprietatem
transeat, et a proprietate ad figuram redeat.
Facta sunt ista, et specialiter fuisse conjicitur
mulier in supradicta Ecclesia, ex cujus forma speciali
ad generalem totius orbis Jezabel sermo nunc
figurate transfertur. Angelus itaque id est Ecclesia,
quoniam adhuc ex bonis constat et reprobis, bipartito
hic modo cognoscitur: verum quia et praepositos
 habet et populos, idcirco in angelo praedicatorum significatur
officium, quomodo si cum hominem referimus
aliquid operis peregrinasse , nostri
relatu sermonis singulorum monstratur qualitas denuntiata
membrorum, ut si verbi gratia vidisse aut
verba eum fecisse dicamus, illud ad oculos, hoc ad
linguam sine dubio redigamus, quod huic angeli probatur
convenire personae, siquidem angelus nuntius
esse cognoscitur, cui ut pote speculatori, et videre
convenit corrigenda, et nuntiare servanda, sic per
caetera opera nominata membrorum significantur officia.
Cum ergo opera nunc laudat majora prioribus,
omnium generaliter personam inducit, et quia inter
positos quosque sunt etiam negligentes, propterea
 subinfert quod Jezabel fornicari permittat et a sanctorum
specie, quibus potestas divinitus sinendi vel cohibendi
tribuitur, ad totam propterea transit Ecclesiam,
ideo praepositum constituens reum, non quod
ipse fecerit, sed quod fieri permiserit, et permittendo
transgressionibus particeps fiat, propterea sequitur
dicens: Dedi ei tempus ut poenitentiam ageret,
et poenitere noluit a fornicatione sua. Non dixit, dedi
vobis aut tibi, aut nunquid qui fornicarie consentit,
fornicarius ipse non erit? Sed quia ab specie transit
ad genus, idcirco ab hoc crimine sic sanctos demonstrat
alienos, ut per malorum exprobrationem,
membrorum semper velit manere sollicitus, licet quid
eorum agat dextra, nesciente sinistra, quod facile
cognoscimus, si a pastoribus greges, et inferiora ab
 eminentioribus membra spiritaliter discernamus, vel
suis singula temporibus coaptemus. Fornicatio autem
Jezabelis generalis, et corporale et spiritale adulterium
praesignavit, quando sub Christi nomine fornicationem
et idololatriam dicebat. Perdidisti enim,
inquit, omnes qui fornicantur abs te. Ecce mitto illam
in lectum, et eos qui cum ea moechati sunt, in 
maximam tribulationem, nisi poenitentiam egerint ab
operibus suis. Lectus hic datur intelligi securitas delinquentium,
quam sibi per impuritatem criminum
saepe flagitiosi promittunt, cum peccantes experti
non fuerint praesentis irae vindictam, ex poenitentia
eatenus negligunt, donec eis repentinus superveniat
interitus, sicut dolor parturientis, et non effugient.
A Deo autem in hoc securitatis neglectum
 dari dicitur, cum latenti quidem, non tamen injusto
judicio deseruntur. De hac securitate alibi legimus
(Prov. I): Aversio parvulorum interficiet eos, et
prosperitas stultorum perdet illos. Alia translatio
luctum pro lecto posuit, quo aeternam miseriam
designavit, nisi poenitentiam egerint ab operibus
suis. Et filios ejus interficiam in mortem. Filios hic
potestatem et opera mulieris figurari cognoscimus,
mortem autem non momentaneam corporis, sed
animae minatur aeternam. Memoratis excessibus,
nec poenitentia ulla correctis, non temporalem disciplinam,
sed aeternam poenam deberi apostolica
saepe testatur auctoritas. Neque enim de illorum
numero sunt de quibus dicitur: Flagellat omnem filium
quem recipit (Hebr. XII), sed de illis quibus
 dicitur: Israel, jam non irascar tibi: et, Zelus
meus recessit a te (Ezech. XVI). Non quod propitiationem
fuerant consecuti, sed quia indigni judicabuntur
temporaliter flagellari. Et scient omnes Ecclesiae
quia ego sum scrutator renis et cordis (Jerem. 
XVII). Nunquid priusquam prodat adulteros et occidat,
nesciunt Ecclesiae Deum scrutatorem esse renum
et cordis? aut quomodo potest Ecclesiae dici,
quia scitura sum et non initio fidei suae Deum occultorum
scierit cognitorem. Non ergo experientia
rerum, sed certa fide tenendum est non perspicua,
sed occulta idololatria, sed adulteros morte punire.
Hos enim aeterna dicit damnatione plectendos. Et
dabo unicuique vestrum secundum opera vestra. Non
 jam totum pro parte increpat, sed totum pro
toto, cum singulis propria pollicetur. Unusquisque
enim, ait Apostolus (Galat. VI), onus suum portabit.
Et conversus ad partem bonam ejusdem angeli dicit:
Vobis autem dico reliqui qui estis Thyatirae. Quotquot
non habent doctrinam hanc, qui non scierunt altitudinem
Satanae, quemadmodum dicunt. Non cognovistis,
pro eo ponitur, ac si diciret, nullo consensu probastis.
Nam et Dominus illos se nescire forte testatur,
quos in suam non recepit disciplinam. Sequitur:
Non mittam super vos aliud pondus, sed quod habetis,
tenete usque dum venio. Hoc est, legis pondera vobis
non ponam, de quibus Apostolus dicit (Galat. V):
State, et nolite iterum jugo servitutis contineri. Ideo
tenete levem sarcinam vel leve jugum Christi (Matth. 
 XI), quod per spiritum adoptionis efficitur leve, sub
quo nos perseverare volens, dicit: Sed quod habetis
tenete usque dum veniam. Et qui vicerit, et custodierit
usque in finem opera mea, dabo ei potestatem super
gentes, et reget eas in virga ferrea, sicut vas figuli
confringentur, sicut et ego accepi a Patre meo. In Christo
habet Ecclesia hanc potestatem tanquam corpus
in capite. Si quae enim digne corpori ejus adhaeserit,
veraciter habere dicitur quod filius haereditario jure
possedit, in quo (secundum Apostolum) nobis Deus
omnia donavit. Virga ferrea inflexibilis omnino justitia
regit mites, destruit contumaces, et dabo ei stellam
matutinam. Stellam matutinam, et Christum intelligi,
et resurrectionem primam convenit accipi,
quia et ille apparens errorum tenebras repulit, et
 resurrectione properante, mundanae noctis tenebrae
fugabuntur. Haec enim stella sicut noctis finem, sic
diei praebere videtur initium.