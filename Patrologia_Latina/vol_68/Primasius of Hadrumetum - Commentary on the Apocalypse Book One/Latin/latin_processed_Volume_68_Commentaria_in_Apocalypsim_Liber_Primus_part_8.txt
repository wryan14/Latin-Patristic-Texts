CAP. IV.  
Postea, inquit, vidi. Post ipsam utique
visionem se alteram memorat vidisse. Non gestorum
est diversum tempus, sed visionum; ac si quis unam
rem diversis modis enarret, enarrationes habebunt
diversum tempus, non illud quod uno tempore gestum
est; sic totum tempus Ecclesiae diversis figuris
repetit enarrandum. Ecce, inquit, ostium apertum in
coelo. Ostium apertum, Christum dicit natum et passum
ac suscitatum, qui est janua, ipso dicente: Ego
sum ostium. Coelum Ecclesiam dicit, eo quod sit
 habitaculum Dei, ubi coelestia geruntur. Hoc est quod
sicut in coelo voluntatem Dei, ita fieri postulamus
in terra (Matth. VI). Aliquando autem coelum et terram
et Ecclesiam dicit (Luc. XI), propter terram
quae et coelum consistit, sive cum infideles rectis fidelium
praedicationibus acquiruntur, sive cum caro
spiritui subditur, sive cum terrena coelestibus reconciliata
junguntur. Ecce vox illa prima quam audivi ut
tuba loquentem mecum: Ascende huc, inquit, et ostendam
tibi quae fieri post haec oportet. Vox praedicatio;
ideo dicitur (Isa. LVIII): Quasi tuba exalta vocem
tuam. Ascensus est, quando cum despectu mundi
venire ad Ecclesiam quisque vel compellitur, vel
 meretur. A convalle autem plorationis ascenditur ad
hujus apicem dignitatis; hinc legimus (Isa. II): Venite,
ascendamus in montem Domini et ad domum
Dei Jacob, et docebit nos vias suas. Sed etiam fideles
ad coelum invitantur ascendere, quando non quae
super terram, sed coelestia appetere jubentur et sapere.
Nam et quando rudis quisque in Ecclesia Christum
passum, resurrexisse et ascendisse docetur ad
Patrem, et super his quisque spiritaliter eruditus et
doctor, eumdem secundum formam Dei contemplatur,
in parte justi ascendere dicitur, credita mysteriorum
secreta visurus. Hinc Dominus (Joan. XX):
Noli me tangere, nondum enim ascendi ad Patrem
meum, tactum, volens credulitatem intelligi. Statim
fui in spiritu, et ecce vidi thronum positum in coelo,
 et super thronum sedentem. Et is qui sedebat, similis 
visui erat jaspidis, etc. Istae comparationes Ecclesiae
conveniunt, quam (sic) Dominus indutus est jaspidis
colorem, aquam sardinis, ignem significare puto, quibus
duobus judicium novimus celebrari: primo per
diluvium, in saeculi autem fine per ignem. Et arcus,
inquit, erat in circuitu throni, similis visui smaragdino.
Arcus, quoniam post diluvium securitatis praecessit
indicio, nunc Ecclesiae ad propitiandum Deum
convenienter aptatur. Nam cum nubes imbriferae
splendore solis fuerint radiatae, arcus speciem reddunt,
ad cujus comparationem cum sanctourm animae
sole justitiae, quod est Christus, fuerint illustratae,
eorum intercessu Divinitas propitiari dignatur.
Et in circuitu throni, sedilia viginti quatuor, in quibus
 seniores sedentes erant viginti quatuor, circumamicti 
veste alba, et super capita eorum coronae aureae.
Seniores totam Ecclesiam dicit, sicut per Isaiam
(Isa. XXIV): Regnavit Dominus in Sion et in Jerusalem,
et in conspectu seniorum ejus clarificabitur. Viginti
quatuor autem praepositos complexus est simul et populos,
tanquam duodecim tribus Israel duplicans,
propter geminum Testamentum, quia et in Veteri et in
Novo eadem formatur Ecclesia, id est, quoniam
Ecclesiam in duodecim ostendit apostolis, omne scilicet
corpus praepositorum, sicut et invenimus in descriptione
civitatis de coelo descendentis Jerusalem
(Apoc. XXI). Isti viginti quatuor throni, excepta officiorum
distributione, duodecim sunt, quia et praepositi
ex duodecim tribubus promoventur. Sed duodecim
 throni, excepto mystico numero, unus est thronus,
id est Ecclesia. Solus enim Dominus Christus ad judicandum
sessurus est; sedebit autem in sede, id est
Ecclesia, judicans duodecim tribus: sed in Christo,
in quo ipsa est tota, sedubunt et judicabunt membra,
sed in unum et per unum caput. Aliter possunt viginti
quatuor seniores in illis intelligi, qui perfectionem,
quae senario numero commendatur, clara Evangelii
praedicatione consummant; nam quater seni,
viginti quatuor faciunt. Et ex illorum throno exeunt
coruscationes et voces et tonitrua. Tonitruis et vocibus,
praedicatio veritatis; coruscationibus miraculorum
figurantur insignia, sicut in Evangelio (Marc. 
 XVI): Illi autem, inquit, profecti praedicaverunt ubique,
Domino cooperante et sermonem confirmante,
sequentibus signis. Itemque (Psal. LXXVI): Vox tonitrui
tui in rota; apparuerunt fulgura tua orbi terrae.
His enim tanquam nubibus praeceptis tonantibus miraculisque
fulgentibus mundus tremefactus formidavit
et credidit. Et septem phialae ignis ardentes 
erant in conspectu throni. Illae septem phialae
sunt septem Spiritus Dei. Si se ipse non exponeret,
in his septem ardentibus phialis Spiritum sanctum
nos intelligere conveniret, sive quod ignearum forma
linguarum apostolis infusus est, sive propter ejus memorabilem
septenariam operationem: quanto magis
nunc, quando ipse subjunxit: Qui sunt, inquiens, septem
spiritus Dei! Ubi autem convenientius Spiritus sanctus
 diceretur adesse, quam in baptismatis tempore,
quando unumquemque fidelium eum credimus rite
percipere, quod nunc aquarum videtur mentio facta
signare? Hoc enim sequitur, dicens: Et in conspectu
throni mare vitreum, simile crystallo. In mari vitreo intelligitur
baptismum, ubi corde creditur ad justitiam,
ore autem confessio fit ad salutem (Rom. X); propter
fidem quippe refertur ad vitrum; non enim aliud in
vitro videtur exterius, quam quod gestat interius. Nec
inaniter in conspectu throni hoc baptisma esse commendat,
nisi quia possunt hoc haeretici quoque foras
habere vel dare. Sic ergo dicit (Exod. XXXIII): In
conspectu throni, sicut Moysi dictum legimus: Est
locus penes me. Vel ipse in Deuteronomio praemonet,
dicens (Deut. XII, XIV, XVI, XXVI): In loco quem elegerit
 Dominus Deus tuus, ut habitet nomen ejus ibi,
quibus omnibus singularem Ecclesiae declaratam novimus
unitatem, ubi baptisma Trinitatis haberi poterit
ad salutem, quod foris generatus habet ad perniciem:
non quia malum est quod datur, sed quia male
utitur cui datur, sicut buccella manu Domini Judae
porrecta (Joan. XIII). Quod autem alia editio ante
solium transtulit mare vitreum esse, in solio potest
sedes futuri judicii praesignari salubriter. Itaque vidimus
ante judicii tempus salutaris baptismi concedi
remedium, ut non reos et nudos, sed justificatos atque
munitos futurum possit invenire judicium. Quis enim
salvaretur, si mundum Deus, baptismo necdum concesso,
vellet praevenire judicio? Crystallo aqua munda
et stabilis credulitas figuratur, quae non circumferatur
 omni vento doctrinae (Ephes. IV), quippe in
Christo habens fundamenta subnexa, qui fundavit
terram super aquas (Psal. XXIII). Medio autem throno
et in circuitu throni quatuor animalia plena oculis ante
et retro. Quatuor animalia sunt evangelistae quatuor,
quibus propter congruentiam narrationis in singulis
eminentem, specialis videtur coaptari proprietas, sicut
quidam voluerunt: Matthaeo hominis, Marco leonis,
Lucae vituli, aquilae Joanni. Cum autem omnium
unum sit Evangelium, ideo quatuor principaliter
demonstrantur, propter quatuor paradisi flumina,
quibus orbis irrigari traditur universus, sicut horum
praedicatione instruendus totus creditur mundus. Siquidem
Ecclesia saepe paradisius accipi solet. Oculos
 sane ante se et retro ob hoc animalia dicuntur habere,
sive quod luminibus scientiae plena, sive quod
perfecte Novi et Veteris Testamenti universa contineant
sacramenta. Fides enim quae gemino Testamento
profertur, omni temporum completur visu. Cum
ergo quid ante in Veteri tantum Testamento congruebat,
quid Novo succedente claruerit revelatum, quidve
his docentibus sperandum fore cognoscitur, istis
omnifarie quodammodo animalia probantur fulgure,
luminibus. Praeterito namque tempori tanquam anteriora
promissa dispensatio Christi Domini deputatur,
quae sicut praedicta a prophetis legitur, peracta
etiam perdocetur; praesenti, credulitatis augmenta
et Ecclesiarum conveniunt incrementa; futuro, bonorum
malorumque diremptio, quia justos in vitam,
 impios in poenam futuros credimus deputandos
(Matth. XXV). His quoque utriusque concordiam
Testamenti novimus praesignari, cum posteriora prioribus,
id est nova veteribus, iisdem probantur oculis,
quae pariter refulgere et inter se plena fidei veritate
concinere, cum, verbi gratia, in Veteri Testamento
agno occiso, quinquaginta diebus exactis, datur lex
ad timorem, scripta digito Dei in lapideis tabulis
(Exod. XXI, XIX, XX). Nunc quando pascha nostrum
immolatus est Christus (I Cor. V), id est juxta Joannem
(Joan. I), Agnus Dei qui tollit peccata mundi,
peractis quinquaginta diebus, Spiritum sanctum discipulis
mittit de coelo promissum (Act. I), quem in
sacris saepe paginis digito Dei legimus nuncupatum
(Exod. VIII, 13), per quem vetusta lapidei cordis remota
 duritia (Luc. XI), charitas datur, qua timor foris
protinus pellitur (I Joan. IV), ut lex quae ante infirmis
difficilis fuerat, impleretur. Charitas enim Dei diffusa
est in cordibus nostris per Spiritum sanctum, qui
datus est nobis (Rom. V), quo operante, Deus gratis
colitur, non jam timore poenae, sed dilectione justitiae.
Nam et ipsum caput nostrum, cum et passum
resurrexisse, et nunc ad Patris dexteram sedere, et
venturum judicem solemniter praedicamus, his tanquam
luminibus quatuor animalium irradiatur Ecclesia.
Qui evangelistis praedicantibus, cognoscit haec
omnia, intentum etiam docet monetque lectorem,
quod et in medio throno animalia memoret, et in
circuitu throni eadem quatuor animalia; ac si diceret:
In medio Ecclesiae Evangelium, et per circuitum
 orbis fructificantem Ecclesiam, id est, Evangelium,
quia etsi numerus praedicatorum augetur, unius tamen
Evangelii veritas, nullius unquam novitatis diversitate
mutatur. Idem quippe crescendo perseverat
in orbe, quod intemeratum manet in origine, hoc est
in medio throno, et in circuitu throni. Item cum superius
dixerit vidisse se super thronum sedentem, et
in circuitu throni sedilia viginti quatuor, in quibus
seniores erant sedentes viginti quatuor, circumamicti
veste alba, subsequenter in medio, inquit, throno et
in circuitu throni quatuor animalia. Cum enim nos
velit aliud sedentem, aliud seniores, aliud quatuor
animalia vocabulorum diversitate cognoscere, unius
tamen throni nomine, uno cuncta videtur loco miscere,
 ubi intelligitur, quod Evangelia in senioribus,
et seniores in Evangeliis, neque enim possunt ab alterutro
separari; sic enim potuerunt esse animalia in
circuitu sedis, ubi seniores esse jam dixerat, in medio
quoque throno, in Christi videlicet corpore, quod est
Ecclesia: ubi nec seniores sine Evangelio, nec Evangelium
absque senioribus esse sanus permittit. Animal
primum simile leoni. Licet superius multorum
Patrum expositionem de animalibus maluerim praelocare,
ordinem tamen hic relationi intendens, quod
primum animal simile dicit esse leoni, Matthaeo magis
vultum assero convenire leonis, qui et Evangelium
in Judaea primus scripsit, et in Christo regiae dignitatis
et prosapiam narrat, et gloriam insignanter
praedicat. Hunc denique ordinem beatus etiam Augustinus
 suadet ad sequendum, Matthaeo leonis, Marco
hominis personam assignans, qui proprie humana
videtur in Christo gesta narrasse. Tertium vituli, quae
Lucae congruit propter vituli saginati hostiam singularem.
Porro autem Joanni rectius aquilae significatio
deputatur, qui Verbi Dei celsitudinem et perspicaciter
videre, et veraciter meruit praedicare. Quocirca hinc
Ecclesia regiae majestatis fortitudine fungitur et
decore, quia vicit leo de tribu Juda. Catulus enim
leonis Juda (Gen. XLIX), ex cujus tribu reges populo
praeesse solebant. Et secundum animal simile vitulo. 
Hujus Ecclesiae virtus in vitulo etiam, prima scilicet
victima illa ratione signatur, qua adhuc quisque fidelium
vincit, quando pro Christo mactatur. Exhibete,
inquit, corpora vestra hostiam vivam, sanctam, Deo
 placentem, rationabile obsequium vestrum (Rom. XII),
ut quod caput pro corpore, corpus mereatur implere
pro capite. Propterea et a Zacharia orsus est
sacerdote (Luc. I). Tertium animal habens faciem 
quasi humanam. Illam hic humilitatem Ecclesiae
commendari puto, qua cum spiritum adoptionis filiorum
Dei perceperit (Rom. VIII), habeatque hunc thesaurum
in vasis fictilibus (II Cor. IV), libenter tamen
humilis gloriari maluit in infirmitatibus suis (II Cor. 
XII), quam extolli virtutibus acquisitis, pic sequens
magistri vestigia, qui factus obediens usque ad mortem
(Philip. II), dicebat: Discite a me quia mitis
sum et humilis corde (Matth. XI). Quartum animal
simile aquilae volanti. Ecclesia spiritualibus membris
coelestia meditantibus volare describitur, quae nullo
 visu terrenae cupiditatis illecta, duorum Testamentorum
gubernaculis regitur sublimius provehenda.
Nam istis similitudinibus vultuum, Christi quoque
persona convenienter aptatur, homini videlicet,
quem non imaginarie, sed proprie veraciterque suscepit.
Tribus vero residuis, quas figurali comparationis
gratia gessit, ipse enim leo de tribu Juda,
victor mortis illatae, quia leo fortissimus bestiarum
ad nullius pavebit occursum. Vitulus, qui pro mundi
salute mactatus, insigniore victima commendatur.
Aquila, quod et desursum ima mortalitatis nostrae
petierit, atque isthinc rursus ad sedem coelestem
ascenderit. Et quatuor animalia habebant singula alas
senas per circuitum. Et in animalibus ostendit viginti
 quatuor seniores, nam senae alae quatuor animalibus
viginti quatuor alae sunt, etenim per circuitum throni
vidit animalia, ubi se dixerat seniores vidisse.
Quomodo autem animal cum sex alis potest simile
esse aquilae, quae habet duas alas, nisi quatuor animalia
unum sunt? quae habent viginti quatuor alas,
in quibus intelligimus viginti quatuor seniores, qui
sunt Ecclesia, quam similavit aquilae, quae sunt
duae alae, id est duo Testamenta, quibus subvecta,
sursum attollitur, ne implicita terrenis affectionibus,
detardetur: aliter senas alas propter senarii numeri
perfectionem positum arbitror, quia in sexta aetate,
id est, adveniente plenitudine temporum, haec Apostolus
peracta commemorat (Galat. IV). In novissimo
enim animali conclusit omnia, quatuor enim sunt,
 sicut et evangelistae. Unumquodque animal et suam
et trium possidet formam, sicut per Ezechielem hae
sedes et eadem animalia describuntur. Unumquodque
quatuor formas dixit habuisse, et illas formas quas
hic in Apocalypsi leonis, vituli, hominis, aquilae, has
quatuor unumquodque animal habebat, ut si qui
unum horum vidisset, quatuor vidisset. Unde intelligitur
singula in solidum esse, et rotas ejusdem throni
ita describit, ut una rota quatuor partes mundi respiceret,
quod est et veluti rota, et ejusdem facturae
omnes quatuor, ut id est, et una quod quatuor, ne
esset locus ubi non thronus perfectus esset, nec ab
aliqua parte mundi conversus secederet, inde per
circuitum universum videlicet orbem possessura
terrarum. Erant plena oculis ante se et retro. Vel,
 sicut alia translatio dicit, intus et foris. Intus, eo
quod dignum sit Evangelii lumen occultum. Si enim
opertum est, inquit, Evangelium nostrum, in his qui
pereunt est obvelatum (II Cor. IV). Aliter, ante et
retro, quod ubicunque fructificans dilatetur Ecclesia,
in lumine vultus Dei ambulat, et revelata facie
gloriam Dei speculatur. Aliter, ante et retro alas
senas, quae viginti quatuor subsumantur, Veteris
Testamenti libros insinuat, quos ejusdem numeri
canonica auctoritate suscipimus, tanquam viginti
quatuor seniores tribunalia praesidentes (II Cor. III).
Ideo autem est Novi Testamenti praedicatio fructuosa,
quia testimoniis Veteris fulta firmatur. Hoc tenet Ecclesia
ante et retro, id est, et tunc sub lege, et nunc
sub gratia. Quae non habebant requiem, nocte ac die 
 dicentes: Sanctus, Sanctus, Sanctus, Dominus Deus
omnipotens, qui fuit, et est, et venturus est (Isa. VI).
Cum Ecclesia circumquaque diffusa in singulis membris,
professionibusque diversis, urbibus, regionibus,
provinciis, linguis et gentibus variis, indesinenter
Deum ore et opere in adversis et prosperis laudat,
die ac nocte Dominum laudare non cessat, manente
intellectualis creaturae perpetua in coelestibus laude,
super Jerusalem, ad cujus se instar informari peregrina
laetatur Ecclesia. Et cum dederant illa animalia 
claritatem et honorem et gratiam sedenti in throno,
viventi in saecula saeculorum, statim cadebant in faciem
viginti quatuor seniores in conspectu throni, et
adorabant viventem in saecula saeculorum, mittentes coronas
 suas ante thronum. Secundum praemissam intelligentiae
formam, ex diversis membris universa
aedificari videtur Ecclesia; nam quando animalibus
personantibus laudem, id est, evangelistis praedicantibus
Christi dispensationem, quae in trium temporum
summa consistit, viginti quatuor seniores, id est
omnes Ecclesiae, quae in praepositis constant et populis,
statim cadens  in faciem, adorant viventem
in saecula saeculorum. Huic denique sensui
Paulus apostolus protestatur et dicit (I Cor. XIV): Si
conveniat universa Ecclesia in unum, et omnes prophetent,
intret autem quis infidelis vel idiota, convincitur
ab omnibus, dijudicatur ab omnibus, occulta
quoque cordis ejus manifesta fiunt: et tunc cadens
in faciem, adorabit Deum, pronuntians quod vere
Deus in vobis est. Mittentes coronas suas ante thronum,
 Deo videlicet assignantes quidquid virtutis,
quidquid habeant dignitatis. Illi enim quidquid boni
conquiritur, jure tribuetur, a quo ille qui vicerit,
 adjuvatur. Cujus in Evangelio actionis figura praecessit,
quando praecedens populus Dominum sternebant
vestimenta sua in via, accipientesque ramos
palmarum, procedebant obviam ei et dicebant: Benedictus
qui venit in nomine Domini, Rex Israel
(Matth. XXI; Marc. XI; Luc. XIX; Joan. XII). Victoria
coronarum palmarum signo aptius comparatur.
Dicentes: Dignus es, Domine Deus noster, accipere 
claritatem et honorem et potestatem, quoniam tu
creasti omnia, et ex tua potestate haec sunt constituta.
Vel, sicut alia editione translatum invenimus,
quia tu creasti omnia, et propter voluntatem tuam erant,
et creata sunt. Erant scilicet et in arte, priusquam
formarentur in opere. Creata sunt autem, ut in suis
quoque naturis secundum praescriptos in Dei sapientia
terminos etiam visibiliter exstitissent. Quae autem
 sequuntur, alterius libri tractanda sumantur
exordio.