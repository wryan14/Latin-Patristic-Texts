CAP. XXII.  
Et ostendit mihi flumen aquae vitae, candidum
quasi crystallum, exiens de sede Dei et Agni, 
per mediam plateam ejus. In flumine vitae civitatis medio
per mediante (Sic) non adhuc celebratio indicatur
baptismi, sed fructus jam ipsius revelabitur sacramenti.
Modo enim in lacrymis seminatur, quod in
 gaudio tunc metetur (Psal. CXXV). Et ideo nunc Ecclesia
seminat in spiritu, ut de spiritu metat vitam
aeternam (Galat. VI). Cum itaque experientia probavimus,
quando nos utilitatis fructus invenerit percepti
gratia sacramenti, tunc manifestari in Joanne
Ecclesiae perhibetur flumen aquae vitae candidum
quasi crystallum, id est stabilitas in fide. Qui enim
perseveravit usque in finem, hic salvus erit (Matth. 
X, XXIV). Hoc significans, sequitur: Et ex utraque
parte fluminis lignum vitae, afferens fructus duodecim,
per singulos menses reddentes fructum suum, et folia
ligni in curationem gentium, neque ullum maledictum 
jam erit. In duodecim mensibus omne tempus insinuat,
et perpetuitatem omnino designat. Quocirca ubi
vigor aeternus, nulla unquam inesse significatur finiri
 ariditas: ubi perfecta et stabilis sanitas, nulla interpellat
prorsus infirmitas. Quod propheta promittit,
dicens (Isa. XXXV): Gaudium et laetitiam obtinebunt,
fugiet dolor et gemitus. Lignum illud est quod plantatum
legimus secus decursus aquarum (Psal. I), de
quo et Jeremias dicit (Cap. XVII), quod ad humorem
mittet radices suas, qui spem et fiduciam in Domino
collocat. Aliter flumen aquae vitae, etc., recte ipse
fons vitae Dominus Jesus Christus significari cognoscitur,
de quo legimus (Psal. XXXV): Apud te est
fons vitae, et in lumine tuo videbimus lumen. Ipse est
enim, quemadmodum legimus (Sap. VII), Imago majestatis
Dei, omnia potens, et permanens in se, omnia
innovat et per gentes in animas sanctas requiescit.
Ille itaque fons, qui fluvius: fons, eo quod in se incommutabilis
 maneat; fluvius, quod ad societatem
sanctorum se largiter et jugiter praebeat. Nam et ubi
fons dicitur, etiam torrens nominatur. Cum enim
psalmus (XXXV) diceret, Ex torrente deliciarum
tuarum potabis eos, secutus adjunxit (Ibid.): Quoniam
apud te est fons vitae, et in lumine tuo videbimus
lumen. Bene autem per mediam plateam, tanquam
commune omnibus sanctis bonum quod nulli negetur
digno, nulli donetur indigno. Qui enim habitant in Jerusalem,
montes in circuitu ejus, et Dominus in circuitu
populi sui (Psal. CXXIV). Itemque: Deus, qui
glorificatur in concilio sanctorum, magnus et metuendus
super omnes qui in circuitu ejus sunt. In medio
quippe est tanquam indivisum patrimonium cunctis
 videntibus Deum. Hinc legimus (Psal. CXXI): Jerusalem,
quae aedificatur ut civitas, cujus participatio
ejus in idipsum. Si autem fructus mortis beatae immortalitatis
accipitur, recte folia perpetuae laudis
intelligitur cantus, quod in sanitate cadit felici jam
sorte canentibus: ibi enim gentium curatio vera, redemptio
plena, et felicitas sempiterna. Sed thronus
Dei et Agni erit in ea. Non dixit erunt, neque throni;
ubi enim unitas est naturalis et indifferens, gloriam
Deitatis ibi maxime commendari oportuit, unus thronus
indivisibilis sessionis, qui nec Arianae pravitatis
astu dividi, nec Sabellianae vanitatis possit suspicione
confundi, sed catholicae tantum veritatis, quae adoptionem
videre, cujus etiam recta credulitatis probatur
confessione teneri. Et videbunt faciem ejus. Considerans
 visionem Dei, quae sanctis in futuro promittitur,
magni esse meriti causam, et excellenti prorsus aestimatione
pendendam. Legi  S. Augustini dicta
huic loco congrua deflorare, ut ipso docente possimus
qualis futura promittatur, indubitanter agnoscere.
Nam de visione Dei ad Paulinam scribens dicit:
Donec diligenti inquisitione, si Dominus adjuverit,
reperiatur quid secundum Scripturas de spiritali corpore
quod in resurrectione promittitur, probabilius
sentiendum sit, interim nobis sufficiat quod unigenitus
Filius, idemque mediator Dei et hominum homo
Christus Jesus (I Tim. II) ita videt Patrem sicut videtur
a Patre. Nos autem ad illam visionem Dei, quae
nobis in resurrectione promittitur, non ex hoc mundo
istam concupiscentiam oculorum transferre conemur,
 sed mundandis cordibus pio studeamus affectu; nec
corporalem faciem cogitemus, cum dicit Apostolus
(I Cor. XIII): Videmus nunc per speculum in aenigmate,
tunc autem facie ad faciem; praesertim quia
expressius dixit (Ibid.): Nunc scio ex parte, tunc
autem cognoscam sicut et cognitus sum. Unde quis
eum non intelligat eo loco etiam nostram faciem
illam significare voluisse de qua dicit alio loco (II
Cor. III): Nos autem revelata facie gloriam Domini
speculantes, in eamdem imaginem transformamur de
gloria in gloriam, tanquam a Domini spiritu: de gloria
scilicet fidei, in gloriam contemplationis aeternae.
Hoc quippe agit haec transformatio, qua interior
homo renovatur de die in diem (II Cor. IV); de quo
et apostolus Petrus, cum eum moneret ornari: Non
 quae a foris ornatur, inquit (I Petr. III), capillorum
incrispationibus, aut auro, aut margaritis et veste
pretiosa; sed ille absconditus cordis homo, qui est
ante Deum locuples. Item in libro vicesimo secundo
de Civitate Dei, sic dicit: Praemium fidei nobis visio
Dei servatur, de qua et Joannes apostolus loquens:
Cum apparuerit, inquit (I Joan. III), similes ei erimus,
quoniam videbimus eum sicuti est. Facies autem Dei
manifestatio est ejus intelligenda, non aliquod tale
membrum quale nos habemus in corpore, atque isto
nomine nuncupatur. Et post paululum dicit: Ita Deus
erit nobis notus atque conspicuus, ut videatur spiritu
a singulis nobis, videatur ab altero in alterum, videatur
in seipso, videatur in coelo novo et terra nova,
 atque in omni quae tunc fuerit creatura. Et nomen
ejus scriptum in frontibus eorum. Per fidem justificari
hoc templum, per quam vitae etiam aeternae conferri
declarat meritum, cum in frontibus eorum nomen
Dei et Agni ibi quoque sic gestari facit scriptum,
tanquam pro titulo cognoscatur praeferri gloriatum.
Hanc sane fidem in uno complectitur nomine. Neque
enim dixit, et nomina Dei et Agni scripta in frontibus
eorum, cum geminam videatur significasse personam,
ut illius dogmatis regulam custodiret loquens de
regnantibus sanctis, quam pridem Dominus servandam
discipulis tradiderat peregrinis: Ite, inquiens (Matth. 
XXVIII), baptizate omnes gentes, tingentes eos in nomine
Patris et Filii et Spiritus sancti. Sollicite enim fuerat
commendandum hoc, sanctos visuros et habituros in
 specie, quod credebant viventes ex fide. Et nox 
jam non erit, neque opus erit lumen lucernae, neque 
lumen solis, quoniam Dominus Deus lucebit super
eos, et regnabunt in saecula saeculorum. Nostrorum
fragilitas corporum his nunc et vicissitudinibus temporum
et conturbationibus elementorum, ut ad exercendum
diurna opera noctis quiete reddatur idonea,
utatur etiam nocte pro consolatione lucerna. Tunc
autem quando erit Deus omnia in omnibus (I Cor. 
XV), qui est lux vera, his elementis nullus ibi indigus,
nullus erit unquam obnoxius, quando ipse lumen
erit regnantibus sanctis, qui totius auctor est
operis, neque perfectorum exhortationeque legis divinae
praedicatio, quae nunc lucerna esse dicuntur in
obscuro loco, quia in Dei contemplatione rebus expletis
 tenetur perfecta promissio. Et dixit mihi: 
Hi sermones fidelissimi et veri sunt. Non de Joanne
diffidentia dubitabat, sed veram visionem omni Ecclesiae,
in qua et parvulos futuros noverat, commendabat.
Et Dominus Deus spirituum prophetarum misit
angelum suum ostendere servis suis quae oportet fieri. 
In brevi docuit omnium se utilitati generaliter prospexisse.
Ipse est autem Spiritus prophetarum, qui
etiam Spiritus sanctus, qui utique Dominus, propterea
propheta. Audiam, inquit (Psal. LXXXIV), quid loquatur
in me Dominus Deus, et principium loquendi
Domino in Osee (Cap. I). Nam propter unius divinae
Trinitatis essentiam, opportune hic etiam Spiritum
sanctum nominavit, quando Patris et Filii nuper fecerat
mentionem. Quod enim legimus (Joan. IV) quia
 Deus spiritus est, ad totam pertinet Trinitatem. Ecce
venio cito. Felix qui observat verba prophetiae libri
hujus. Servare dicit hic, reverenter credere et purioris
vitae proposito custodire. Et ego Joannes, qui
audivi et vidi haec. Revelationis attestatio insinuatur
in hominis firmari judicio. Et cum audissem, inquit,
et vidissem, prostravi me ante pedes angeli ut adorarem 
eum, qui mihi ista ostendit; et ait mihi: Vide ne
feceris, quia conservus tuus sum, et fratrum tuorum
prophetarum servantium verba prophetiae libri hujus. 
Magis Deum adora. Aut semel factum iteravit quod
cohibitus non repetivit, aut magno visionum stupore
perculsus, adorare se iterum voluisse confitetur, sicut
et propheta: Expavit, inquit, venter meus a voce
 deprecationis labiorum meorum, et introivit tremor
in ossa mea, et intra me conturbata est virtus mea.
Et ait mihi: Ne signaveris verba prophetiae libri hujus, 
quia tempus jam in proximo est, et qui perseverant
nocere noceant; et qui in sordibus est, sordescat adhuc. 
Occulta hic Dei judicia, sed justa demonstrat,
quibus mali homines in pejus proficere permittuntur.
Nocere autem hic non tantum aliis, sed sibi potius
debet intelligi. Unde sequitur: Et qui in sordibus
est, sordescat adhuc. Qui enim sibi nequam, cui bonus
erit? Nam et alia translatio: qui injustus est, inquit,
injuste faciat adhuc, justus autem justiora
faciat, similiter et sanctus sanctiora. Puto autem quia
propterea dicit, ne signaveris verba prophetiae libri
hujus, quia futuro propinquante judicio manifestari
 oportuit divina praecepta, judicia atque promissa,
quorum observatione praemium mites acquirant, negligentes
ac contumaces poenam incurrant. Ante
enim dixerat, signa quae locuta sunt septem tonitrua,
noli ea scribere; modo autem, ne signaveris verba
prophetiae libri hujus. Ecce venio cito, et merces mea
mecum est, reddere unicuique secundum facta sua. 
Satis dictum est. Ego sum Α et Ω, primus et novissimus, 
initium et finis. Fidelis praedicatio veritatis,
ut irreprehensibilis forma virtutum quoties repetitione
firmatur, ampliore cultu spiritalis animus informatur,
quod ad finem libri breviter quidem, sed
competenter exprimitur, in Α verbi divinitatem, in
Ω, susceptam humanitatem assignans, principium sine
termino. Quod autem in praesenti libro toties Α et Ω 
 repetitum video, non inaniter factum fuisse cognosco.
Sive enim propter unius Christi divinitatem et
humanitatem saepius insinuandum, in qua totius
Christianae fidei summa constare praemisimus, sive ut
unius naturae tota Trinitas intimetur, qui per prophetam
dicit (Isa. XLIII): Ante me non est formatus
Deus, et post me non erit. Ego sum Deus, et non
est absque me Salvator; vel cui per prophetam dicitur:
Tu es Deus, et ante et praeter te non est alius
Deus; sive aliud aliquid melioris lateat secretiorisque
mysterii, non tamen dubito ad hoc saepius iteratum,
ut intelligendi gratia fidelibus maneret fructuosa. Nam
et ipsa elementa Graeci alphabeti Α et Ω, ejusdem
numeri conficiunt summam, quam columbae nomine
in Graeco novimus comprehendi. Columba enim dicitur
  
a quo nomine octingentesimus et unus numerus subsummatus,
quem etiam adimplent
In columbae autem specie recte nobis sancti Spiritus
novimus significari personam (Matth. III), in cujus
specie descendens, voluit apparere: ut scilicet Arianorum
aliorumque haereticorum frustraretur insania,
qui eum a Patris et Filii natura asserunt alienum,
cum etiam per hujus convenientiam numeri hic quoque
revelatio coelestis consubstantialem et coaeternum
Patri et Filio sanctum Spiritum manifestet, et in
 stolis lotis divinorum dicens custodiae mandatorum.
Nam et exordium Evangelii sui iisdem Joannes sensibus,
licet diverso orsus sermone composuit, dicens
(Joan. I): In principio erat Verbum, et Verbum erat
apud Deum, et Deus erat Verbum; et post pauca
(Ibid.), Et Verbum caro factum est. Ubi totius fidei
summa consistit, ut in uno eodemque Christo perfecta
deitas et vera credatur humanitas. Quod vero
ad morum attinet probitatem, dicit (Ibid.): Quotquot
autem receperunt eum, dedit eis potestatem
filios Dei fieri, his qui credunt in nomine ejus, subjungens
utique fidei charitatem, quae mercedem, quod
paribus his quoque videtur narrasse tramitibus, in
Α et Ω Christum insinuans, immaculatam vero vitam
stolis significans candidis, cui eumdem similiter praemium
 pollicetur, dicens: Ut sit potestas eorum super
lignum vitae. Lignum autem vitae Christus est, ut legimus:
Sapientia lignum vitae est amplectentibus
eam (Prov. III). Non autem super Christum hi esse
putandi sunt, quia non est discipulus super magistrum,
nec servus super dominum suum (Matth. X). Sic
autem hic dixit super lignum vitae, quomodo si dicet.
Infirmitas eorum super lignum vitae consistet, id est
super Dominum Christum, de quo propheta etiam
dicit, Et super sanctum Israel stabiliti sunt. Unde
enim virtus accipitur, super hos esse narratur. Eodem
intellectu et sancto Petro dicitur (Matth. XVI):
Super hanc petram aedificabo Ecclesiam meam, id
est super me. Et propheta diverso sermone, sed eodem
sensu dicit (Psal. LVIII): Fortitudinem meam ad
 te custodiam. Et per portas intrent in civitatem sanctam.
De quibus portis scriptum puto (Psal. CXVII):
Aperite mihi portas justitiae, ut ingressus in eas confitear
Domino; haec porta Domini, justi intrabunt per
eam. Aliter enim illa civitas intrari non potest, nisi
per Christum, qui dixit (Joan. X): Ego sum ostium,
et nemo venit ad Patrem nisi per me. Foris autem
remanebunt canes, et malefici, et fornicarii, et homicidae,
et sesrvientes idolis, et venefici, et omnes qui amant
et faciunt mendacium. His hominibus non diligentia
adhibenda est exponendi, sed sollicitudo impendenda
cavendi. Ego Jesus misi angelum meum testificari vobis
haec in septem Ecclesiis. Seriem libri resumpturus intentionem
primae relationis assignat, ut prioribus posteriora
conveniant. Ego sum radix et origo David.
 Divinitatis Christi praedicatione praemissa, secundum
quod dudum exposui, formam quoque servi quam
pro nobis assumpsit, praedicat, dicens: Ego sum radix
et genus David, stella splendida et matulina. Novi
Testamenti gratia refulgente, primae resurrectionis
tempus ostendit, quando Christus a mortuis resurrexit.
Hinc legimus (Psal. CXXIX): A vigilia matutina
usque ad noctem speret Israel in Domino. Et
spiritus et nova nupta dicunt, Christus et Ecclesia:
Exhortamur, Age. Et is qui audit, dicat: Veni. Seque
exponens pandit suae exhortationis affectum, et dicit:
Et qui sitit veniat et bibat; et qui vult, accipiat aquam
vitae gratis. Quomodo qui vult accipiat, cum dixerit
(Joan. VI): Nemo venit ad me, nisi Pater, qui misit
 me, traxerit eum; nisi quia ex nolente prius fieri,
novimus, divina inspiratione volentem? Nam et hic
sic liberum convenienter arbitrium, dicendo: Qui
vult accipiat, ut confestim gratia, praedicetur in eo,
quod dicit, aquam vitae gratis, nullis itaque bonis
praecedentibus, accipiat aquam vitae gratis. Quid enim
inquit Apostolus (I Cor. IV), habes quod non accepisti?
Ergo et voluntatem veniendi a Deo gratis accipimus,
cui nil praemii contulimus ut essemus,
quanto magis ut justi ex peccatoribus redderemur!
Testor ego Joannes omnes qui audiunt verba prophetiae
libri hujus. Haec dicit qui jussit testimonium
perhibere. Quem testem fidelem superius memorat,
de ipso nunc quod jusserit testimonium perhibere,
ne hujus libri tam salubris contemnenda putaretur
 utilitas, suam personam laudabili humilitate postposuit,
et contemptoribus Christum opponit. Quod ergo
testis fidelis caput implevit, cum dixit (Joan. IV): Meus
cibus est ut faciam voluntatem ejus qui me misit,
vel similia, hoc juvet implendum et corpori. Si quis 
addiderit ad haec, adjiciet Deus super eum plagas scriptas
in libro hoc. Et si quis dempserit, adimet Dominus
partem ejus de libro vitae, et de civitate sancta, et de his
quae scripta in libro hoc. Et Salomon dicit (Prov. XXX):
Ne addas quidquam verbis illius, et arguaris inveniarisque
mendax. Hic autem etiam terrorem plagarum
adjecit, ut non solum pondere auctoritatis monendo
urgeret, sed etiam minis vel desides excitaret, vel temerarios
coerceret. Dicit qui testimonium perhibet de
his: Etiam venio cito: Amen. Veni, Domine Jesu. Idem
 Christus testimonium perhibet, qui se Ecclesiae venturum
annuntiat, cui more Cantici canticorum (Cant. 
II, IV, V, VII) Ecclesia devota respondit: Etiam veni,
Domine Jesu Christe, quae dicit orans, Veniat regnum
tuum (Matth. VI), et in via immaculata venies ad me. 
Quoniam suscepti operis plenitudo devoto et debito
propterea fine concludi, et diffusa latius multipliciterque
digesta, cum difficultate novimus comprehendi,
quia nec competens cunctis memoria suffragatur, nec
relata rebus singulis loca velox intentio poterit coaptare,
necessariis agendum existimo compendiis, ut
totius libri auctoritate decursa, conclusionis series brevi
recapitulatione iterum evolvatur insinuata per partes,
ut omnium quinque librorum textus uno summatim
 loco clareat definitus, cum et partitionem recepit singulorum,
et plenitudinem videtur obtinere per totum. 
In septem itaque angelis Ecclesiarum totidem, universalis
Ecclesiae unitas cum necessaria nominum interpositione
describitur, quam in candelabris quoque
aureis designatam, malos bonis docet habere permixtos,
quorum diversa qualitas vel mulcetur laudibus ad
profectum, vel increpationibus culpatur ad notam.
Hanc etiam in viginti quatuor senioribus cognoscendam
per Christi dispensationem et evangelistarum praedicationem
iterata significatione describit. Haec quidem in
primo. 
In secundo autem libro hujus capiti Christo signati
dignitas libri peractae dispensationis merito dicitur
 retribui, ut duo in carne una (Ephes. V) Christus et
Ecclesia possit intelligi, et in ipso omnes thesauri sapientiae
et scientiae absconditi ante latuisse, in quo docentur 
(Colos. II) revelati suo tempore refulsisse.
Idem in equo albo actu pridem paruit missus, qui visu
processisse dicitur revelatus. Post Christi de morte
triumphum impugnationes futuras Ecclesiae et humani
generis plagas enumerat, quas per significationes equorum
rufi, nigri, pallentisque, dicit irrogandas. Quibus
nascitur sub ara Dei martyres memorat, sextam mundi
aetatem sexto signo denuntiat, grandi persecutionis impetu
in fine venturam. In quatuor angelis regna mundi
quatuor consona Danieli voce testatur, quos electorum
numero laedere Christi primus vetus enarrat adventus,
qui nec transitorio fuissent praetereundi relatu duodecim
 tribuum nomina cum numero indidit signatorum. Atque
ut unam ex genere Israel et ex gentibus existere
monstraret Ecclesiam, gentium mox vocationem adjunxit.
Quorum ex operibus fidem, et fidei voluit narrare
mercedem. 
In tertio quoque libro Ecclesiam in septem angelis
ac tubis grata repetitione suo more describit, quam
externis et intestinis memorat persecutionibus ac periculis
exercendam, quando post unum angelum, qui
super altare Dei stabat cum thuribulo aureo, secundum,
tertium et quartum videtur opposuisse contrarios,
et interposita rursus aquilae mentione Ecclesia, de puteo
abyssi in locustis fumo equisque bellantibus, prodire
dicit haereticos: quorum morsus ut scorpionum,
in quibus unum vae dicit abisse. Angelorum quatuor solutio
cum numero octogenario et bis myriadis myriadum,
 quibus equites cum loricis igneis et sulphureis juges
haeresiarchas diverso modo describit, et errorem
mox gentilitatis annectit, quod ad vae secundum est redigendum.
In angelo nube amicto primus Christi designatur
adventus, cujus praedicatione ex bonis in ore
dulcedinem, ex malis in ventris infirmitate dicit amaritudinem
procreari. In voce autem septimi angeli, finis
sextae aetatis et initium septimae nuntiatur. In duobus
martyribus duo martyrii genera cognoscenda, et vae
tertium venisse dicit. Secundi adventus interposita
mentione, Christi rursus nativitas aperto Dei templo
narratur in coelo, id est Ecclesia, quae vestigia sui
capitis sequendo victrix, de pugna dicitur exstitisse
draconis. 
In quarto proinde libro, de bestia disputatur,
 quam habere dicit capita septem, et cornua decem, in
qua adversitas designatur Christo Ecclesiaeque contraria,
quam etsi ad tempus signis dicit Antichristi valituram,
patienti attamen tolerandam esse sanctorum
prudentiam. Notam vel nomen bestiae vel numerum
 praemonet indagandum. Post haec constantem in electis
Ecclesiam circumscribit, nomine Agni censitam et sacruto
numero titulatam. Item Christum diverso schemate
super nubem albam sedentem asserit coronatum,
cum falce messoria septem plagarum mentione subjuncta,
et sanctorum relata victoria, cum Judaeorum
manente duritia et incomparabili persecutione, futuram
memorat damnationem meretricis, quam fucato mulieris
cultu describit, cui in capitibus septem et cornibus
decem, et saecularem potentiam, et occultam dicit inesse
nequitiam. 
Quinto etiam libro, diverso relatu idem Christi insinuatur
adventus. Quem nomine angeli dicit de coelo
descendere, suaque potestate et claritate illuminatam
terram. Babylonem memorat fuisse destructam, quae
 cum multis significata vocabulis praedicitur ruitura,
commissae iniquitatis debita monstratur multari vindicta,
ubi sanctorum profecto dignitas in senioribus et
Agni nuptiis, et byssino mundo fuerat memoranda.
Hinc diadematis insigne gestantem equo albo sedentem
cum bestia certasse describit, suisque catenis diabolum
per annos mille dicitur religasse, ut solitam seducendi
gentes amiserit potestatem, profuturi forma judicii in
throno candido sedentem. Ipsius memorans Christi, secundum
rursus designat adventum, quando elementorum
innovatione coelum novum terraque futura describitur,
et novam Jerusalem sponsam. Agni patriarcharum
apostolorumque fundamine solidatam, promissa dicit
potiri mercede, cum agni lumine irradiari atque vitae
fonte potari, ejusque visione dicitur perfrui. Se proinde 
Α et Ο iterata praedicatione frequentat, ut unius
naturae divinae insinuet Trinitatem, et futuri Evangelii
sui cum hoc libro sermonem videatur habere concordem.
Septem Ecclesiarum iterata mentione scopum
libri, id est intentionem assignat, seque Christus Ecclesiae
venturum annuntiat. 
Considerans autem hujus operis quantitatem, arbitror
quosdam de ejus quam putant prolixitate posse
causari, alios autem divinae legis vel lectionis fervore
flagrantes, de tanta libri profunditate ampliora potius
flagitare. Sed cum diu inter fastidiosos et avidos nutabundus
aestuarem, timui ne aut immodicis profusionibus
ingessissem otiosis errorem, aut exiguitate necessaria
subtraxisse invidus judicarer: sicque stylum putavi,
regente Domino, temperandum, ut illustrandis
 obscurioribus locis plus sermonis impenderem, apertis
exiguum, ut nec esurientes fraudarem inventis, nec peritos
ausus prolatis offenderem. Me tamen fateor non
quantum ardua mysteriorum dignitas exigebat, sed
quantum paupertas virium ope divina potuit, debitis
exhibuisse servitiis.