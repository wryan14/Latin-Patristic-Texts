CAP. VII.   
Post haec vidi, inquit, quatuor angelos
stantes super quatuor angulos terrae, tenentes quatuor
ventos terrae, in terris ne flarent, neque in mari, neque
in ulla arbore. In quatuor angulis istis, regna
quatuor designari Ecclesia in Joanne cognoscit, Assyriorum,
et Medorum, et Persarum, et Romanorum:
quae suo quodammodo potentatu omnia praefocantia,
nullum pro libitu sui juris sinerent respirare.
Ideo: Ne in terris, inquit, flarent, id est habitantes
terram, neque in mari, neque in ulla arbore.
Ideo autem quatuor, propter totidem mundi notissimas
partes, qui sunt quatuor anguli, id est quatuor
intelligendi sunt venti, juxta Danielis prophetiam
(Cap. VII) dicentis: Ecce quatuor venti coeli
pugnabant in mari magno, et quatuor bestiae ascendebant
 de mari diversae inter se. Et quoniam Ecclesia
per omnes quatuor mundi cardines partem suam
regnis adhuc mundi videtur habere permixtam, et
apud alienigenas suos, et intra se cognoscitur habere
alienos: in terris, diversitas provinciarum; in mari,
insularum; in arboribus, quia genus est silvae, pro
diversitate diversa etiam officia atque hominum
praesignare voluit qualitates. Et vidi angelum ascendentem
ab oriente sole, habentem signum Dei vivi. 
Hic Domini nostri Jesu Christi primus declaratur
adventus, qui alibi magni consilii Angelus appellatur
(Isa. IX). Ideo ab oriente sole secundum quod
de illo in Zacharia legimus (Zach. VI): Ecce vir
Oriens nomen ejus. Et exclamavit voce magna ad
quatuor angelos, eo quod datum esset illis laedere
 terram et mare, dicens eis: Non laeseritis terram,
neque mare, neque ullam arborem, donec signemus
servos Dei nostri in frontibus eorum. Exclamare dicitur,
eo quod potestate saluberrimae praedicationis
adversarias cohibuerit potestates, ne solito mundum
indebitae dominationis crudelitate comprimerent. In
his autem regnis, in quibus fervens idololatria principabatur,
etiam noxiorum quatuor angelorum fortitudo
frustratur, tanquam in ministris auctores, illa
scilicet voce: Agite poenitentiam, appropinquavit
enim regnum coelorum (Matth. III). Quod et de ipso
numero daemonum aliqui confitentur, dicentium Domino
(Matth. VIII): Venisti huc ante tempus torquere
nos? De hoc adventu Daniel dicit (Cap. II): Lapidem
 abscisum de monte sine manibus, qui percussit
statuam sibi oramate revelatam, cujus caput aureum,
pectus et brachia de argento, venter et femora ex
aere, tibiae autem ferreae. In hac autem statua memorata
regna quatuor designantur: in auro, Assyriorum;
in argento, Medorum; in aere, Persarum; in
ferro, cognoscitur Romanorum, sicut Daniel angelo
exponente narravit (Cap. II) subsequens: In diebus
autem regnorum illorum suscitabit Deus coeli regnum,
quod in aeternum non dissipabitur, et regnum ejus
populo alteri non tradetur; comminuet autem et consumet
universa regna haec, et ipsum stabit in aeternum.
Lapis porro ille, percussis quatuor regnis, tanquam
destructo supercilio indebitae tyrannidis, crevit;
et factus est mons magnus, et implevit omnem
 terram. Istos ergo quatuor angelos hac nunc dicit potestate
frenari, ne solitis ausibus memorata regna
laedere sinerentur, donec cognitus Deo numerus electorum
signo inviolabili censeretur; de quibus Apostolus
dicit (Ephes. I): Qui elegit nos ante mundi
constitutionem, ut essemus sancti et immaculati in
conspectu ejus, praedestinans nos in adoptionem filiorum
per Jesum Christum in ipsum. Hanc porro
multitudinem sacramenti numero opportune nunc
insinuans, sequitur: Et audivi numerum signatorum,
centum quadraginta quatuor millia signati, ex omni
tribu filiorum Israel. Hoc autem numero omnis significatur
Ecclesia, nam et trinitas quaternate ratio
est, ut ter quaterni, decus dipondius et duodecies
decus dipondius centum quadraginta quatuor facit.
 Nam et ipsa civitas duodecim stadia quaquaversum
habere describitur; et ambitus civitatis in solidum
centum quadraginta quatuor cubitos, unde evidenter
agnoscitur, hoc mystici numeri indicio innumerabilem
electorum multitudinem praesignari, tanquam
numerum finitum pro infinito significative commendari.
Sequitur denique designans numerum signatorum,
mentionem faciens tribuum singularum. Ex
tribu, inquit, Juda, duodecim millia signati. Sic per
caeteros excurrit, quorum stirpe Israeliticae plebis
prosapies traditur descendisse. Ex tribu Juda, duodecim
millia signati. Ex tribu Ruben, duodecim millia.
Ex tribu Gad, duodecim millia. Ex tribu Aser, duodecim
millia. Ex tribu Nephtali, duodecim millia. Ex
tribu Manasse, duodecim millia. Ex tribu Simeon,
 duodecim millia. Ex tribu Levi, duodecim millia. Ex
tribu Isachar, duodecim millia. Ex tribu Zabulon, duodecim
millia. Ex tribu Joseph, duodecim millia. Ex
tribu Benjamin duodecim millia. Omnium tribuum
nomina decursurus, mirum non est quod a Juda orsus,
eadem nomina  revolverit; de
tribu enim Juda nasci voluit Dominus Jesus Christus:
neque enim de terrenis generationibus hic ordo
contexitur, ut majores natu ex more proferens, ad
Judam, qui quartus est, perveniret; sed decreto numero
redemptorum, quo plenitudinem significare
voluit electorum, ad quam volens intentionem nostram
necessaria consideratione dirigere, in caeteris
quoque fratribus nominandis non nativitatis ordinem
 reservavit , ita ut et post Ruben majoribus
natu inferiores praeponeret, quod ex collatione
librorum Geneseos (Gen. XXVI, XXX, XXXV) et Exodi
(Exod. I) doceri potest. Unde si plenius loqui velimus,
hoc opus amplius oneramus. Judas sane interpretatum,
dicitur laudatio sive confessio, sicut et in
paterna benedictione docetur: Juda, te laudabunt
fratres tui. Ruben, videns filium, vel videntes filium.
Simeon, audivit tristitiam, vel nomen habitaculi.
Levi, additus. Isachar, est merces. Zabulon, habitaculum
fortitudinis. Benjamin, filius dexterae. Dan,
judicium sive judicans Hebraeorum transeuntium.
Nephtali, latitudo. Gad, tentatio sive accinctus aut
latrunculus. Aser, beatus. Joseph, augmentum. Manasses,
oblitus vel necessitas. Cum varias noverimus
 fidelibus singulis inesse virtutes, ut verbi gratia, in
alio plenitudo scientiae salutaris emineat, in alio autem
sola mansuetudo praecellat, hic tamen necessario
pro donorum ordine et gradibus proficientium
animarum, ipsa duodecim nomina disponi videmus,
non sicut geniti, nec sicut intrantes Aegyptum fuerant
nominati: quia illic terrenae generationis origo,
et in Exodo Aegyptiae regionis cohabitatio memoratur.
Unde curavi, praemissa eorum serie, quae in hoc
libro conscribitur, etiam nativitatis eorum ordinem
adhibere, cum interpretationibus singulorum, si quomodo
valeam demonstrare, non hoc inaniter fuisse
mutatum. Praenoscendum sane parvulos etiam commonemus,
ne istum numerum ad infantium mortes,
quos Herodes occidit (Matth. II), aestiment redigendum,
 sicut quosdam sumus ignaros experti. Ut enim
caetera sileam, de una tantum tribu Juda Herodes
infantes necasse cognoscitur, ubi pro quantitate juris
sui, quod tetrarches sinebatur habere dominium,
prout libuit, insanus exarsit, hic autem omnes memorat
tribus, quorum consequentias nominum suis
tribubus subjungentes, ac numero coaptantes, praemissam
in electorum plenitudine significationem dilucidare
amplius poterimus, si hujus loci secreta rimemur.
In Juda enim et confessio peccatorum, et laus
claret, praedicanda virtutum, quae de eadem tribu
nascenti numero convenit signatorum. Nam et confessio
in sacris paginis non tantum ad peccata redigi,
sed et pro laude saepius solet intelligi. Hinc psalmus
dedicationis domus David, id est vicesimus nonus:
 Cantet tibi gloria mea, et non compungar; Domine
Deus meus, in aeternum confitebor tibi, et Dominus
nullum habens omnino peccatum. Confiteor tibi,
Pater, Domine coeli et terrae. Ruben, videns filium,
vel videntes filium. In filiis opera saepius significari
cognoscimus. Filiis autem lucis in lumine ambulantibus
dicitur: Videas filios filiorum tuorum, pax
super Israel (Psal. CXXVII), cujus nunc filii in disputatione
spiritaliter assumuntur. Hoc autem et Apostolus
dicit (Gal. VI): Pax super Israel Dei. Recte
itaque ex nomine ipsius tribus, signatorum numerus
adhibetur, quibus et congruit, videntes filium. Talibus
namque Dominus dicit (Matth. V): Ut videant
vestra bona opera, et glorificent Patrem vestrum qui
 est in coelis. Simeon, audivit tristitiam, vel nomen
habitacula. Eos hic arbitror designari, de quibus
Dominus: Beati, inquit, qui lugent, quoniam ipsi
consolabuntur (Matth. V). Sic enim audiunt tristiam,
ut obedientes hic habere malint devote susceptam,
seminantes in lacrymis, quae in gaudio metant
(Psal. CXXV): non hic intentionem habitationis
suae locantes, sed sursum cor habentes, ubi Christus
est in dextera Dei sedens (Colos. III), habitationem
nostram quae de coelo est, superindui cupientes, sicut
Abel, qui exspectabat manentem in coelis civitatem,
cujus artifex et conditor Deus. Ideo et nomen
habitaculi Simeon interpretatum dicitur, ut scilicet
audiat, et quid hic habendum, et quid sit a fidelibus
exspectandum; quia nunc tempus tristandi, et ad
 aliud melius habitaculum suspirandi. Hinc Dominus
discipulis dicebat: Vos plorabitis et flebitis, mundus
autem gaudebit. Vos contristabimini, sed tristitia
vestra vertetur in gaudium (Joan. XVI). Levi, additus.
His convenit quod et in Salomone legimus (Eccl. 
XXVI): Numerus dierum ejus duplex, qui sic bonis
vitae praesentis utuntur, ut temporalibus potius aeterna
mercentur, ne terrenis impediti, coelestibus defraudentur.
Quibus Job novimus laudabilem formam
praebuisse (Job XLII), qui sic temporalia recte dudum
possessa contempsit, ut annorum numerus et
substantiae modus ei duplaretur additus, maneret
adjectus. Hinc Isaias (Isai LXI): In terra, inquit,
sua duplicia possidebunt, et perpetua felicitas erit
eis. Isachar, est merces; hinc Jeremias: Quiescat,
 inquit (Jerem. XXXI), vox tua a ploratu, et oculi tui
a lacrymis, quia merces operibus tuis. Et audientes
Apostolum tanquam athletam spiritualem, non in incerto
pugnantem dicere (Gal. VI): Fratres, non deficiamus,
tempore enim suo metemus; ipsumque
Dominum dicentem (Matth. VI): Thesaurizate vobis
thesauros in coelo, ubi neque aerugo, neque tinea
exterminat, novimus utique quod est fidelibus merces,
quorum pro hac quoque tribu numerus claret,
et profecto electorum judicio et vocabuli sacramento,
quibus maxime dicitur: Gaudete et exsultate, quoniam
merces vestra copiosa est in coelis (Matth. V).
Zabulon habitaculum fortitudinis. Illorum hic puto
significari militiam, qui spiritaliter in martyrio dimicantes,
corpore quoque suo tanquam habitaculo
 fortitudinis inimici rabiem vincunt; et divinitus
juti, de infirmitate secundum Apostolum
(I Cor. XII) convalescentes, in praelio fortes existunt.
Ideo titulo nominis et effectu gloriosae virtutis celebres,
gloriarum titulos victores acquirunt. Benjamin
(Gen. XXXV), filius dexterae. Laboris non est, illos
agnoscere filios dexterae, quos agnorum nomine Veritas
in Evangelio figuravit, dicens (Matth. XXV):
Agnos ad dexteram, ut cujus in saeculo dextera
confortantur, ejus in futuro felicitate fruantur. Dan,
judicium sive judicans Hebraeorum transeuntium.
Judicium illorum hic aestimo poni, qui sic inter Novi
et Veteris Testamenti tempora moderamine spiritali
discernunt, ut nec gentes judaizare existiment debere,
 nec in condemnationem Veteris Testamenti putent
aliquid mutilandum. De hac denique quaestione non
inter solos tantum apostolos, sicut beatus Paulus
ad Galatas (Cap. II) memorat, sed etiam inter spiritales
postmodum viros talis fuerat quaestio nata,
quae, sicut hoc interposito dignoscimur 
nomine magno, indigens fuisset judicio referenda.
Quocirca Dan, judicium sive judicans Hebraeorum
transeuntium, subaudimus aut tempus aut
typum, id est Judaeorum transeuntium figuratas actiones,
venturo Christo Ecclesiaeque servientes; ideo
transeuntium, quia non ad se, sed ad aliud sunt potius
referendae. Omnia enim haec, ait Apostolus
(I Cor. X), in figura contingebant illis; et (II Cor. V),
Vetera transierunt, ecce facta sunt omnia nova, secundum
 eundum quod de eisdem superius caeremoniis memini
disputatum, nec toties repetenda sunt omnia,
quoties exponendi horum fuerit exorta necessitas.
Nephtali, latitudo, sicut in benedictionibus Sem et
Japhet dictum legimus (Gen. IX): Dilatet Deus Japhet,
et habitet in tabernaculis Sem, quod interpretatur
nominatus. Intelligitur autem Christus, qui sic
in omni orbe nominatus excellit, ut in ejus nomine
omne genu flectatur, coelestium, terrestrium et infernorum.
Propterea et unguentum effusum ejus nomen
esse legimus (Cant. I), quod nomen clauso vetuit
negari silentio, cum indesinenti praedicatione
lac jussit flagrare praeconio. Ita etiam hic latitudinem
fructificantis Ecclesiae in filiis adoptionis videmus
ostendi, quos bonis gaudemus operibus dilatari.
 Gad, tentatio sive accinctus, aut latrunculus. Quoniam,
sicut legimus (Job VII, juxta LXX), haec vita
tentatio est, convenit milites Christi quod ipse praecipit
adimplere, et contra omnes tentationes accinctos
jugiter dimicare; dicit enim (Luc. XII): Sint
lumbi vestri praecincti, et lucernae ardentes, ut scilicet
et illicitas concupiscentias reprimendo frenemus,
et bonis operibus insistendo luceamus, ut idem dicit:
Sic luceat lux vestra coram hominibus (Matth. V).
Et quia bonorum operum finem ad Deum dirigere,
non ad favorem laudis humanae retorquere debemus,
ob hoc etiam latrunculus interpretatum dicitur
nomen ejus tanquam bona cordis latenter acquirens,
Deo offerat approbanda, non humanis obtutibus
detegat praeferenda, ut, secundum quod ipse
 promisit (Matth. VI), Pater tuus, qui videt in occulto,
reddat tibi in palam. Ideo latrunculus, eo quod lateat
oculos. Aser, beatus. Illiusmodi beatitudinem
hic arbitror designari, quam Dominus in Evangelio
memorat, dicens (Matth. V): Beati eritis cum vos
maledixerint et persequentur vos, et dixerint omne
malum adversus vos, mentientes, propter me, ut is
sacratus in electis numerus designetur. Joseph,
augmentum. Tale hic augmentum datur intelligi,
quod et praepositis et diversis debeat in unitate Ecclesiae
membris aptari, illis videlicet quos de commisso
spiritalis substantiae talento dupliciter Dominus
dicit (Matth. XXV) lucrari: istis vero, quando
aut virginitatis propositum, aut professum continentiae
 perficiunt caelibatum, quod utique non vovere,
non vocatur in culpam; sed implere susceptum
ore proficit ad coronam: quia licita videntur melioris
electione postponere. Unde Apostolus (I Cor. 
VII): De virginibus praeceptum, inquit, Domini non
habeo, sive cum instar Zachaei dicentis (Luc. XIX):
Dimidium bonorum meorum do pauperibus, et si quid
aliquem defraudavi, reddo quadruplum. In Ecclesia
si quidam emerserint, qui amore vitae aeternae similiter
faciant. augmento utique amplissimae devotionis
accensi, recte hujus nominis proprietate potuerunt
applicari. Sive quia et praepositi solerti industria
pecuniam duplicant, quam Dominus nummulariis
praecepit (Matth. XXV) dandam, ut veniens cum
usuris exigat praerogatam; sive cum caelibes qui
 gratia divina praeventi, incentiva carnis ubertate
spiritus vincunt; sive hi qui de suis facultatibus non
solas decimas secundum praeceptum, sed ampliorem
offerunt partem. Augmento enim virtutis et cumulo
devotionis excitati, non tantum praecepto parere, sed
etiam potiore Deo cultu virtutum se commendare
festinant, non utique jam ne poenam incurrant, sed
ut mercedem acquirant. His, inquam, nomen Joseph,
id est augmentum, arbitror convenire: qui Joseph
inter alienigenas exaltatus felici cognoscitur successu
crevisse, et Manassae filium suscepisse, quod interpretatur
oblitus vel necessitas, ut pote durissimae
servitutis et captivitatis oblitus. Jam nunc si secundum
nominum qualitates singulasque rerum congruentias
praefatis nuper vocabulis applicatas, ordinem
 nativitatis eorum velimus exsequi, praemissae expositionis
exitum minime reperimus: ut, verbi gratia, si
a primogenito Ruben velimus inchoare, quod dicitur
videns filium, vel videntes filium; et quarto suae
nativitatis loco Judam intexere, sano intellectui
omnino repugnat; ante initia enim confessionis culmen
bonorum operum nullus apprehendit, quia nisi
per confessionem renuntiemus actibus malis, non informamur
rectis et placitis. Quocirca ut probemus
eorum seriem nominum non inaniter hic fuisse mutatam,
sed ut evidenter significatum valeat agnosci,
quanta sit distantia, discernendum inter exortum
naturae culpabilis et ordines gratiae salutaris. Hujus
nunc libri ordinem exsequentes, eosdem sensus quos
interpretationibus nominum digessimus, recapitulantes,
 huic ordini quasi quibusdam catenulis breviter
connectamus, hoc modo: Nostrae confessioni et
divinae laudi operum succedit de more perfectio,
tanquam Judae Ruben ut nec poenitenda libeat ultra
repetere, nec probabilia in quibus Deus laudetur, pigeat
adimplere. Propterea huic in ordine Ruben subjungitur,
ut et qui operatur, spe gaudeat, et videntes
ad Dei laudem referant operantem. Verum quia
adhuc corpus quod corrumpitur aggravat animam
(Sap. IX), et ingemiscimus gravati (II Cor. V), et
quandiu in corpore sumus, peregrinamur a Domino
(Ibid.), et per multas tribulationes oportet nos intrare
in regnum Dei (Act. XIV), sicut scriptum est,
succedit Gad, id est tentatio: succedit, inquam, non
 nativitatis ortu, sed militiae spiritalis excursu; etiam
talibus enim non desunt tentationes vitae praesentis,
quibus exerceantur in agone, et accincti cingulo
spiritali, non sinantur desidiae torpore marcescere;
licet enim et in bono et in malo ponatur saepe tentatio,
hic tamen ut ad virtutem bono usu redigatur,
intelligenda proponitur. Propterea ut et accinctus, ut
pote spiritualiter praelians, dignoscatur: Praecinxisti
me, inquit (Psal. XVII), virtute ad bellum. Unde
legimus (Jacob. I): Beatus vir qui suffert tentationem,
quoniam cum probatus fuerit, accipiet coronam
vitae, sicuti et Abraham tentatus emicuit. Nam
etsi mala quidem sit tentatio, jure tamen beatos
dicimus tentationem vincentes, vel ex tentatione victores.
Ideo post Gad, Aser, id est beatus, ponitur,
 juxta acceptam a Domino regulam veritatis qui dicit
(Matth. V): Beati eritis cum vos oderint homines, et
persecuti vos fuerint, et dixerint omne malum adversum
vos, mentientes, propter me. Hujus beatitudinis
fida promissione securi, non angustiantur, sed
cum Apostolo (II Cor. VI) dicunt: Cor nostrum dilatatum
est. Et psalmo concinunt (Psal. CXVIII):
Viam mandatorum cucurri, cum dilatares cor meum.
Propterea Nephtali succedit, quod est latitudo, ut
non solum non deficiamus, verum etiam quae retro
sunt obliviscentes, sic in ea quae ante sunt (secundum
Apostolum) extendamur, ut sola necessitate
humanae conditionis obstricti, curam carnis non in
desideriis faciamus. Conversatio enim nostra, inquit
(Rom. XIII), in coelis est, et quamvis desiderium sit dissolvi
 et esse cum Christo (Philip. III), adhuc tamen portamus
thesaurum istum in vasis fictilibus (II Cor. IV).
Ideo post Nephtali Manasses ponitur, id est oblitus
vel necessitas. De hac necessitate dicit Apostolus
(Rom. XIII): Carnis curam ne feceritis in desideriis,
cum non concupiscentiis serviendum, sed necessitatibus
praemonet consulendum, de quibus propheta
meliora suspirans precabatur, dicens (Psal. XXIV):
De necessitatibus meis erue me. Huic supponitur Simeon,
id est, audivi tristitiam vel nomen habitaculi,
ut etiam hujus qualitate vocabuli evidentius inculcaret,
et quid hic habendum, et quid salubriter exspectandum.
Illis enim habitaculi coelestis gaudium dabitur,
quorum hic animus fructuosa poenitentia contristatur,
quibus et dicitur: Tristitia vestra vertetur
 in gaudium (Joan. XVI). Proinde Levi subnectitur,
id est, additus, in quo intelligimus vel illos qui temporalibus
aeterna mercantur, sicut Salomon dicit
(Prov. XIII): Redemptio animae viri, divitiae suae;
sive illos qui Domini sequendo consilium (Matt. XIX),
percipiunt in hoc saeculo centuplicia, in futuro autem
saeculo vitam aeternam. His et quod scriptum est
convenit, quod qui addit scientiam, addit laborem.
Nam et sancto Job ad hoc tribulationum acerbitas
addebatur, ut probato praemiorum merces amplior
redderetur. Nec immerito Isachar ei ordine recto
succedit, quod interpretatum dicitur, est merces,
nisi quia, sicut docet Apostolus (Rom. VIII): Non
sunt condignae passiones hujus temporis ad futuram
 gloriam quae revelabitur in nobis. Fructuosius quippe
pugnatur, ubi merces esse praedicitur. Haec autem in
habitaculo fortitudinis Deus operatur et perficit, quod
dicitur Zabulon, quando virtus in infirmitate perficitur
(II Cor. XII), ut corpus quod ab inimicis putatur
infirmum, et per cujus materiam animo quoque inferre
nituntur interitum, Deo confortante experiantur
invictum, augmento succedente infelici, id est,
Joseph, quod interpretatur augmentum, atque in hoc
contextum ordine augmenta significat gratiarum, sive
de talentorum dupla redhibitione usuras, augmentum
commodi spiritalis intelligas: sive in his quae
votiva fidelium religione Redemptori Deo redduntur,
accipias. Atque ut hos omnes, quos et ordo et interpretatio
nominum hic significative positos, in futuro
 judicio ad dexteram Christi regis aeterni futuros intelligas,
Benjamin in postremo loco supponitur, id
est filius dexterae, tanquam ipse sit finis ordinis, quae
felicitas promittitur perfectae mercedis. Tunc enim
novissima inimica destruetur mors (I Cor. XV), ut
sive unusquisque fidelium filius dexterae jure dicatur,
sive omnis Ecclesia, de qua canimus: Astitit regina a
dextris tuis in vestitu deaurato, circumdata varietate
(Psal. XLIV). Nequaquam sane praetereundum existimo
quod hic in Apocalypsi Manasses, qui non filius Jacob,
sed nepos erat, licet inter filios adoptatus, sexto
loco ponitur: cum Dan, qui utique filius est, et sive
in Genesi, sive in Exodo cum caeteris fratribus annumeratus
ostenditur, hic omnino praetermittitur, tanquam
Ecclesia ex gentibus adoptata, sexta mundi
 aetate Judaeorum perfidia reprobetur. Nec vacat quod
Manasses in Aegypto inter alienigenas natus, merito
adoptionis, significationis gratia, sexto interseritur
loco, Dan autem nullo, ut vel sic evidentius comprobetur,
significationis merito hic omnia geri, non transitorio
relatu componi, ut proprie in Dan judicans
Hebraeorum transeuntium tempus manifestius demonstretur,
quo lex caeremoniarum in circumcisione
carnalibus victimis caeterisque talibus gerebatur transisse,
tanquam non necessarium cognoscatur, docente
Apostolo (II Cor. VII), cum dicit: Vetera transierunt,
ecce facta sunt omnia nova; itemque (Hebr. VII):
Reprobatio quidem fit praecedentis mandati, propter
infirmitatem ejus et inutilitatem. Quae cum ita se habeant,
cognoscendum allego non me dictis Domini
 aliquatenus adversari, quibus tres tantum professionis
parabolas insinuatas ostendit, triceno fructu conjuges,
sexageno viduas et continentes, centeno (Matth. 
XIII; Marc. IV; Luc. VIII) insinuans virgines, vel etiam
martyres. Nam cum in agro activam clericorum militiam,
et electorum contemplativa significaret otia
monachorum, vel excursus molendi laicorum (Sic),
quamvis varia significatione, eumdem tamen numerum
non videtur excedere, sed in eisdem tribus omnes
hos modos inveniri vel intelligi posse, et salutari
doctrina, et evidenti experientia comprobatur. Quos
enim nescio de numero monachorum et de ordine
clericorum, et de agminibus conjugatorum saepe tales
existere, qui ad confessionem tanquam in Juda
 laudabiles, et in Ruben operibus clareant efficaces,
et in Gad tentationum exercitiis fortes, et in Aser
beati, et in Nephtali largis misericordiae operibus dilatati,
et in Manasse posteriorum obliti, et in Simeon
quasi tristes adhuc in convalle plorationis, semper
autem gaudentes, nomen habitaculi in Jerusalem coelestem
suspirantes; et in Levi qui promissione vitae
praesentis et futurae congaudeant, additis bonis temporalibus
aeterno bono fundati; et in Isachar, futurae
mercedis contemplatione firmati; et in Zabulon, qui
pro Christo dimicantes, suas animas ponant; et in
Joseph, qui et in augmento spiritalis substantiae studeant,
et super Dei praecepta aliquid amplius vel in
virginitate, vel ex facultatum suarum offerant quantitate;
et in Benjamin felicitatis aeternae dexteram
 sortiantur, ut novissima inimica morte destructa
(I Cor. XV), sit Deus omnia in omnibus, intantum
ut nec ipse Dominus suis dictis adversari putetur in
eo quod alibi, octo beatitudines memorans, admirabili
prorsus dispositione describit. Quas utique ab
illis tribus professionibus non separavit, sed in ipsis
inveniri, et ex ipsarum membris refulgere perdocuit:
in quibus et horum patriarcharum et intelligentiam
ex nominibus tractam, animadvertere poterimus, et
ipsa nomina iisdem congruenter gradibus coaptare,
non parilitate muneri, cum isti octo, illi vero duodecim
constent, sed intelligentiae qualitate relata,
sibique altrinsecus e regione disposita. Nam primam
beatitudinem pauperes spiritu nominavit, id est humiles,
qui timore Dei praediti, infirmitatum suarum
 confessione salvantur, quibus dicitur: Noli altum
sapere, sed time (Rom. XI). Pauperes ergo spiritu,
in Juda per confessionem laudabilem et veracem decet
intelligi. Unde et Isaias: Super quem, inquit,
requiescet spiritus meus, nisi super humilem et quietum
et trementem sermones meos? Secunda proinde
beatitudo mitibus deputatur. Mites autem sunt qui
sacris obedientes eloquiis, et quae audiunt, sine repugnantia
credunt; et quae tradita in Ecclesia viderint,
sine reprehensione sectanda suscipiunt, qui in
Ruben non incongrue figurantur, qui est videns filium,
vel videntes filium. Tertia est, Beati qui lugent, quoniam
ipsi consolabuntur (Matth. V). Huic Gad, quod
interpretatur tentatio sive accinctus, tertio positus
loco, concurrit secundum praemissam expositionem.
 Quarta, Beati qui esuriunt et sitiunt justitiam, quo
etiam numero positus comparatur Aser, quod est
beatus. Nulla quippe melior beatitudo poterit inveniri,
quam ut amator justae ipsius veritatis satietur
auctore, quae reficit nec deficit, sufficiens singulis,
et integra permanens universis. Quinto loco, Beati
misericordes; huic quinto ordine relatus occurrit
Nephtali, vere latitudo, quae sic opera pietatis exercet,
ut angusta cupiditate remota, dapsili semper liberalitate
hilariter dilatetur. Sexto loco dicitur:
Beati mundo corde, quoniam ipsi Deum videbunt.
Manasses quoque in suo ordine sextus occurrit, id est,
oblitus vel necessitas. Manasses ille, qui ex nepote
adoptatus in filium, illius quoque Ecclesiae hic figuram
 gerit, cui dicitur: Audi, filia, et vide, et inclina
aurem tuam, et obliviscere populum tuum et domum
patris tui (Psal. XLIV). Talibus quoque
convenit Deum
mundo corde videre, qui posteriorem obliti, et in
anteriora extenti (Philip. III), dicunt: Mente servio
legi Dei, carne autem legi peccati (Rom. VII). An hoc
mihi pertinere videtur, quod et ille botrus inter duos
de terra promissionis allatus (Num. XIII), hos duos
figuraverit populos, Judaeorum priorem, tanquam
post tergum botrum (id est Christum) habentem, gentium
vero sequentem, Christum coram oculis semper
habentem. Septimo loco dicitur: Beati pacifici, quoniam
ipsi filii Dei vocabuntur. Huic Simeon septimus
coaptatur, id est, audivit tristitiam vel nomen habitaculi;
tales jam sapientiae largitate locupletati, dicunt:
 Cum his qui oderant pacem, eram pacificus
(Psal. CXIX). Illo enim hic zelo tristantur, quo propheta
dicebat: Vidi insipientes, et tabescebam (Ps. 
CXVIII); et Defectio animae tenuit me pro peccatoribus
derelinquentibus legem tuam (Ibid.). Octavo
loco dicitur: Beati qui persecutionem patiuntur propter
justitiam (Matth. V). Cui beatitudini Levi, qui
est in ordine numeri, Zabulon autem puto pro proprietate
vocabuli coaptandum, id est habitaculum fortitudinis,
quo martyres veritatis diabolum vincere designantur
natura fortiorem, licet nec in Levi sensus
abhorreat, si super baptismum honor martyrii additus
cognoscatur. Verumtamen ne humanis viribus
horum merita praestitorum quis assignanda putaret,
sed illius esse munere probaretur, qui dividit propria
 singulis prout vult (I Cor. 
XII). Septenaria quoque
operatio Spiritus sancti unicuique beatitudini vel
nomini comparata, consono videtur tramite concordare,
ita duntaxat, ut cupientibus nobis ad portum
sapientiae pervenire, a timore noverimus inchoandum.
Initium enim sapientiae timor Domini (Psal. CX).
Unde enim enumerans propheta incipit, illud perficiendus
quisque praeveniet. Timor itaque in Juda,
cui pauperes spiritu comparantur; pietas in Ruben,
cui mites aptantur; scientia Gad, id est tentatio vel
accinctus, cui lugentes tertius ordo connectit. Fortitudini
quartus Aser, cui esurientes sitientesque justitiam
congruunt. Consilium deputatum est Nephtali,
cui quinta beatitudine misericordes jure conveniunt.
Remedio quippe regitur salutari, ut qui vult a superiore
 juvari, inferiores alios, prout poterit, juvare festinet.
Intellectus Manassae conjungitur, obliviscenti
terrena, et puro cordis oculo intuenti divina, cui
sexta beatitudo videndi Deum relata consentit. Sapientia
autem in Levi, cui praecipue convenit portare
logium, quod est rationale, quia perfectorum est solidus
cibus. Sapientiam enim, inquit, loquimur inter
perfectos, quae sic in animam hominis divinorum capax
contemplatione perficitur, ut efficax inveniatur,
atque ex utraque, composita veniens, tanquam theo
rice actio addita dicat: Sive enim mente excedimus
Deo, sive sobrii sumus vobis. Illi autem hoc potissimum
congruit, de cujus specialiter tribu sacerdotes
jubebantur altari legaliter subrogari, qui sic inhaerebant
 Deo, ut sacrorum quoque officiis consulerent
proximo vel potius populo. Nam et Dominus de utraque
tribu sacerdotali vel regia, (id est Levi et Judae)
natus, pacificavit terrena coelestibus. Ipse est enim
pax nostra (Ephes. II), qui se et regem et sacerdotem
verum esse docuit. Hinc Elisabeth cognata Mariae
in Evangelio perhibetur (Luc. I). Verum quia ex circumcisione
et praeputio (id est Judaeis et gentibus),
Ecclesiam sibi Christus Dominus acquisivit, quando
pinguedini oleae Israeliticae plebis, gentes tanquam
oleastrum inserens applicavit (Rom. XI), utriusque
populi redemptio evidens monstratur in numeratis
nominatim cunctis, principaliter tribus, ut salvationem
quoque gentium memoraret, dicens: Post haec
vidi turbam multam, quam dinumerare nemo poterat, 
 ex omni gente et ex omni tribu et populo et lingua.
Quos ante singulatim nominaverat, nunc in unitate
consociat, stantes ante thronum et in conspectu Agni, 
et erant amicti stolis albis, et palmae fuerunt in manibus
eorum, et magno clamore dicebant: Salus Deo
nostro sedenti super thronum, et Agno. Stolis baptismum,
palmis triumphum crucis insinuat, et quod
saeculum in Christo vincerent, licet charitatem quoque
quae per Spiritum sanctum datur (Rom. VIII),
stolae significent. Hanc, inquam, multitudinem electorum,
quos Deus praescivit et praedestinavit conformes
fieri imaginis Filii ejus, sacrati numeri signo praenuntiat.
Et illi enim qui ex gentibus veniunt, Israel fiunt,
sicut et filii Abrahae jure dicuntur, non carne, sed
fide, in illo scilicet semine, quod est Christus lapis
 angularis, de quo Apostolus (Ephes. 
II): Ipse est, inquit,
pax nostra, faciens utraque unum, et medium
parietem maceriae solvens, inimicitias in carne sua,
legem mandatorum decretis evacuans, ut duos conderet
in semetipsum in unum novum hominem, faciens
pacem, ut reconciliet ambos in uno corpore Deo per
crucem. Quod autem manibus palmas gestare dicuntur,
aut bonorum operum perseverantiam insinuat
manibus: hinc legimus: Confirmavit Dominus brachia
ejus in opus bonum (Psal. LXXVI), et, Manibus
meis nocte coram eo, et non sum deceptus; sive
illam potestatem significat manibus, quam ut filii Dei
per adoptionem fierent, acceperunt, sicut de Joseph
(Gen. XLI): Et omnia, inquit, dederat Dominus in
manu ejus, id est in potestate ejus. Et magno clamore
 dicebant: Salus Deo nostro sedenti super thronum,
et Agno. Magna voce, grandi devotione et indesinenti
laude proficientes, in throno, id est in Ecclesia
Patrem Filiumque regnare, Spiritu sancto nihilominus
conregnante. Est enim hic talis ordo verborum:
Deo nostro et Agno sedenti super thronum salus,
sicut in Evangelio pari locutione legimus (Joan. 
XVII):
Ut cognoscant te unum et verum Deum, et
quem misisti, Jesum Christum; ac si diceret, Ut te
et quem misisti, Jesum Christum, cognoscant unum
et verum Deum. Uno autem throno, unius naturae
potestas, agni autem nomine, personalis designatur
in Patre Filioque proprietas, sicuti et quando solo
sancto Spiritu nominato ibi intelligendus est et Pater
 et Filius; nam et cum in libro Actuum apostolorum
dictum legamus; Attendite omni gregi, in quo vos
Spiritus sanctus constituit episcopos, confestim adjecit,
regere Ecclesiam Dei, quam acquisivit sanguine
suo. Sanguinem porro pro nobis effudisse, nonnisi
Christi novimus convenire personae, unde satis elucet,
uno etiam nominato, omnem debere intelligi
Trinitatem. Et omnes angeli stabant in circuitu throni,
et circa seniores et circa quatuor animalia. Quid esset
ipsa turba, his exponens nominibus declaravit: universam
enim discrevit Ecclesiam. Omnes, inquit, qui
in circuitu ejus sunt, offerent munera, et mox ceciderunt
in facies suas ante conspectum throni, et adoraverunt
Deum, dicentes: Amen. Ut ostenderet eamdem
turbam innumerabilem, quam vidit stantem in conspectu
 throni, tanquam sibi probabiliter cognitam,
ipsos esse angelos qui ceciderunt in faciem et adoraverunt,
neque ipsam turbam, neque animalia, neque
seniores hoc loco memorat adorasse, sed solos angelos.
Ipsi enim sunt turba, ipsi seniores et animalia,
ipsi prociderunt et adoraverunt Deum, dicentes:
Amen. Propterea et scriptum legimus (Rom. XV):
Laetamini, gentes, simul cum plebe ejus, et adorent
eum omnes angeli Dei. Propterea et benedictio et
claritas et sapientia et gratia et honor et potestas et
virtus Deo nostro in saecula saeculorum. Enumerato
septenario virtutum numero, illa potissimum ratione
monemur aliquid quaerere, quod eas hic nominaverit,
quarum suam Deus Ecclesiam voluit esse participem,
ut cum ista Deo in laudibus dantur, ab ipso
 se ea percepisse singuli fateantur. Considerandum
namque est, non hic nominari illa quae soli competunt
Deo, sed quae etiam fidelibus donare dignatur.
Benedictio et claritas et sapientia et gratia et honor et 
potestas et virtus, quorum omnium participationem
bonorum Christi Ecclesiam habere gaudemus. Non
hic omnipotentia, non hic majestas, non hic sempiternitas
sonuit, quam solus Deus semper jure possedit,
sed illa septem in quibus etiam universae possunt
fidelibus concessae virtutes intelligi ab illo qui
eis potestatem dedit filios Dei fieri, ut si quid bonorum
acquirimus, Dei largitate nos habere veraciter
noverimus. Ex abundanti sane video probare de
caeteris. Nam et benedictio Ecclesiae potissimum convenit,
ut legimus (Psal. III): Super populum tuum
 benedictio tua. Eis quippe benedictionem dabit, quibus
et legem et claritas, de qua canimus (Psal. LXXXIX);
Sit splendor Domini Dei nostri super nos, ut revelata
facie gloriam Domini speculantes, in eamdem
imaginem transformari in claritate in gloriam (II
Cor. III), lucis nomine censeamur, et sapientia non
illa genita, Deo Patri coaeterna, sed in nobis angelisque
creata , quam ut lex ab invicem discrevisset,
dicit (Eccli. I): Sapientia a Deo est, et
cum illo fuit semper, et est ante aevum; et subjungit
de creata (Ibid.): Prior omnium creata est
sapientia, et intellectus prudentiae ab aevo. Et gratia,
de qua dicitur, Gratia salvi facti estis per fidem
(Ephes. II); et honor, de quo legimus: Gloria autem
 et honor et pax omni facienti bonum, et virtus
(Rom. II): de qua Isaias memorat (Isa. XL): Qui
dat lasso virtutem, et his qui non sunt fortitudinem
et robur multiplicat. Et respondit unus ex senioribus 
dicens mihi: Hi qui amicti sunt stolis albis, qui sunt
et unde venerunt? Et dixi ei: Tu scis, Domine. Et
dixit mihi: Hi sunt qui venerunt ex tribulatione magna,
et laverunt stolas suas, et candidas eas fecerunt
in sanguine Agni. Unum ex senioribus vel prophetarum
corpus, vel Ecclesiam ponit, tanquam praepositos
inferiora membra dicentes quae sit remuneratio
futurae mercedis laborantibus speranda, sicut Apostolus
de Evangelio (Rom. I): Justitia, inquit, Dei
in eo revelatur ex fide in fidem, ex fide scilicet praedicantium,
in fidem audientium. Cum autem fidelium
 numerus ex magna dicitur tribulatione venisse, quid
aliud demonstratur, nisi quod alibi legimus (Act. 
XIV): Oportet nos per multas tribulationes in regnum
Dei intrare? Propterea et Apostolus (Galat. I):
Fratres, inquit, non deficiamus, tempore enim suo
metemus. Sic enim per exercitia pressurarum fidelium
numerus eliquatur, sicut pondere prelorum
adhibito, oleum diligenti cura conficitur; et per trituram
tribulae recondendum horreo frumentum tritum
colligitur. Quod autem stolas in sanguine Agni
lavisse dicuntur, fructus mercedis ostenditur, ut praefati
certaminis labor aequanimiter toleretur. Bene autem
adjecit: Et candidas eas fecerunt in sanguine Agni. 
Ac si diceret: Stolas quas alii inquinaverunt vel
neglectu, vel ignorantia, vel contemptu post gratiam
 baptismi, isti candidas fecerunt in sanguine
Agni, id est in gratia Christi, aut etiam in susceptione
martyrii. Hoc meritum illis in Ecclesia specialiter
assignari debet, quos pro Christo contingit
sanguinem fundere, et stolam baptismi Agni sanguine
cultu meliore reddere clariorem. Quod si ad
omnes generaliter fideles haec redigenda est gratia,
contuendum ad summam, quia et si quis Domini sui
fonte mundatur, carne pascitur Agni, igne spirituali
succenditur, sic juvatur. Sunt enim qui etsi
martyrium habere publico non videntur in actu, coram
Deo tamen habere probantur in habitu. Propter
hoc sunt in conspectu throni Dei et deserviunt ei die
ac nocte in templo ejus, et in conspectu throni Dei
Ecclesia est, cui ascensiones in corde disposuit
 (Psal. LXXXIII), in convalle plorationis, in locum
quem disposuit, serviens ei die ac nocte, hoc est, et
in prosperis et in adversis. Ipsa autem intelligitur
templum, quia servire memoratur in templo, sicut et
thronum. Sequitur denique: Et is qui sedit in throno, 
inhabitavit in eis. Anima enim justi, sedes sapientiae.
 Sapientia autem Christus, Christus vero Deus.
Sequitur: Non esurient, neque sitient unquam, neque
sol super eos cadet, nec ullum aestum patientur. Non
esurient, quia pane vivo vescuntur. Ego sum, inquit,
panis vivus qui de coelo descendi. Neque sitient,
quia tam praeclaro calice ebriantur, ut eis si quod
Veritas dixit (Joan. VI): Et qui credit in me, non sitiet
unquam; itemque (Joan. IV): Qui biberit ex aqua
quam ego dedero ei, fiet in fons aquae salientis in
vitam aeternam. Neque sol super eos cadet, nec
mortiferis aestuum incentivis uruntur. Simile quiddam
per Isaiam suae Deus promittit Ecclesiae, dicens
(Isa. XXV): Spes a turbine, umbraculum ab
aestu, ubi sacramentorum suorum integritatem in
suis vigere pronuntiat, nec ulla posse tentationis
 adustione vexari. Quoniam Agnus qui in medio throni
est, reget eos. Superius Agnum de dextera sedentis in
throno librum dixerat accepisse. Nunc autem dicit,
quoniam Agnus qui in medio throni est, reget eos,
ut doceret unum esse Patri et Filio thronum: quia
Pater in Filio, et Filius in Patre, id est in medio
Ecclesiae, in qua per fidem inhabitat unus tota Trinitas
Deus. Et deducet eos ad vitae fontem aquarum,
et absterget Deus omnem lacrymam ex oculis eorum. 
Hic fons significatur, de quo legimus (Psal. XXXV):
Apud te est fons vitae, et in lumine tuo videbimus
lumen, ad quem suos Christus ducit regendo seipsum,
viam praebens, perducendo patriam manifestans,
ut impleat quod ante oraculis vitae promisit:
aquarum enim tanquam praeconiorum posuit. Hunc
 fontem Salomon designans, dicit (Prov. XVIII): Torrens
inundans, fons sapientiae. Et absterget Deus
omnem lacrymam ab oculis eorum, illis dicentibus:
Fuerunt mihi lacrymae meae panes die ac nocte
(Psal. XLI). Consolationis tempore dicuntur auferri,
quando adepta immortalium plenitudine gaudiorum,
omnis moeror poterit oblivioni mandari. Quia ecce
ego, inquit Isaias (Cap. LXV), creo Jerusalem exsultationem,
et populum ejus gaudium, nec erit ibi vox
clamoris et vox fletus.