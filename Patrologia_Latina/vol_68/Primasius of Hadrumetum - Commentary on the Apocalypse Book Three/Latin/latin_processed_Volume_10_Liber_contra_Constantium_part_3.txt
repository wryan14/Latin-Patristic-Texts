(SCRIPTUS ANNO 360.)561-562 SANCTI HILARII
CONTRA CONSTANTIUM IMPERATOREM
LIBER UNUS.
(C,S) 
1. Exhortatio ad certandum pro fide.---Tempus
est loquendi: quia jam praeteriit tempus tacendi.
Christus exspectetur: quia  obtinuit antichristus.
Clament pastores: quia mercenarii fugerunt. Ponamus
 animas pro ovibus: quia fures introierunt, et
leo saeviens circuit. Ad martyrium per has voces
exeamus, quia angelus satanae transfiguravit se in Angelum
lucis. Intremus per januam: quia nemo vadit
ad Patrem nisi per Filium (Joan. XIV, 6). Manifestentur
in pace sua pseudoprophetae: quia in haeresi
et schismate manifestabuntur probati. Sustineatur
tribulatio, qualis non fuit a constitutione mundi:
sed intelligantur breviandi dies propter electos Dei
(Matth. XXIV, 22). Impleta est prophetia, dicens:
Erit tempus, quando sanam doctrinam non sustinebunt,
sed ad sua desideria coacervabunt sibi magistros
scalpentes aures: et a veritate quidem auditum avertent,
ad fabulas autem convertentur (II Tim. IV, 3); sed
exspectetur promissio protestantis, Beati estis, cum
 vos maledicent, et persequentur, et dicent omne malum
adversum vos propter justitiam. Gaudete et exsultate,
 quoniam merces vestra copiosa est in coelo. Sic
enim persecuti sunt et prophetas qui erant ante vos
(Matth. V, 11, 12). Stemus ante judices et potestates
pro Christi nomine: quia beatus est qui usque
 in finem perseveraverit (Matth. X, 22). Non timeamus
cum qui potest corpus occidere, animam autem
non potest: sed timeamus eum, qui potest corpus
et animam occidere in gehennam (Ibid., 28). Nec
solliciti de nobis simus: quia capilli capitis nostri
numerati sunt (Ibid., 30). Et per Spiritum sanctum
sequamur veritatem: ne per spiritum erroris credamus
mendacio. Et commoriamur Christo, ut Christo
conregnemus. Ulterius enim tacere, diffidentiae signum
est, non modestiae ratio, quia non minus periculi
est semper tacuisse, quam numquam.
2. Ut Hilarius in tuenda fide semper paci studuerit.
Ut modestiam cum adversariis servarit.---Ego, Fratres,
ut mihi omnes, qui me vel audiunt vel familiaritate
cognitum habent, testes sunt, gravissimum fidei
 periculum longe antea praevidens, post sanctorum
virorum exsilia  Paulini, Eusebii, Luciferi, Dionysii,
 quinto abhinc anno, a Saturnini et Ursacii et
Valentis communione me cum Gallicanis episcopis
separavi, indulta caeteris consortibus eorum resipiscendi
facultate: ut nec pacis abesset voluntas, et
principalium morborum foetida, et in corruptionem
totius corporis membra  proficientia desecarentur;
si tamen hoc ipsum beatissimis confessoribus Christi
editum decretum  tum a nobis manere placuisset.
563  Qui postea per factionem eorum pseudoapostolorum
ad Biterrensem synodum compulsus, cognitionem
 demonstrandae hujus haereseos  obtuli.
Sed hi timentes publicae conscientiae, audire ingesta
a me noluerunt: putantes se innocentiam
suam Christo posse mentiri, si volentes nescirent,
quod gesturi postmodum essent scientes. Atque
 exinde toto hoc tempore in exsilio detentus, neque
decedendum mihi esse de Christi confessione decrevi,
neque honestam aliquam ac probabilem ineundae
unitatis rationem statui respuendam. Denique
exinde nihil  in tempora maledictum, nihil in
eam, quae tum se Christi ecclesiam mentiebatur, nunc
autem antichristi est synagoga, famosum ac dignum
ipsorum impietate scripsi, aut locutus sum: neque
interim criminis loco duxi, quemquam aut cum his
 colloqui, aut suspensa licet communionis societate,
orationis domum adire, aut paci optanda sperare;
dum erroris indulgentiam, ab antichristo ad Christum
 recursum, per poenitentiam praepararemus
(Vid. l. de Synod. n. 4 et 8).
3. Quod jam dicturus est, non est impatientiae, sed
libertatis christianae.---Si quis igitur prudens rationem
silentii mei percipit, profecto me usque nunc
recentis injuriae acerbitatem moderatum, nunc demum
fideli in Christo libertate  testante, non aliquo
vitio humanae perturbationis, ad haec scribenda
arguet incitatum. Neque enim immature loquar, qui
diu tacui, nec sine modestia tacui, qui aliquando
jam loquor: neque injuriam queror, qui dissimulavi
recentem, et qui, ne quid ex causa mea loqui existimarer,
   tantum adhibui ad silentium temporis.
Nunc mihi non alia ad dicendum causa, quam Christi
est: cui 564 et hoc debui, quod usque nunc tacui;
et (supple, cui) ex reliquo me intelligo debere, ne
taceam.
4. Persecutorum optat tempora.---Atque utinam
illud potius, omnipotens Deus et universorum creator,
sed et unius Domini nostri Jesu Christi pater,
aetati meae et tempori praestitisses, ut hoc confessionis
 meae in te atque in unigenitum tuum ministerium
Neronianis, Decianisve temporibus explessem! Nec
ego, per misericordiam Domini et Dei filii tui Jesu
Christi calens  Spiritu sancto, equuleum metuissem,
qui desectum Esaiam scissem, nec ignes timuissem,
inter quos Hebraeos pueros cantasse meminissem:
nec crucem et fragmenta crurum meorum
 vitassem, postquam in paradisum translatum latronem
recordarer: nec profundum maris et Pontici
aestus absorbentem rheumam trepidassem, cum per
Jonam et Paulum docuisses fidelibus esse in mari
vitam. Adversus enim absolutos hostes tuos felix
mihi illud certamen fuisset; quia nec dubium relinqueretur,
quin persecutores essent, qui ad negandum
te poenis, ferro, igni compellerent: neque ad
 testificandum plus tibi nos, quam mortes nostras liceret
impendere. Pugnaremus enim palam et cum fiducia
contra negantes, contra torquentes, contra jugulantes:
et nos populi tui, tamquam duces suos, ad
confessionis religionem intelligentia persecutionis
publicae comitarentur.
5. Constantii persecutio qualis.---At nunc pugnamus
contra persecutorem fallentem, contra hostem
 blandientem, contra Constantium antichristum:
qui non dorsa caedit, sed ventrem palpat; non proscribit
ad vitam, sed  ditat in mortem; 565 non
trudit carcere ad libertatem, sed intra palatium honorat
 ad servitutem; non latera vexat, sed cor occupat;
non caput gladio desecat, sed animam auro
occidit; non ignes publice minatur, sed gehennam
 privatim accendit. Non contendit, ne vincatur; sed
adulatur, ut dominetur. Christum confitetur, ut neget;
 unitatem procurat, ne pax sit; haereses 
comprimit, ne christiani sint; sacerdotes honorat, ne
episcopi sint;  ecclesiae tecta struit, ut fidem destruat.
Te in verbis, te in ore circumfert; et omnia
omnino agit, ne tu  Deus ita, ut pater, esse credaris.
6. Hilarius a maledicti suspicione se purgat.---Cesset itaque maledictorum opinio, et mendacii suspicio.
Veritatis enim ministros decet vera proferre.
Si falsa dicimus, infamis sit sermo  maledicus: si
vero universa haec manifesta esse ostendimus, non
sumus extra apostolicam libertatem et modestiam
post longum haec silentium arguentes. Sed temerarium
 me forte quisquam putabit, quia dicam Constantium
antichristum esse. Quisquis  petulantiam
istud magis quam constantiam judicabit, relegat primum
Joannem dixisse ad Herodem, Non tibi licet
facere istud (Marc. VI, 18): sciat a Martyre esse dictum
regi Antiocho, Tu quidem iniquus de praesenti vita
nos perdis, sed Rex mundi defunctos nos pro suis legibus
  in aeternam vitam in resurrectione suscitabit
(II Mach. VII, 9): et rursum beata fidelique voce
alium increpasse, Potestatem, inquit, inter homines
habens, cum sis corruptibilis facis quod vis: noli autem
putare genus nostrum 566 a Deo esse derelictum. Patienter
sustine, et vide magna potestas ipsius qualiter te
et semen tuum torquebit (Ibid., 16, 17). Et quidem
ita pueri. At vero foemina nihil minus perfectis et
 beatis viris locuta est, dicens: Tu vero, qui inventor
omnis malitiae factus es in Hebraeos, non effugies manum
Dei. Si enim nobis   vivis propter increpationem
et correptionem Dominus modicum iratus est, sed iterum
  reconciliabitur servis suis (Ibid., 31 et seqq.).
Non est istud temeritas, sed fides; neque inconsideratio,
sed ratio; neque furor, sed fiducia.
7. Constantius Neroni, Decio, etc., confertur.---Proclamo
tibi, Constanti, quod Neroni locuturus fuissem,
quod ex me Decius et Maximianus audirent:
Contra Deum pugnas, contra Ecclesiam saevis, sanctos
persequeris, praedicatores Christi odis, religionem
tollis, tyrannus non jam humanorum, sed divinorum
es. Haec tibi a me atque illis socia atque communia
sunt: at vero nunc propria tua accipe. Christianum
 te mentiris, Christi novus hostis es: antichristum
praevenis, et arcanorum mysteria ejus operaris. Condis
 fides, contra fidem vivens. Doctor profanorum
 es, indoctus piorum  episcopatus tuis donas,
bonos malis demutas. Sacerdotes custodiae mandas,
exercitus tuos  ad terrorem Ecclesiae disponis,
synodos contrahis, et Occidentalium fidem ad impietatem
compellis, conclusos urbe (Ariminensi) una
minis terres, fame debilitas, hieme conficis, dissimulatione
depravas. Orientales autem dissensiones artifex
nutris,  blandos elicis, fautores instigas:
veterum 567 turbator es, profanus novorum es.
Omnia saevissima sine  invidia gloriosarum mortium
peragis. Novo inauditoque ingenii triumpho de
diabolo vincis, et sine martyrio persequeris.
8. Martyrum Reliquiae venerandae: earum virtus.---Plus crudelitati vestrae, Nero, Deci, Maximiane, debemus.
Diabolum enim per vos vicimus. Sanctus ubique
 beatorum Martyrum sanguis exceptus est,  et
veneranda ossa quotidie testimonio sunt: dum in his
daemones  mugiunt, dum aegritudines depelluntur,
 elevari sine laqueis corpora, et suspensis pede feminis
vestes non defluere in faciem, uri sine ignibus
spiritus, confiteri  sine interrogatione vexatos,
agere omnia non minus cum profectu examinantis,
quam incremento fidei. At tu, omnium crudelium
crudelissime, damno majore in nos, et venia minore
desaevis. Subrepis  nomine, blandimento occidis,
specie religionis impietatem peragis, Christi fidem
Christi mendax praedicator exstinguis. Non relinquis
saltem miseris excusationes, ut aeterno judici suo
poenas et aliquas laniatorum corporum  perferant
cicatrices, ut infirmitas defendat necessitatem. Scelestissime
mortalium, omnia persecutionis mala ita
temperas, ut excludas et in peccato veniam, et in
confessione martyrium. Sed haec ille  pater tuus
 artifex humanarum mortium docuit, 568 vincere
sine contumacia, jugulare sine gladio, persequi sine
infamia,  ordire sine suspicione, mentiri sine intelligentia,
profiteri sine fide, blandiri sine bonitate,
agere  quod velis, nec manifestare quae velis.
9. Domini nomen in verbis Constantii, non in gestis.
Deum inducit fallacem.---Sed me ipse unigenitus
Deus, quem in me persequeris, admonuit ne tibi
crederem, neque me hoc fallax in te ementitumque
nomen illuderet, dicens: Non omnis qui dicit mihi,
Domine, Domine, intrabit in regnum coelorum: sed qui
facit voluntatem Patris mei,   qui in coelis est, hic intrabit
in regnum coelorum (Matth. VII, 21). Agnoscis
ne nunc divinae in te prophetiae veritatem et dominicae
sententiae fidem,  qua non professio nominis
 in coeleste regnum, sed obedientia paternae voluntatis
 admittitur? At vide tu, si praeferens nomen Domini
in verbis, voluntatem efficias Dei patris in rebus.
Clamat ille: Hic est filius meus dilectus, in quo mihi bene
complacui (Matth. III. 17): et tu decernis non esse
filium, neque esse patrem; sed adoptionis nomina,
externas nuncupationes, et simulantem de se omnia
Deum novus hodie religionis divinae persecutor inducis.
Antehac patres tui (Nero, Decius, etc.) in solum
Christum hostes fuerunt: tu autem ad Patrem
Deum certas, ut mendax sit, ut fefellerit, ut hoc de
se professus sit quod non esset, quasi neque esse
possit, Clamat Filius: Ego et Pater unum sumus
(Joan. X, 30); et, Operibus meis credite, quia Pater
in me, et ego in Patre (Ibid., 38); et, Omnia, quae Patris
569 sunt, mea sunt (Joan. XVI, 15): tu Christum
 objurgas  veritatis, tu Patrem arguis professionis.
Emendas Deum homo, vitam moderaris corruptio,
et nox lucem illuminas, et promulgas fidem infidelis,
et  pietatem impius mentiris, et orbem
terrae profana simultate committis: negans hoc de
Deo, quod ipse de se professus est.
10. Constantio vestis ovina.---Sed  praeter hanc
emendationem falsitatis, aliud me Dominus, ad intelligendum
te, dictum docuit, dicens: Attendite a
pseudoprophetis, qui veniunt ad vos in vestimentis
ovium,   ab intus autem sunt lupi rapaces: a fructibus
eorum cognoscetis eos (Matth. VII, 15, 16). Est
enim aliquid in corde, quod dissimulatur in vultu, et
velatum est mente: et ovem putantes, lupum senserunt.
Si quae ovium sunt agunt, credantur et oves
 esse: si autem  rapacium luporum opus peragunt,
 lupi esse per opus suum intelliguntur; et gestorum
fructu, vestimentorum species arguitur. Vestem ovis
tuae, lupe rapax, cernimus. Auro reipublicae sanctum
Dei  oneras, et vel dectracta templis, vel publicata
edictis, vel exacta poenis Deo ingeris. Osculo sacerdotes
excipis, quo et Christus est proditus: caput
benedictioni submittis, ut fidem calces: convivio dignaris,
ex quo Judas ad proditionem egressus est:
 censum capitum remittis, quem Christus, ne
scandalo esset, exsolvit (Matth. XVII, 26): vectigalia
Caesar donas, ut ad negationem Christianos invites:
quae tua sunt relaxas, 570 ut quae Dei sunt amittantur.
Haec tua, falsa ovis, indumenta sunt.
11. Gesta lupi. Quid perpessa Alexandria, quid Treviri,
quid Mediolanum, quid Roma, quid Tolosana.--- At nunc fructus operum tuorum, lupe rapax, audi.
Neque ego alia potius quam quae gesta sunt in Ecclesia
refero,  aut tyrannidem aliam praeter quam
Dei proferam. Non queror, quia causam ignoro, sed
tamen querela famosa est, jussos a te episcopos non
esse, quos condemnare nullus audebat, etiam nunc
 in ecclesiasticis  frontibus scriptos metallicae damnationis
titulo recenseri. Adest mecum Alexandria
tot concussa bellis, tantum commotarum expeditionum
pavens tumultum.  Brevius enim adversum
Persam, quam adversum eam armis certatum est.
Mutati praefecti, electi duces, corrupti populi, commotae
legiones, ne ab Athanasio Christus praedicaretur.
Taceo de minoribus  populis et civitatibus,
quibus per totum Orientem aut terror, aut bellum
est. Postquam omnia contulisti arma adversum fidem
Occidentis, et exercitus tuos convertisti in oves
Christi: fugere mihi sub Nerone licuit. Aut tu Paulinum
beatae  passionis virum blandimento
sollicitatum
relegasti (an. 353), et ecclesiam sanctam
Trevirorum tali sacerdote spoliasti. Edictis fidem terruisti.
 Ipsum usque ad mortem demutasti exsiliis et
fatigasti, extra Christianum quoque nomen relegasti:
 ne panem aut de horreo tuo sumeret, aut de
Montanae Maximillaeque antro profanatum exspectaret.
571 Mediolanensem piissimam plebem  quam
tu furore terroris tui turbasti! Tribuni tui adierunt
 sancta sanctorum, et viam sibi omni per populum
crudelitate pandentes, protraxerunt de altario
sacerdotes. Levius te putas, sceleste, Judaeorum impietate
peccasse? Effuderunt quidem illi Zachariae
sanguinem; sed, quantum in te est,  concorporatos
Christo a Christo discidisti. Vertisti  deinde
usque ad Romam bellum tuum, eripuisti illinc (Liberium)
episcopum: et o te miserum, qui nescio utrum
majore impietate relegaveris, quam remiseris! Quos
tu deinde in ecclesiam Tolosanam exercuisti furores!
Clerici fustibus caesi, diacones plumbo elisi, et in
ipsum, ut  sancti mecum intelligunt,  in ipsum
Christum manus missae. Haec, Constanti, si ego mentior,
ovis es: si vero tu peragis, antichristus es.
 12. De Seleuciae synodo.---Nunc quia haec, quae
conscientia publica 572 tenentur, non magis a me
maledicta sunt  dicta quam vera; si cui in Christo
reliqua spes est, si quis judicii diem metuit, si quis
diabolo renuntiavit, si quis se regeneratum in vitam
recordatur, accipiat quae dico, et  de his judicio,
quo in se judicandum est, judicet. Quae enim dicturus
sum, non aliunde cognovi: sed ipse audivi, et
praesens adfui cum gerebantur. In Christo itaque non
mentior, quia discipulus  veritatis, testis quoque
nunc veritatis. Assisto (die 27 Sept. an. 359) Orientalium
in Seleucia synodo, ubi reperi tantum blasphemorum,
quantum Constantio placebat. Nam  prima
secessione in ea  deprehendi, ut centum
 et quinque episcopi homoeusion, id est, similis essentiae
praedicarent, et decem et novem anomoeusion,
id est dissimilis essentiae, profiterentur, et soli
Aegyptii praeter Alexandrinum haereticum (Georgium)
homousion constantissime obtinerent. 573 Cogente
(Concilii 3o die) itaque Leona Comite, in unum
omnes  congregati sunt. Ex his, qui homoeusion
praedicabant, aliqui nonnulla pie verbis praeferebant:
quod et ex Deo esset, id est, de substantia Dei filius,
et semper fuisset. Qui vero  anomoeusion defendebant,
nihil nisi profanissimum asserebant: negantes
quidquam substantiae Dei simile esse posse, neque
de Deo posse exsistere generationem, sed esse
Christum creaturam;  ita quod creatus est, id ei
nativitas deputaretur: ex nihilo autem esse; et idcirco
non esse filium, nec Deo similem.
13. Blasphemiae publice recitatae.---Loquor autem
vobis, quod ego ipse recitari in conventu publice audivi,
 quod praedicante episcopo Antiochiae exceptum
habebatur. Haec ergo ita dicta esse ab eo commemorabantur:
Erat Deus, quod est. Pater non
erat, quia neque ei Filius: nam si filius, necesse est
ut et femina sit, et colloquium,  et sermocinatio,
et conjunctio conjugalis verbi, et blandimentum, et
postremum ad generandum naturalis machinula.
 O miseras aures meas, quae tam funestae vocis sonum
audierunt, haec de Deo ab homine dici, et de Christo
in ecclesia praedicari! Post multas autem istiusmodi
impietates, cum Patrem et Filium ex nominibus potius
quam ex natura comparasset, ait: Quantum
enim Filius se extendit cognoscere Patrem, tantum
Pater superextendit se  ne cognitus Filio sit.
Quibus recitatis, tumultus exortus est.
574 14. Dissimilitudinem quo sensu damnent negantes
similitudinem.---Cum autem intellexissent et
hi, qui dissimilem Deum dicunt, humanas aures
tantae impietatis verba non suscepturas esse; rursum
hi ipsi,  fallaces potius quam Ecclesiae episcopi,
fidem scribunt,  homousion et homoeusion et dissimilitudinem
damnant. Quod cum contrarium  ipsis
 sensu audientium esset: ipse ego quemdam eorum,
qui forte ad me pertentandum accesserat, quasi ignorans
rerum gestarum percontatus sum, quid sibi
vellet istud, ut qui unam substantiam Filii esse cum
Patre damnassent, vel esse similis substantiae denegassent,
dissimilitudinem damnarent. Tunc mihi ait:
Christum Deo similem non esse, sed similem Patri
esse. Rursus hoc obscurius mihi adhuc videbatur.
De quo cum iterum interrogarem, tunc haec ita locutus
est: Dico eum dissimilem Deo esse, similem
 Patri posse intelligi; quia Pater voluisset creaturam
istiusmodi creare, quae similia sui vellet: et idcirco
similem Patri esse, quia voluntatis esset potius
filius, quam divinitatis; dissimilem autem Deo esse,
quia neque Deus esset, neque ex Deo, id est, de
substantia Dei natus esset. Haec audiens hebui,
neque credidi, donec  cum publice ex consensu
omnium eorum profanissimae hujus similitudinis ratio
praedicaretur.
15. Damnati rursus dominantur.---Hi autem, qui
homoeusion praedicabant, omnes eos, qui maxime sine
aliquo impietatis pudore impudentissime haec loquebantur,
condemnaverunt . Condemnati 575 ad regem
suum advolaverunt: exceptique honorifice impietates
suas quanta potuerunt ambitione confirmaverunt,
 similem Deo esse, vel ex Deo natum, vel naturalem
esse filium denegantes. Pauci plurium  dominati
sunt. Constantius res blasphemiae suae, metu extorsit
exsilii. Vicisse se jam Orientales gloriatus, quia decem
legatos  voluntati suae subdidisset, comminatusque
et populo per praefectum, et episcopis intra
palatium, per maximas  Orientis civitates haereticos
episcopos subrogatos communione haeretica
munivit. Nihil prorsus aliud egit, quam ut orbem terrarum,
pro quo Christus passus est, diabolo condonaret.
16. Verba non scripta male vetat Constantius. Ipse
admittit non scripta.---Utitur autem etiam nunc, ut
 in caeteris ante, artis suae consuetudine, ut per recti
speciem prava confirmet, et per rationis nomen insana
constituat. Nolo, inquit, verba quae non
scripta sunt dici. Hoc tandem rogo  quis episcopis
jubeat? et quis apostolicae praedicationis vetet
formam? Dic prius, si recte dici putas: Nolo adversum
nova venena novas medicamentorum comparationes,
nolo adversum novos hostes, nova bella,
nolo adversum novas insidias consilia recentia.
Si enim Ariani haeretici idcirco  homoeusion hodie
evitant, quia prius negaverunt; nonne tu hodie
idcirco refugis, ut hi nunc quoque denegent? Novitates
vocum, sed  profanas devitare jubet Apostolus
(I Tim. VI, 20): tu cur pias excludis? cum praesertim
ab eo dictum sit: Omnis Scriptura divinitus
 inspirata utilis est (II Tim. III, 16). Innascibilem
scriptum nusquam legis: numquid  ex hoc negandum
erit, quia novum est? Decernis  similem Patri
Filium. Evangelia non praedicant: quid est quod non
refugis hanc vocem? In uno novitas eligitur, in alio
submovetur. 576 Ubi impietatis occasio patet, novitas
admittitur: ubi autem religionis maxima et sola
cautela est, excluditur.
17. Scripturae tradunt aequalem Patri Filium.---Sed diabolici ingenii tui fallentem subtilitatem non
tacebo. Similem, quod scriptum non est, Patri Filium
decernis praedicari: ut aequalem Christum Deum,
 quod scriptum est, taceas. Domini enim mortis haec
causa est: Propter hoc magis Judaei quaerebant eum
occidere, quia non solum solvebat sabbatum, sed quod
patrem suum dicebat Deum, aequalem se faciens Deo
(Joan. V, 18). Hoc Joannes loquens magna voce proclamabat:
ut professus Filius sibi patrem Deum, professus
 se aequalem esse Deo intelligatur. Quod si
forte dicis, aequalitatem sibi et Deo negasse Christum,
quia dixerit: Non potest Filius ab se facere quidquam,
nisi quod viderit Patrem facientem (Ibid., 19): memento
Christum et respondisse de sabbato, quod
violasse arguebatur, ut in hoc ipso Patris in se operantis
praeferret auctoritatem, et aequalitatem sibi
virtutis honorisque  sumpsisse: Omnia quaecumque
Pater facit, eadem et Filius facit similiter (Ibidem);
 et iterum, Ut honorificent Filium, sicut honorificant
Patrem (Ibid., 23): et, Qui non honorificat Filium,
non honorificat Patrem qui misit illum (Ibidem). Si
virtus eadem est, si honor idem est; quaero in quo
desit aequalitas?
18. Natura unum.---Sed similitudo tibi placet; ne
audias, Ego et Pater unum sumus (Joan. X, 30)?
Numquid et hoc quod unum sumus, in quo neque unio,
neque diversitas relinquebatur, calumniantibus rursum
Judaeis quod se per hoc dictum Deum faceret,
Dominus denegavit, dicens: Si non facio opera Patris
mei, nolite mihi credere: sin autem facio, et non vultis
mihi credere, vel operibus meis credite, quia Pater in me
est, et ego in Patre (Ibid., 37, 38)? Quid rogo aequalitati
Dei deest? An opus? an natura? an 577 professio?
 Nam Pater in me est, et ego in Patre (Ib., 38).
aequalitas est: quae vicissitudinem aequalitatis expressit,
dum inesse atque esse commune est. Opera
vero patris sui facere, non aliud est, quam virtutem
in se paternae divinitatis operari. Unum vero quod
sunt, hoc est non aequalitatem abnuere, sed incremento
intelligentiae fidem aequalitatis instruere.
 19. In eadem forma et gloria.---Vetas igitur non
scripta dici: et ipse tamen non scriptis uteris, neque
quae sunt scripta loqueris. Similem vis Patri Filium
praedicari: ne ab Apostolo audias: Qui cum in forma
Dei esset, non rapinam arbitratus est esse se aequalem
Deo, sed exinanivit se formam servi accipiens (Philip.
II, 6, 7). Non rapit quod erat Christus, id est,
in forma Dei esse. Non est aequalitas Dei in forma
Dei esse, si non aequalitas hominis est esse in forma
servi. Quod si in forma servi homo Christus est; quid
aliud in forma Dei, quam Christus Deus est? Similem
itaque ob id praedicari vis, ne in fide tua sit: Et omnis
lingua confiteatur, quoniam Dominus Jesus in gloria
est Dei patris (Ibid., 11).
20. Dolosa est professio, similis secundum Scripturas.--- O Fallax blandimentum tuum! Paleis enim
aquas tegis, et foveas cespitibus occultas, et escis
laqueos supponis. Satisfacere te ignorantibus putas,
quia dicis  similem Patri secundum Scripturas.
Audi etiam nunc impietatis tuae artem. Numquid non
pie dicimus hominem similem Deo secundum Scripturas;
quia dictum est: Faciamus hominem ad imaginem
et similitudinem nostram (Gen. I, 26)? Homo ergo
ad imaginem et similitudinem Dei patris et Dei filii
 est. Et cujusmodi imago est, catholici  si requirantur,
docebunt. Nunc autem homo ad similitudinem
et imaginem Dei conditur: non etiam similitudo
578  intra Patrem et Filium praedicatur. Id
enim, quod ait nostram, aequalitatis est demonstratio;
dum non differat, cujus  in sacramento et
 imago sit et similitudo.
21. De Filio nusquam praedicatur mera similitudo.---De Filio autem nusquam similitudinem reperies.
Imaginem autem eum Dei esse Apostolus dicit, sed
cum additamento fidei: ne  imaginem conformationem
sentires. Ait enim: Qui est imago Dei invisibilis
(Coloss. I, 15): ut imago invisibilis Dei, etiam per
id  quod ipse invisibilis est, invisibilis Dei imago
 esset. Similitudinem vero  cum imagine ad Deum
homini deputavit: ne veritatis esse proprietas existimaretur,
cui ad imaginem similitudo esset adjuncta.
Denique ubi ad significationem virtutis 
aequatur, et similitudo in Filio demonstratur operandi:
cum profectus vero intelligentiae praedicatur:
tum ita dicitur: Omnia quaecumque facit Pater, eadem
et Filius facit similiter (Joan. V, 19). Facere similiter
parum visum est, nisi eadem fierent quae  similia
fiebant. Atque ita similitudo faciendi pie demonstrata
est in eorumdem proprietate factorum. Est autem et
similitudo in Domino carnis peccati (Rom. VIII, 2):
sed illi non similitudo carnis est,  sed similitudo
carnis peccati est: ut quod in forma  Dei est,
homo sit; quod autem in similitudine carnis peccati
 est, hominis sit similitudo, dum in hominis  statura
est, et extra hominis peccatum est. Quae ergo
callida religionis tuae professio est, similem secundum
Scripturas Patri Filium dicere; cum ad imaginem
et similitudinem Dei homo tantum factus sit? Quid
itaque verbis fallis? Quid arte eludis? Cur non aequalem
Deo (hoc enim secundum Scripturas) pie dicis?
22. Filii praelata aequalitate similitudo potest praedicari.---Sed vereris, ne aequalem dicens, innascibilem
579 significes? Sed verum intellige, quod hinc aequalis
Deo esse intellectus est, quia sibi  proprium
Deum professus est esse; et protestari patrem sibi
 proprium Deum esse, nativitatis demonstratio est.
Mihi quidem similitudo,  ne unioni detur occasio,
sancta est: sed tibi a me non concedenda est: quia
aequalem eumdem, et similem postea pie fatebor.
Similem autem Patri, similem quoque  et Deo,
religiose praedicabo; similem vero ita, ut similitudini
hoc dictum semper anteferam: Ego et Pater
unum sumus (Joan. X, 30): tu autem his omnibus
contradicis, quia similitudinem  excusatione defendis.
Negas Filium per nativitatem, negas Deum per
naturam, negas similem per aequalitatem, negas verum
per unitatem. Et jam quaero, quid ei relinquas
similitudinis, cui nihil ad quod filius est, proprietatis
impertias.
23. Constantii in fide inconstantia.---Hoc nunc a te,
 Constanti, requiro, in qua tandem fide credas. Pergo
 enim nunc per demutationis tuae tempora,
quibus usque in imum blasphemiae tuae barathrum
descendens, per gradus praecipites cucurristi. Namque
post primam  vere fidem synodi Nicaenae, congregato
rursum (an. 341) Antiochiae concilio, fidem
tibi renovas. Sed accidit tibi, quod imperitis aedificatoribus,
quibus sua semper displicent, accidere
solet: ut semper destruas, quod semper aedifices.
Ac ne me iniquum voluntatis tuae judicem arguas,
quid tibi in eadem  Encaeniorum fide displiceat renuntiabo.
 Ni me fallit, illud quod tuum est:
 Qui generatus est ex 580 Patre, Deum de Deo,
totum de toto, unum de uno, perfectum a perfecto,
regem de rege,  inconvertibilem, divinitatis essentiaeque,
virtutis et gloriae incommutabilem imaginem.
His quidem ego, intra Nicaeam scripta a
patribus fide fundatus  manensque, non egeo:
sed tamen haec tu emandando rescindis, ac sine fidei
meae damno tibi requiris perfidiae occasionem. Post
synodum deinde Sardicensem (an. 347), omnem rursum
adversum Photinum (an. 351) Sirmium catholicae
doctrinae tuae commoves curam. Sed tibi statim
hoc, quod  utraque fide continebatur, exhorret:
Eos autem, qui dicunt de non exstantibus esse Filium
Dei, vel ex alia substantia, et non ex Deo, et
quod erat aliquando tempus aut saeculum quando non
 erat, alienos novit sancta et catholica Ecclesia.
 Tuis ipsis dissides, et adversus tuos hostis rebellas.
Novis vetera subvertis, nova ipsa rursum innovata
emendatione rescindis, emendata autem iterum
emendando condemnas. Suscipis etiam adversum
deliramenta Osii et incrementa Ursacii ac Valentis,
emendationum tuarum damnationes: sed mox
 emendanda tua omnia esse, vel potius damnanda
constituis. Offenderis enim his paucis inimicissimis
tibi verbis: Et si quis seniorem tempore Patrem
dicat Filio esse unigenito, juniorem autem Filium
Patre, anathema sit.
 24. Fides nulla, ubi non una.---Non calumniamur
de rescissis, de quibus magis post Nicaenam synodum
 institutis conquerimur. Nam etiamsi in
his omnibus nihil vitiorum subjacere affirmetur,
581 non tamen causa religiosae voluntatis inesset:
quia mali meditatio est, bonorum demutatio; et non
necessaria emendatio, perversitatis occasio est. Taceo
cur nostra apud Nicaeam a patribus gesta rescindis;
non enim cum his tibi convenit: hoc tantum
quaero , cur tua damnas? Fidem enim unam et unum
baptisma Apostolus praedicat (Ephes. IV, 5): jam
quidquid apud te praeter fidem unam est, perfidia, non
fides est. Nam qui fidem emendando condemnas, damnationem
fidei esse constituis; dum apud te aboletur
per alteram, quae per alteram rursus abolenda est.
 25. Nullus juxta Arianos jam non reus.---Cujus
enim tu exinde episcopi manum innocentem reliquisti?
Quam linguam non an falsiloquium coegisti?
Quod cor non ad damnationem anterioris sententiae
demutasti? Damnare homousion decernis , antiquitatis
fidem, et pietatis securitatem. Anathematizari
 homoeusion ab his ipsis, a quibus usurpatum
est, constituisti: quod tametsi nobis ad fidem
 otiosum est, tamen rescindentibus fidei suae
damnatio est. Damnas  quoque et substantiae nomen,
quo te et Sardicensi synodo et Sirmiensi 
pium esse Occidentalibus mentiebaris: quod tamen
 prophetica auctoritate  susceptum, fidei intelligentiam
continebat. Omne itaque, quod probatum
antea est, damnare jubes; quod improbatum semper est,
sanctificare compellis. O tu sceleste, qui
 ludibrium de Ecclesia facis! Soli canes ad vomitum
suum redeunt: tu sacerdotes Christi resorbere
582 ea quae exspuerant coegisti. Probare eos
id  in se confessionibus suis praecipis, quod ante
damnaverant: in negando reos suos absolvunt, et
se ipsos reos reddunt. Omnia in impietatem et in
reatum detrusisti: dum omnes reos se esse atque
impios, aut ex praesentibus statuunt, aut ex praeteritis
confitentur. Non recipit mendacium veritas,
nec patitur religio impietatem.
26. Constantii in Orientales et Afros violentia.--- Christianum te loqueris : sed quam non sis, ipse
testaris: nec professioni tuae gesta conveniunt. Substravisti
enim  voluntati tuae Orientales episcopos;
neque solum voluntati tuae, sed et violentiae. Mandas
tibi subscriptiones Afrorum, quibus  blasphemiam
Ursacii et Valentis condemnaverant, reddi. Renitentibus
comminaris, et postremum ad diripiendos
mittis. Quid? existimas Christum non nisi per litteram
judicare, et ad arguendam voluntatem egere
chartula Deum? aut quod semel scriptum est, et per
te violenter abreptum, id de conscientia posse divinae
 potestatis aboleri? Sequentur te quidem  in
cineres chartulae, sed criminosorum apud Deum vivent
damnationes. Unum tantum proficis, ut posteritas
quid decernere in eos debeat, instructa sit timendo.
27. Ariani mortuis bellum indicunt.Et o quantis
ad impietatem proficis incrementis! Et caeteri
quidem mortales semper cum vivis bella gesserunt,
dum homini ad hominem ultra mortem nihil causae
est: tibi vero inimicitiarum nullus est finis. Receptos
enim jam in aeternam quietem patres 583 nostros
lacessis, et in decreta eorum perversus irrumpis.
Apostolus communicare nos sanctorum  memoriis
docuit (Rom. XII, 13): tu eas damnare coegisti.
Estne aliquis hodie aut vivus, aut mortuus,
 cujus tu dicta non rescideris? Episcopatus ipsos,
qui nunc videntur, sustulisti  penitus: quia nemo
non jam per se damnatus est, et eum, a quo sacerdotium
sumpsit, non jam et ipse damnavit. Cui nunc
sanctorum memoriae communicabitur? Anathema tibi
trecenti decem et octo convenientes apud Nicaeam
episcopi sunt: anathema deinde omnes, qui variis
exinde expositionibus adfuerunt. Ipse quoque pridem
jam mortuus anathema tibi  pater tuus est,
cui Nicaena synodus fuit curae, quam tu falsis opinionibus
infamatam perturbas, et contra humanum divinumque
 judicium cum paucis satellitibus tuis profanis
 impugnas. Sed non licet tibi nunc regno
potenti etiam in posterum praejudicare. Exstant enim
litterae, quibus id, quod tu criminosum putas, pie
tunc esse susceptum  docetur. Audi verborum
sanctam intelligentiam, audi Ecclesiae imperturbatam
constitutionem, audi patris tui professam fidem,
audi humanae spei confidentem securitatem, audi
haereticae damnationis publicum sensum, et intellige
te divinae religionis hostem, et inimicum memoriis
 sanctorum, et paternae pietatis haeredem rebellem.
