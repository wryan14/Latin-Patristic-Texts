CAPUT VI.
Ex Athanasio. 
Sed ad Athanasium, Alexandrinum episcopum,
revertamur, quem in exordio catholicorum testium
primum posuimus, ut is sit clausula testificationis
de processione sancti Spiritus a Filio, qui fuit initium.
In libro namque secundo de propriis Personis,
et de unito nomine divinitatis adversus Arianos
sic ait: In hoc sane alius est Pater in persona,
quia vere genuit; et in hoc est aliud Filius a Patre
 in persona, quia vere ab eo genitus est. Sed in
hoc alius est in persona Spiritus hic principalis
paraclitus a Patre et Filio, qui in Pentecoste in
apostolos effusus est, quia vere de unita divinitate
Patris et Filii procedit. Hic auctor singularum
proprietatem personarum distinguens, et unitate
divinitatis conjungens, ostendit quid singulis sit
proprium, quid commune. Proprium Patris esse
dicens, quod genuit; in quo nec Filio nec Spiritui
sancto participatur, alioquin non ei esset proprium
Patris vocabulum: et Filius in hoc discernitur a
Patre quod genitus sit, ille genuerit; sed nec in generationis
proprietate Spiritus sancti communionem
recipit ullam, quoniam cum hic sit genitus, illo
 non esse genitus approbetur. Spiritus autem sanctus
hoc rursus habet proprium, ut nec genuerit,
nec genitus sit, sed de unita Patris et Filii divinitate
procedat; in quo nec Patri nec Filio communicat.
Pater enim de nullo, Filius de solo Patre, Spiritus
autem sanctus de Patre Filioque. Quod qui negare
contendit, ostendat unde Spiritus sancti persona distinguatur
a Patris Filiique proprietate. Et hae tres
personae sanctae Trinitatis suis proprietatibus cum
distinguantur a singulis, divinitatis unitate sociantur,
ut nullam contineant in divinitatis communione
differentiam, sed sit in personis proprietas, in divinitate
indifferens unitas.
Item in libro septimo: Cur qui me videt, videt
et Patrem meum (Joan. XIV, 9), indicat, si non est in
 his una invisibilis imago naturae veritatis? Cur legitis,
servari veritatem Spiritus in vinculo pacis (Ephes.
IV, 3), si eum de ipsa unita divinitate Patris, et Filii
esse non accipitis? Cur legitis vas electionis dixisse:
Omnes unum Spiritum potavimus (I Cor. XII, 18), si
eum vos de unita vera deitatis natura discernitis?
Testatur Filium ejusdem naturae esse cujus sit
Pater, quod negabant Ariani, quoniam sit in Patre
Filioque una invisibilis imago naturae veritatis.
Testatur et Spiritum sanctum ejusdem substantiae
fore cujus sit et Filius, quoniam existat de unita
 deitate Patris et Filii: quod dicens, liquido monstrat
quod procedat ab utroque: cum enim sit deitas
Patris et Filii sic unita, ut nullam differentiam recipere
possit, non potest procedere Spiritus de deitate
Patris, nisi procedat et de Filii. Quemadmodum nec
de Filii deitate, nisi procedat etiam de Patris; alioquin
unita deitas Patris et Filii non erit jam indifferens,
si procedat Spiritus de deitate Patris, et non
pariter procedat de deitate Filii: ac per hoc jam
non erit unita: quod est impium et Arianum. Dicatur
ergo, secundum fidem catholicam, quod beatus
Athanasius confitetur, Spiritum sanctum de unita
deitate Patris et Filii esse. Item testatur quod unum
Spiritum potaverimus. Quod dicens, approbat non
alium esse Patris Spiritum, et alium Filii, sed qui
 sit Filii, sit etiam Patris, ipseque est de unita vera
deitatis natura, id est, Patris Filiique substantia,
quae tanta unitate consistit, ut nulla separatione
dividatur; cujus substantiae dum Spiritus sanctus
sit quoque unus, approbatur evidenter a Patre Filioque
procedere, quibus in unita natura deitatis
conjungitur.
Item infra:   Hypocritae, quemadmodum suscipitis:
Haec omnia operatur atque idem Spiritus, dividens
unicuique sicut vult (I Cor. XII, 11), si eum de
unita deitatis operatione secernitis? Unita deitas
totius est sanctae Trinitatis, in qua pariter consistit
et persona Spiritus sancti, sine qua nec Trinitas
erit. Ergo dicens deitatem unita operatione conjungi,
testatur Spiritui sancto Patrem Filiumque
 cooperari; nec posse natura secerni quos eadem
operatio conjungit. Consequenter ergo de unita constat
natura Patris Filiique Spiritus, quibus et substantia
jungitur et operatione. Item: Hypocritae,
quomodo accipitis dictum fuisse: Idem Spiritus,
idem et Dominus, idem et Deus (Ibid., 4, 6); si
eum vos verum Deum de vera natura, in omnibus
mirabilia operantem non suscipitis? Spiritum et
Dominum dicit et Deum: et verum quidem Deum
de vera natura. Dum dicit de vera natura, confitetur
non a se fore Spiritum sanctum, sed de vera natura
Patris Filiique. Sicut enim naturae veritate Pater et
Filius non separantur, sic Spiritus sanctus de
utriusque subsistit vera natura: quoniam non potest
procedere de natura Patris, si non etiam procedat
 de natura Filii: quoniam quae natura Patris est,
eadem est et Filii. Et dicendo beatus Athanasius
Spiritum sanctum verum Deum de vera natura, nec
addendo Patris vel Filii, profecto dat intelligi de
utriusque vera natura verum Deum Spiritum sanctum
esse, in omnibus mirabilia operantem.
Item: Hypocritae, per quem subministratur
sermo sapientiae, sive verbum scientiae, sive fides,
sive gratia sanitatis, sive operatio virtutum, sive
prophetia, sive separatio Spirituum, nisi quoniam
de unita plenitudine est? Haec omnia quae commemorat,
 dona sancti Spiritus esse nemo fidelium ambigit.
Inferens autem in conclusione haec Spiritum
sanctum posse, quoniam de unita plenitudine est,
profecto confitetur quod de Patre Filioque procedit.
Unita namque plenitudo divinitatis Patris est et
Filii: nam cum sit plena divinitas Patris, et plena
divinitas Filii, quia perfecta, quia non valens augeri;
ita tamen unita, ut non duae plenitudines, sed
una plenitudo; sicut nec duae deitates, sed una
deitas et dicatur, et existat; et de hac unita plenitudine
Patris et Filii procedit, plenus et ipse consistens
Deus, quia non valens augmenti recipere quantitatem.
Si enim juxta novam haeresim de Patre
tantum procedit Spiritus, non de unita plenitudine
procedit, quoniam non est illic communitas Filii,
 singularitas ubi est Patris. Est autem hoc falsum
atque haereticae pravitatis plenum. Dicatur igitur
juxta beati Athanasii sententiam, de unita plenitudine
procedere Spiritus sanctus, quoniam consistit
de vera deitate tam Patris quam Filii verus Deus.
Item infra: Ergo quia dixit: Verbo Domini
coeli firmati sunt, et Spiritu oris ejus omnis virtus
eorum (Psal. XXXII, 6), cognosce hoc Verbum substantivum
non aliunde quam de Patre proprium natum
fuisse; sed et Spiritum oris ejus eum Spiritum
dixit, qui de ipsa unita substantia processit. Ariani
negabant tam Filium quam Spiritum sanctum Patris
esse consubstantiales, et ideo per totius disputationis
textum praesentem tam Filii quam sancti Spiritus
consubstantialem deitatem Patri contendit approbare:
 quemadmodum loco praesenti, Verbo Domini
coelos firmatos dicens, Filii divinitatem; Spiritu
vero oris ejus omnem virtutem eorum, Spiritus sancti
consubstantialitatem significat. De quo subjungit
etiam, quod de ipsa unita substantia processit. Insinuans
profecto quod de Patre Filioque procedat,
quorum est unita substantia. Hinc consequenter ait:
Sic autem invenimus non ex alia natura quam de
ipsa. Subauditur esse Spiritum sanctum. Blasphemabant
Ariani Spiritum sanctum ex alia natura fore
quam sit Pater: nam contendebant eum esse creaturam.
Quos explodens beatus Athanasius, dicit eum
non ex alia natura esse quam Pater, et de unita
substantia Patris Filiique processisse. Ac per hoc
testatur unitam esse Patris et Filii et Spiritus sancti
 substantiam, quam Graeci dicunt οὐσίαν et unitam
ejusdemque esse Trinitatis operationem.
  In libro octavo: Quomodo ergo duo ligna conjuncta
missa in fornacem ignis, et de duobus lignis
procedit flamma inseparabilis, sic de Patre et Filii
virtute procedit Spiritus sanctus, ipsam virtutem
deitatis habens. Nemo putet Deum Patrem et
Deum Filium tanquam duo ligna unius flammae voluisse
dicere beatum Athanasium subjectos Spiritui
 sancto, verum de rebus materialibus sumpsisse
similitudinem ejus rei, quae non est materialis,
vel loco divisibilis; et non ex toto, sed pro parte:
non enim creatura potest ex omni parte Creatori
consimilis inveniri, qua de re sensum debemus
potius intelligentiae perpendere. Dicit enim, non
quia Spiritus sanctus de Patre Filioque procedit
tanquam de duobus lignis unus ignis et inseparabilis,
Spiritum sanctum idcirco separabilem videri;
vel tanquam duos spiritus, unum Patris et alterum
Filii, sed unum eumdemque Spiritum sanctum, unam
eamdemque deitatis virtutem habentem, quam habet
Pater et Filius, a quibus procedit. Nec hoc vel impossibile,
vel incredibile videri, quoniam in rebus
materialibus inveniatur aliquid de duobus nasci
 quod singulariter subsistat, nec dualitatem recipiat.
Item in eodem libro: Pater in Filio, et Filius in
Patre; Spiritus autem sanctus conjunctio divinae
virtutis, et unitas Trinitatis. Haec dicens ostendit
Spiritum sanctum charitatem esse Patris et Filii,
neque enim aliud est quo potentius et convenientius
unitas sanctae Trinitatis perficiatur. Non tamen sic
accipiendum hic charitatem, quae est Spiritus sanctus,
ut sit qualitas, et non substantia, cum una sit
persona sanctae Trinitatis. Conjunctionem autem
appellat Spiritum sanctum, vel unitatem Patris et
Filii, quoniam de utroque procedens utrumque conjungit,
manens ipse non divisus, non separatus, et
consubstantialis, quoniam sanctae Trinitatis unus
existit.
 Item in libello Fidei (lib. II de fidei unitate ad
Theophilum) sic ait: Pater verus genuit Filium
verum, Deum de Deo, lumen de lumine, vitam ex
vita, perfectum de perfecto, totum a toto, plenum a
pleno; non creatum, sed genitum, non ex nihilo,
sed a Patre, unius substantiae cum Patre: et Spiritum
sanctum verum Deum, non ingenitum, neque
genitum, non creatum, nec factum, sed Patris et
Filii, semper in Patre et Filio. Et hic Spiritum
sanctum nec genitum dicit esse, nec ingenitum, eo
quod Filius sit genitus, sicut superius dixit, Pater
autem ingenitus, nec tamen propterea vel creatum,
vel factum, cum sit Patris et Filii Spiritus, semper
in Patre et Filio permanens. Dicens autem Patris
Filiique esse Spiritum, non tamen creatum, neque
 factum, ostendit ab utroque procedentem, qui tanquam
consubstantialis et coaeternus in Patre sit semper
et in Filio, quo sanctae Trinitatis unitas nec loco
nec tempore separabilis exstat. Item in libro decimo
ponens testimonium Apostoli dicentis: Quis enim
cognovit sensum Domini qui instruat eum? Nos autem
sensum Christi habemus (I Cor. II, 16). Quo posito
subjungit: Sensum autem Jesu Christi in substantia
propria Apostolus Spiritum sanctum esse
 professus est. Substantiam propriam Christi beatus
Athanasius appellat divinitatem ejus, cujus substantiae
sensum Spiritum sanctum esse profitetur:
sensum autem in hoc loco non secundum humani
corporis vel auditum, vel visum sentiendum, sed
secundum quod appellamus sensum animi, intellectum
ejus significare volentes. Dicit autem intellectum
Jesu Christi Spiritum sanctum, non quod non
intelligat a se, ut intellectus ejus sit Spiritus sanctus;
est enim sapientia Patris: Attingens a fine
usque ad finem fortiter, et disponens omnia suaviter
(Sap. VIII, 1); sed ideo vult Christi sensum accipi
Spiritum sanctum, ut nos instruat de Christi substantia
Spiritum esse sanctum: sicut enim sensus
animi non potest ab animo separari, nec aliunde
 quam ab animo nascitur, ita Spiritus sanctus cum
dicatur secundum Apostolum sensus esse Jesu
Christi, non a substantia divinitatis Christi separatur,
nec aliunde quam ex ea procedit; est enim
consubstantialis Filii, processionem habens ipsius
de divina substantia.
Et posterius: Audientes ergo et Salvatorem dicentem:
Ego sum vita (Joan. XIV, 6); et Paulum
scribentem: Lex enim Spiritus vitae (Rom. VIII, 2);
et rursum: Misit Deus Spiritum Filii sui in corda
nostra (Gal. IV, 6); videntes etiam Unigenitum in
faciem apostolorum inspirantem, et dicentem: Accipite
Spiritum sanctum (Joan. XX, 22); inspirationem
Filii in propria vita et substantia manentis,
Spiritum esse docemur. Et neque genitum, neque
 creatum esse a Filio sapiamus. Quibus omnibus
instruimur Spiritum sanctum de Filio procedere, et
in propria vita substantiaque manere. Et licet inspiretur
a Filio, quod est eum de Filio procedere,
non esse tamen neque creatum, neque genitum ab
illo. Non est enim neque Filius, neque creatura
Spiritus sanctus. Quibus evidenter instruit ejusdem
Spiritum sanctum esse substantiae cujus est et Filius,
utpote procedens ab illo; nec qui sit unus de
creaturis, sed creaturarum sanctificator. Unde cum
dicit eum secundum Apostolum Spiritum Filii, non
vult eum intelligi subjectum, quia non est creatus;
sed vult ut intelligatur procedens, non tamen genitus,
quia non est Filius. Accepit tamen de substantia
Filii propriam existentiam, quoniam est una sanctae
 Trinitatis persona.
Item in libro Disputationis adversus Arium: Apparet
Spiritum sanctum a Patris et Filii substantia
non esse alienum, dum non a seipso tanquam alienus
et extraneus, sed utpote unius ejusdemque naturae
socius, quae Patris et Filii communia sunt agit
et loquitur; nam si de propriis loqueretur, non solum
a Patre alienus, sed et fallax et deceptor procul
dubio haberetur. Quoniam, ut ait Filius: Omnis qui
loquitur mendacium, de propriis loquitur (Joan. VIII,
44), et ideo hic verum loquitur, quia non de proprio,
id est, non a semetipso, sed Patris et Filii quae
loquenda sunt loquitur: De meo, inquit Filius, accipiet,
et annuntiabit vobis (Joan. XVI, 14). Et ut ostenderet
 hoc esse a se accipere, quod est etiam de
Patre sumpsisse, ait: Ideo dixi, De meo accipiet,
quia omnia quae habet Pater, mea sunt (Ibid., 15).
Vides ergo Spiritum sanctum a Patre et Filio
non esse discretum, dum ea loquitur quae Patris et
Filii propria esse noscuntur. Luce clarius ostendit
Spiritum sanctum de Patre Filioque procedere et
ambobus esse consubstantialem. Ait enim eum a
Patris et Filii substantia non esse alienum, quoniam
non sit a semetipso, sed ab eis a quibus procedit:
et quoniam sit ejusdem naturae substantiaeque cujus
est Pater et Filius, non loquitur propria, sed quae
Patris et Filii sunt communia. Non enim est a seipso,
et idcirco quae loquitur, eorum esse constat a quibus
accepit, ut et sit, et agat, et loquatur. Sicut nec de
 propriis loquitur, sed a Patre quod loquitur accepit.
Omnis qui loquitur mendacium de propriis loquitur
(Joan. VIII, 44); et idcirco beatus Athanasius Spiritum
sanctum dicit verum loqui, quia non loquitur
de proprio, non enim est a seipso, sed ea loquitur
quae sunt Patris et Filii; quoniam sicut consubstantialis
est illis, ita percepit ab illis quae loquitur, non
prius existendo, et postea accipiendo, sed procedendo
accipiens. Et inducit Filium dicentem: De
meo, inquit, accipiet et annuntiabit vobis (Joan. XVI,
14). Et cur hoc dixerit, exponit cum subjungit: Hoc est,
inquiens, de Filio accipere, quod est etiam de Patre
sumpsisse: quoniam Pater et Filius sicut substantia
non separantur, ita in processione sancti Spiritus
nullo modo dividuntur. Idcirco subjungit Filium dixisse:
 Propterea, inquit, dixi: De meo accipiet, quia
omnia quae habet Pater, mea sunt (Ibid., 15).
Ostendens Spiritum sanctum cum procedit a Patre,
procedat et a Filio; et cum procedit a Filio, procedat
etiam et a Patre. Unde in fine concludens ait, Spiritum
sanctum a Patre Filioque non esse discretum, quibus
et natura jungitur et operatione. Nam ea loquitur
et ait quae Patris et Filii propria esse noscuntur, ab
utroque procedens, ab utroque percipiens sicut essentiam,
sic operationem, indivisus ab eis tam voluntate
quam virtute, utpote unus ipsius ejusdemque
sanctae Trinitatis existens. Haec beatus Athanasius
de processione sancti Spiritus dogmatizans, approbat
eum procedere tam de Patre quam de Filio. Cui
Graecorum imperatores si velint contradicere, videant
 in professione sanctae Trinitatis quos sequantur
auctores. Nam istius beatissimi catholicissimique
viri auctoritatem omnis catholica Christi amplectitur
Ecclesia, veneratur et defendit.
Sufficiant ista nos dixisse de Spiritu sancto, auctoritatem
majorum sequentes, sanctarumque Scripturarum
magisterium imitantes, nos quidem approbare
volentes quod Deus sit et consubstantialis Patri
Filioque coaeternus, et per omnia similis potentiae,
similis virtutis, unius ejusdemque majestatis. Haec
namque quaestio sanctorum disputatione Patrum
ventilata atque determinata est, expugnantium perfidiam
haereticorum, qui de Spiritu sancto male sentientes
negabant eum esse Deum verum: nobis autem
 ex hoc non multa disputandi necessitas incubuit,
quamvis non pauca sint a nobis ex hoc dicta, cum
se locus obtulit. De processione vero ipsius plura
sunt dicta, de qua quaestio nata est; quae sufficere
credimus pietatem amantibus, et veritatem diligentibus,
magisque sapientiae lumen quam tenebras erroris
sectantibus. De quibus utrisque loquitur Spiritus
sanctus in Salomone, dicens: Noli arguere
derisorem, ne oderit te. Argue sapientem, et festinabit
accipere (Prov. IX, 8). Et rursum: In auribus insipientium
ne loquaris: non enim recipient nisi dixeris
illa quae versantur in corde eorum (Prov. XXIII, IX).
Quapropter videant Spiritus sancti calumniatores
ne nolentes recipere sapientiae disciplinam, illis comparentur,
qui suam praeferre volunt insipientiam sanctarum
 regulis Scripturarum. Hos tamen modernos,
non disputatores, quia nihil ex ratione vel redargunt,
vel astruunt, sed novitatis assertores, quibus similes
esse dicamus? Cum enim negare volunt Spiritum
sanctum de Filio procedere, unde quod dicunt comprobent,
nullam vel ratiocinationem, vel auctoritatem
ostendunt: unde tumor potius levitatis esse
videtur, quam prudentiae gravitas. Adeo denique
 arrogant sibi, ut quidquid asserunt, auctoritas esse
videatur: similes eis qui caeci non videntes lucem,
jurant solis praesentiam non esse super terram, cum
dies sereno lumine fulgeat. Sed dicamus illis quod
Salvator Judaeis loquitur: Scrutamini Scripturas:
illae sunt enim quae testimonium perhibent de me (Joan.
V, 39). Sic et isti sacrarum volumina Scripturarum
scrutentur. Et illae sunt quae testimonium perhibent
quidem Spiritui sancto quod de Patre Filioque procedat.
Evolvant catholicorum dogmata Patrum; et
reperient unde suum corrigant errorem, deponantque
stultitiae tumorem, quo putant sibi potius quam veritati
credendum, et majorum auctoritatem suae vesaniae
postponendam: discant prius quod appetunt
docere, ne dum imperitiam suam pro summa peritia
 voluerint jactare, similes isti fiant, qui postquam
elatus est in sublime, dicente Salomone, stultus
apparuit.
Verum tempus est jam ad reliqua quae criminose
proferunt, transire, quibus dum gestiunt Latinos
reprehendere, quam sint ipsi reprehensibiles, liquido
demonstrant.