3.
Haud secus egregias mea nunc cupiebat egestas
Quas tua nobilitas deprompsit, amice, Camoenas,
Insignes, pulchras, dulces habilesque, venustas,
Famine perspicuas, et vero pignore puras :
Scematibus validas, tropicoque lepore coruscas
Simplicitate probas, humili pietate decoras:
 Cum sale conditas, cum pacis amore politas;
Quas equidem sanctum dictasse reor tibi Flatum.
 Imo procul dubio nihil hinc, vir humillime, nato
Cum bona cuncta habeo, accipienti dantur egeno.
Ergo hunc aequalem, pariterque pium Genitorem
Trinum unumque Deum, votis efferre per aevum
Debeo supplicibus, quo sum tibi praeside junctus,
Abs  meis meritis: fecit hoc denique gratis
Effuso qui te voluit reparare cruore :
Ditavit sophie, speciali quin et honore,
Virtutis varie donavit amando decore.
Dignus et est vitae hinc laudum per saecla favore,
Si daret efficere id, parili sine fine tenore.
Sincero certe jugiter redamandus amore;
Et casto sancte metuendus ubique timore,
Cum petit assidue, quem sancto efferre tremore.
Viscera largiri valeant si nostra quid illi:
 Indigus est nostri qui nil utique emolumenti;
Non eget obsequii, neque servitii, atque nec hymni:
Solus ob id Domini potitur cognomine veri.
Et tamen ipse horum, reliquorum sive bonorum
Esto late atque auctor, seu nostri, tu bone doctor .
Mente humili hunc ideo, si dat, benedicere certo,
Quod tribuit nobis talem te pignus amoris,
Qui servare velis et pangere dicta poesis:
Quae sancto Flatu, non vili inflata boatu,
Dulciloquo affatu, celebri, rutiloque relatu,
Demulcet mentem, modulaminis hujus egentem:
Et solatur eam variis languoribus aegram.
Diversisque malis diversa poemata psallis.
Sic Citharista etenim studuit celeberrimus olim
 Cor sedare hominis fidibus psallendo canoris;
Nimirum hominis jam regni honore carentis,
Quem draco crudelis vexabat et improbus anguis:
Et vere merito, Dominum quia liquerat ultro,
Elatus fastu nimio, feritatis et astu.
Huic te Psalmistae, huic, inquam, similem citharista,
Dixerim, amice sacer, generose poeta frequenter;
Qui modulando tui levigas grave pectus alumni.
