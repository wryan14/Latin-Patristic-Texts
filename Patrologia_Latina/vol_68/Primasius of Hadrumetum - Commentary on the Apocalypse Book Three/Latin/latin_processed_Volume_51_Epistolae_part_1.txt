ADMONITIO IN EPISTOLAM S. PROSPERI AD S. AUGUSTINUM. 
Cum sanctus Augustinus majorem vitae partem in revincendis diversi generis haereticis insumpsisset: post
partam Ecclesiae ab eo perfectam de Arianis, Manichaeis Donatistisque victoriam, novissime surrexit Pelagiana
haeresis gratiae Dei inimica, quam ipse ab anno 412 scriptis libris de Peccatorum Remissione et de Baptismo
Parvulorum, et aliis, annis subsequentibus, ut sese obtulit occasio, strenue debellare non cessavit, quousque
pluribus episcoporum conciliis summorumque pontificum decretis damnata, vires amittere, defensorumque
numero coepit decrescere. At vero ultima sanctissimi Doctoris aetate, viri quidam, alius catholici, sed aut
minus eruditi, et in Scripturis, unde doctrinam suam hauserat Augustinus, non satis versati, aut forte minus
demisse quam oportuerat de seipsis sentientes, lectis Augustini libris aut turbati, aut etiam scandalizati sunt.
 Turbas inter Adrumetinos in Africa monachos, qui abbati Valentino parebant, excitatas non aegre sedarunt
tum liber de Gratia et Libero Arbitrio, tum alius de Correptione et Gratia, qui mentibus eorum obductas dubitationum
nubes luce sua dissiparunt.
At perniciem multo majorem Ecclesiae, apud Gallias praesertim, creavit surculus alius haeresis Pelagianae,
qui tanto latius diffudit sese, atque altiores radices egit, quanto is prima fronte apparuit minus injuriosus in
Christi Salvatoris gratiam, quam haud parum quoque amplificare videbatur. Hujus initia quaedam prodierant
cum novo dogmate Vitalis, viri aliunde catholici, qui cum esset in Carthaginensi eruditus Ecclesia, praecipuam
quamdam doctrinae sancti Cypriani ejus urbis episcopi venerationem debebat: a qua illum tamen temere
discedere conquerebatur Augustinus (Epist. 217). Et Vitalem quidem haereticum Pelagianum esse sanctus
doctor non credebat; sed minime tam orthodoxum esse audierat, ut nihil illius ad eum transiisset vel in eo
relinqueretur erroris. Pelagiani quippe omnia, ut eidem scribit (Ibid.), ad fidelem piamque vitam hominum
pertinentia ita tribuunt libero voluntatis arbitrio, ut habenda ex nobis, non a Domino putent esse poscenda:
ille autem initium fidei, ubi est etiam initium bonae, hoc est, piae voluntatis, nolebat donum esse Dei, sed
ex nobis nos habere contendebat, ut credere incipiamus: caetera autem religiosae vitae bona Deum per gratiam
suam jam ex fide petentibus, quaerentibus, pulsantibus donare consentiebat. Hunc Vitalis errorem, quem ipsum
amplexi sunt qui vocati sunt Semipelagiani, epistola ad eumdem scripta inde potissimum refellit Augustinus,
quod Ecclesia preces apud Deum fundat pro infidelibus, ut convertantur, et gratiarum actiones pro iisdem ad
fidem conversis rependat; nec non pro fidelibus adhibeat orationes, ut in eo quod esse coeperunt ejus munere
perseverent: quae epistola ad Vitalem videri potest Adrumetinorum dissensione ac libris ad eam componendam
editis posterior, et ad annum 426 aut 427 revocanda.
Diffusis autem longe lateque posterioribus istis Augustini lucubrationibus, fuerunt Massiliae aliisque in locis
Galliarum, non pauci qui sibi ex imperitia persuaderent quidquid suis in Pelagianos libris de Vocatione electorum
secundum Dei beneplacitum scripserat Augustinus, id totum a Patrum opinione atque Ecclesiae sententia
abhorrere (Vide infra in epist. S. Prosperi ad Aug. n. 2). Illud idem sanctis juxta ac peccatoribus negligentiam
teporemque injicere: quia quoquo modo se egerint, non posset aliud erga eos, quam Deus definivit,
accidere. Ac proinde ut maxime vera esset illa doctrina, non tamen evulgandam esse: quippe quae, cum nequaquam
esset necessaria, effectus traheret admodum periculosos, necnon cohortantium incitamenta vana cassaque
redderet. Quae sua erat a catholico illo dogmate, unde consecutiones tam odiosus colligebant, abalienatio, eos
in celebres Semipelagianorum (quippe hoc nomen merito suo consecuti sunt) errores impulit. Nam illi prius
meliora et magis orthodoxa sentiebant: sed certis regulis ac fundamentis destituti, modo huc, modo illuc mentem
atque opinionem transferebant (Ibid., n. 6). Visum illis initium fidei, et in finem perseverantiam sic esse
in nostra potestate, ut non sint dona Dei; aut a Deo nonnisi talem dari perseverantiam, a qua possit homo
sua voluntate deficere (Aug. II lib. de Praed. sanct. c. 17 n. 48). Nec deerant etiam qui a Pelagianis semitis
adeo non declinabant, ut nullam aliam gratiam quam rationem, liberumque arbitrium homini nihil prius merenti
a Creatore datum, agnoscere viderentur (Infra epist. S. Prosp. ad Aug. n. 4).
Nihilominus tamen qui amplectebantur hosce errores viri erant inter caeteros clari, qui virtutum omnium
studio ac probitatis qua fulgebant opinione magnam sibi auctoritatem apud simpliciores quosque paraverant. Sed
nulli recipiendis Pelagianorum impiis placitis magis obnoxii sunt, nisi a se ipsis sibi caveant, quam isti, nec
fere reperiuntur qui Dei beneficiis abutantur facilius illis intumescendo, et sibi ipsis accepta referendo, quam
qui pluribus ab eo fuere cumulati. Massiliensium Christi servorum, hoc est, monachorum, magnam partem
pestis illa corripuerat: neque ullus est qui ignoret Joannem Cassianum, a quo isthic monasterium constitutum
fuerat, hunc eumdem errorem propagasse scriptis suis, ac potissimum collatione tertia decima, quam sub annum
426 in lucem emisit (Infra append. part. II, p. 272), uno videlicet anno postquam Valentinianus III Gallicanos
episcopos qui Pelagii dogmata sectabantur, abdicari expellique jusserat. Ad haec, auctoritatis non minimum
eidem errori hinc accedebat, quod eorum a quibus defendebatur nonnulli summo sacerdotii honore, id
est, episcopatu, nuper obtento praeeminebant. Hilarius quoque ipse episcopus Arelatensis, qui Honorato circa
finem anni 428 successerat, in caeteris doctrinae Augustini sectator et admirator, in iis tamen quae ad praedestinationem
spectant, angebatur, ac nonnihil in querelam trahebat, superque hoc cogitata sua cum sancto doctore
conferre cupiebat.
Virorum tam illustrium tamque in Ecclesia et pietate et dignitate praestantium auctoritas eorum errorem cum
sibimetipsis, tum aliis magis periculosum reddebat; debita enim eisdem veneratio et rudes in imitationem pertrahebat,
et simul peritiorum linguas inutili silentio cohibebat; ita ut vix reperiretur ullus qui vel ipsos admoneret,
vel errori quem docebant occurreret, praeter paucos perfectae gratiae intrepidos amatores (Infra epist. S.
Prosp. ad Aug. n. 7). Horum e numero fuere S. Prosper, et Hilarius quidam, alius ab episcopo Arelatensi;
cum ille ordinis esset laicorum, ut infra fusius demonstraturi sumus, in admonitione epistolae ejusdem ad S.
Augustinum mox secuturae post illam de qua hic agimus.
Sanctus Prosper autem, qui postea Augustino in defendendae gratiae munus ac laborem successit, Aquitanus
erat, sermone scholasticus, hoc est, egregie litteratus, et omnino vir tum moribus, tum eloquio et studio clarus,
nec sancti Augustini notitia indignus: quamvis se ipse tantum ex ordine laicorum fuisse quodam modo
indicet, ubi profitetur minime se parem auctoritati memoratorum Semipelagianorum, a quibus multum et vitae
meritis et summo sacerdotii honore superabatur (Gennad. Catal. c, 84). Augustinum numquam viderat, sed tantummodo
officiosis salutaverat litteris, quas per Leontium diaconum direxerat, per quem et sancti antistitis
acceperat responsionem; has utriusque ad invicem litteras non superesse amplius merito deploramus. Verumtamen
ille, et Augustini elucubrationum assidua lectione, et superna Dei revelatione, edoctus perversissimum
esse, negata praedestinatione ac praeveniente gratia, dicere quod initium salutis ex eo qui salvatur, non ex eo stet
qui salvat, quodque voluntas hominis divinae gratiae pariat opem, non gratia humanam sibi subjiciat voluntatem;
spretis aliorum adversis conatibus, non modo hac in fide perstitit, sed et eamdem contra impugnantes
propugnavit, tum sancti doctoris Operibus atque illic allatis Scripturarum testimoniis usus, tum argumentis
quae per se ipse a positis per Augustinum fundamentis ducebat; pugnans videlicet validis ratiociniis, et nervosis
illis assertionibus, quibus idem ipse, juxta Gennadii quoque attestationem, pollebat.
Inter prima hujus disputationis exordia Massilienses aliquantisper maluerunt vitium imputare suae tarditati,
quam dogma a se non intellectum damnare: immo fuere inter eos nonnulli qui Augustinum consultum vellent,
rogatumque ut lucidiorem atque apertiorem super hoc expositionem daret. At vero contigit, Dei miserentis nutu,
ut Massiliam per id temporis deferretur liber de Correptione et Gratia, quo libro monachis Adrumetinis ad eadem
ipsa quae Massiliensibus facessebant negotium tam plene respondebatur, tamque absolute, ut idem liber ad
componendas quae in Galliis excitatae erant contentionum turbas conscriptas videretur. Verum conspecto libro,
qui apostolicam Augustini doctrinam sequebantur, ipsi quidem novum inde lumen et majora ad eam defendendam
 praesidia traxerunt: alii autem, quorum mentes error ante occupaverat, caligine propria impediti, nihil
aliud illic nisi offensionis adhuc et ardentioris in veritatem odii materiam invenerant. Opinionem suam vetustatis
nomine defendentes, praedestinationis dogma nota novitatis inurebant. Locos Pauli huc pertinentes dicebant a
nemine umquam sic intellectos: cumque rogarentur quonam ipsi modo exponi eos vellent, nullum re vera qui
placeret, sensum sibi occurrere fatebantur; sed de his taceri jubebant quorum altitudinem nullus attigisset. Sententias
Augustini ex Operibus ante Pelagianam haeresim ab eo compositis producebant, tamquam suae ipsorum
opinioni plane congruentes. Quin etiam quae idem ex adversa parte sibi opposuit in libro de Correptione et Gratia,
haec omnia pro se isti magna contentione replicabant. At plurimum ipsis displicebat institutum ibidem discrimen
inter gratiam quae Adamo data fuerat, et quae nobis nunc datur. Denique praedestinationis exemplum
nolebant sumi ex parvulis, de quibus nempe alia prius fuisset opinio ipsius quoque Augustini in libris de Libero
Arbitrio.
Cum autem illorum quibus spiritus Pelagianae impietatis sic illudebat auctoritate premerentur veritatis defensores,
compulsi sunt a sancto antistite poscere ut suam ipse auctoritatem illis objiceret. Hac de re duas ad ipsum
epistolas scripsit Hilarius, quarum priore, quae excidit, fortasse referebatur odiosa illa praedicandae praedestinationis
formula, quam ex adversariis objectavit sibi Augustinus (Lib. II de Praed. SS. c. 22. n. 57). Posteriore
vero Hilarius postquam de adversariorum querelis egit, Quidquid, ait, pro ea gratia, quam in te pusilli cum
magnis miramur, volueris aut valueris, gratissime accipiemus, tamquam a nobis charissima et reverendissima
auctoritate decretum. Ac significat se Prosperum quoque impulisse ad scribendum proprius in eamdem rem
litteras, quas ei cum suis conjunctim dirigit. Et illae sunt quas hic exhibemus Prosperi litterae, quarum ille
exordio testatur se sancto doctori, non solo salutandi eum, ut in priore (non exstat) quadam epistola fecerat,
studio, sed etiam fidei qua Ecclesia vivit affectu scribere. Excubante enim, inquit, pro universis membris
corporis Christi vigilantissima industria tua, et adversus haereticarum doctrinarum insidias veritatis virtute
pugnante, nullo modo mihi verendum putavi, ne onerosus tibi aut importunos essem in eo quod ad multorum
salutem, ac perinde ad pietatem tuam, pertinet; cum potius reum futurum esse me crederem, si
ea quae valde perniciosa esse intelligo, ad SPECIALEM PATRONUM FIDEI non referrem. Et post expositam quae
in illis Pelagianae pravitatis reliquiis inerat non mediocrem virulentiam, subjicit: Speramus non solum tenuitatem
nostram disputationum tuarum praesidio roborandam, sed etiam ipsos quos meritis atque honoribus
claros caligo istius opinionis obscurat, defaecatissimum lumen gratiae accepturus.
Haec porro sancti Prosperi epistola scripta fuit anno 428 aut 429, per id tempus quo Arelatensi Ecclesiae
praeerat Hilarius, ex num. 9. Hic vero ex Lerinensi monacho creatus fuit Arelatensis episcopus post Honoratum,
anno 428 aut 429 ineunte denatum. Quippe Honoratus suffectus Patroclo, qui anno 426, juxta Prosperi
Chronicum, interfectus est, Cathedram Arelatensem, teste Honorato Massiliensi in Vita Hilarii Arelatensis,
per biennium occupavit.
