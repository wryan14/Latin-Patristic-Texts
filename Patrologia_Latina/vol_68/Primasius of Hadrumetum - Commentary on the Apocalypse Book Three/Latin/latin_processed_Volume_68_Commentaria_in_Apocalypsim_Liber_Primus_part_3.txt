LIBER PRIMUS.   
 Adjuvante Domino, tractaturi debemus necessario interpretari
titulum, designare locum, narrare sermonem,
insinuare personam, ut ejus continentia nomine nuntietur,
loco dignoscatur, et tempus . Per causam
dignitas clareat meritorum, persona unum significet in
collegio caeterorum, cui assignare specialiter oporteat
munus indultum. Cum enim singulos quosque libros diversis
constet vocabulis titulari, ἐπιγραφὴν hujus, id est
superscriptionem Apocalypsis decuit appellare. Inter
Graecos enim positus, licet Hebraeus, tenorem libri, proprietate
Graeci sermonis, expressit, ἀποκάλυψις enim
 interpretatur revelatio. Cui autem Dominus Jesus Christus
talia revelaret ac tanta, nisi illi quem prae caeteris
discipulis sic praecipuo amore dilexit, ut hic adhuc
positus, praesentia corporali super pectus suum faceret
felici sorte discumbere, et de ipso vitae fonte spiritali
veritatis arcana affluenter haurire, ut praeeunte hujus
dilectionis indicio, nulli putaretur dubium, tali Joannem
revelatione condignum? Magnitudinem quippe revelationis
commendare primum decuit magnitudine
charitatis. Haec autem eo tempore videre promeruit,
 quo in Palmos insula pro Christo a Domitiano Caesare
exsilio missus et metallo damnatus, terminis arcebatur
inclusus. Congrue sane tempus adhibetur et locus, ut
ubi vel quando humana putabatur vinciri custodia, ibi
metas humanitatis mente transcendens, libero contuitu
meruisset videre divina, et cui tunc certa terrarum
spatia negabantur excedere, secreta concederentur coelestia
penetrare. Sic fides Christi sibi etiam in terris
vindicat coelum, cum bene utens temporalibus malis,
bonis fruitur sempiternis. Generalia proinde universalis
Ecclesiae bona uni quidem revelantur, sed profutura
 omnibus praedicantur. Quae denique solus vidit, septem
Ecclesiis scripta transmisit, ut unus unitati consuleret,
et non sibi soli, sed omnibus etiam se laborasse doceret.
Postea vero Evangelium scripsit, cum eum post
Domitiani mortem exsilio liberum multorum precaretur
congregatio sacerdotum, ne falsorum praedicatorum labe
decipi sinisset ignaros. Valentinus enim, Cerinthus et
Ebion multos suos falsitatibus irretire jam coeperant,
quibus jure cassandis veri Evangelii fuerat novitate resistendum.