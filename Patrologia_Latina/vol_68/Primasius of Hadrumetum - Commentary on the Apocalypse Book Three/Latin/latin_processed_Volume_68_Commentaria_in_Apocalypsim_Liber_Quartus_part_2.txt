CAP. XIII.  
Et vidi bestiam ascendentem de mari, habentem
cornua decem et capita septem, et super cornua
 ejus diademata. Hoc hic mare posuit, quod ante abyssum,
de qua dixerat ascendere istam bestiam. In
utroque autem significatur populus: populum quippe
videt e populo ascendere, et de populo bestiam surgere.
Bestia autem generale nomen est, agno contrarium,
sed in narratione pro locis intelligendum
est, quam partem bestiae dicat. Aliquando enim diabolum
dicit bestiam, aliquando corpus ejus, aliquando
unum ex capitibus ipsius bestiae, quod
quasi occisum in mortem resurrexit, quod est simulatio
verae fidei: aliquando solos praepositos dicit
bestiam. Nunc autem bestiam ascendentem de mari,
corpus diaboli dicit, habentem cornua decem
et capita septem, et super cornua ejus diademata,
et super capita ejus nomen blasphemiae, in eo quod
 se deum vult haberi, juste dicitur blasphemiae nomine
titulari. De decem vero cornibus et septem capitibus,
 aptiori subsequenti loco dicitur, quod utrumque
ubique sufficiat. Et bestia quam vidi similis erat
pardo, et pedes ejus tanquam ursi, et os ejus ut os
leonis. Pardo propter varietatem gentium comparatur,
urso propter malitiam bestialem, leoni propter
virtutem corporis et linguae superbiam. Et dedit ei
draco virtutem suam, et thronum suum, et potestatem
magnam. Sic Apostolus de diaboli corpore loquens,
Cujus est, inquit (II Thess. II), adventus secundum
operationem Satanae in omni virtute et signis et prodigiis
mendacii, his qui pereunt. Et unum caput ex
septem capitibus quasi occisum fuerit ad mortem, et
plaga mortis ejus curata est. Unum ex capitibus ejus
dicit Antichristum, quia septem non numero sunt,
sed significatione universitatis regni terreni agno
 contrarii. Huic draconem, id est diabolum, suam
dare certum est potestatem et thronum suum. Sicut
enim in bono anima justi sedes sapientiae, sic in
malo illis inimicus dare dicitur thronum, quos maxime
possidens ad alios utitur seducendos, admiranda
per eos Deo sinente frequenter exercens, qui tanta
impietate progreditur, ad eludendos animos parvulorum,
unum ex capitibus septem imitatione veri
capitis se quasi occisum resurrexisse, et pro Christo,
qui hoc vere perfecit, suscipiendum audeat exhibere.
Et admiratae sunt gentes inhabitantes terram. A bestia
translationem nominum fecit, ne diceret, mirata
bestia secuta est bestiam. Terram enim posuit pro
terrenis, qui eum et sequi et adorare maluerint, id
est, sui qui in Antichristo tanquam in simulacro
 diabolum adorare dicuntur, hoc est quod dicit: Et
adoraverunt draconem, eo quod tradidisset omnem
potestatem suam bestiae. Iterum adoraverunt bestiam,
dicentes: Quis similis illi bestiae? Et quis poterit belligerare
cum ea? Cum a suis sectatoribus eminere
laudatur, sicut legimus, et aperire os gentium ac
virtutes bonorum, et admirationem habere rem animalem
ad terram: cum ergo, inquam, a suis laudatur,
et in magniloquio extollitur, totum bestiae corpus
omnino describitur. Et data est ei potestas faciendi
mensibus quadraginta duobus. His etiam mensibus
tres anni cum sex mensibus adimplentur, quibus superius
quidem praesentis, nunc autem specialiter novissimae
persecutionis praenuntiatur asperitas: nam
propter quatuor notissimas orbis partes, si quater
 legalem decalogum duxeris, in quo perfectionis est signum,
quadragenarium comples: his cum duo charitatis
praecepta actu adjeceris adimplenda, quadraginta
duo perficiunt. Nihil enim juvissent enuntiata
verbis, si non perficerentur operibus; his enim Ecclesia
dicitur sicut alis aquilae temporaliter praemuniri,
in solitudinem fugiens draconis insidias, alenda
diebus mille ducentis quadraginta, quibus menses quadraginta
duo supplentur, ut idem numerus non inani
clareat significatione taxatus. Aperuit autem in blasphemia
os suum adversus Deum in blasphemandum
nomen ejus, et tabernaculum ejus, et eos qui in coelo habitant, 
id est adversus Deum et Ecclesiam quae in coelo
habitat, propter quod Apostolus (Philip. III): Conversatio
nostra in coelis est, inquit; et (Rom. VIII): Nunc
 autem in carne non estis. Aliter: Templum hic etiam
corporis Christi glorificatum puto significari tropaeum,
quem tunc Antichristus dicitur blasphemare, quando
dignitatem ei specialiter debitam, sibi ausus fuerit
assignare. Hinc in Evangelio Dominus dicit: Unde
seducantur, si fieri potest, etiam electi: confestim
tamen sequitur: Sed propter electos abbreviabuntur
dies illi (Matth. XXIV): Et data est ei potestas faciendi
bellum cum sanctis, et vicit eos. Dicendo, aperuit os
suum, ostenditur in hanc damnabiliter fiduciam prorupisse,
ut quod ante occulte, nunc publice audeat
blasphemare, quando dignitatem ei specialiter debitam
sibi ausus fuerit assignare, et iniquitatem in excelso
loqui, ut contrarius Christo, se velit pro eo accipiendum
 vel vi ingerere, vel fraude supponere:
potestatem temporaliter accipiet, qua ille male utens,
nocere volens corpori Christi, sicut persecutores
Christo patienti, amplius extollitur, et cum suis acrius
cruciatur: de hac Dominus dicit (Joan. XIX): Non
haberes in me potestatem, nisi datum tibi fuisset
desuper. Si ergo circa suam passionem hanc ad
momentum suis persecutoribus Christus dederat
(Joan. XIV), cum in eo princeps hujus mundi nihil
dignum morte reperiret, quid mirum si in sua Ecclesia
sic ad tempus malos grassari permittat, ut eos
vicisse dicat? licet a toto pars intelligi debeat, quae
vinci potest. Et data est ei potestas in omnem tribum
et populum et linguam et gentem; et adoraverunt eum
omnes inhabitantes terram, quorum nomina non sunt
 scripta in libro vitae Agni occisi, qui est ab origine
mundi. Parum quippe videretur, si de ea bestia quae
Agno contraria toties ponitur, diceretur: Non est
Agnus aut non est Christus, quod se fingit, sed nec
in libro Agni scriptus esse quispiam meruit, aut ipse
aut qui ei consentiunt; licet possit etiam bestiae corpus
intelligi, propter quod praemisit: Adoraverunt
eum omnes inhabitantes terram, id est, terreni diabolum,
cui dictum est: Terram comedes (Gen. III);
de quibus Jeremias dicit: Recedentes a te in terra
scribentur (Jerem. XXXII); vel psalmus, Et cum justis
non scribantur (Psal. LXVIII). Si quis habet aures audiat.
Qui captivum duxerit, et ipse capietur. Quoties
hic ea spiritus dicit, quae intentius audienda sunt,
ita praemittit. Facta enim mentione illius potestatis
 quam accepturus est diabolus et bestia, ne magni
pendendum esse ruinosi culminis momentaneum supercilium
putaremus, tanquam cogitationibus humanis
occurrens, instruit, dicens: Qui captivum duxerit,
et ipse capietur: ac si diceret, Diabolus et bestia
qui suis nunc retibus gentes captivare videntur,
ipse erit cum suis cito captivus. Et qui gladio occiderit, 
et ipsum oportet gladio occidi. Sciens talia adventu
Domini protinus vindicanda, propterea dicit:
Et ipsum gladio oportet occidi, absolute ponens diaboli
et Antichristi personam, tanquam habitantem cum
habitaculo: idcirco indefinite: Qui captivum, inquit,
duxerit, et ipse capietur; et qui gladio occiderit, et
ipsum gladio oportet occidi: hinc Apostolus loquens,
dicit (II Thess. 2): Tunc revelabitur ille iniquus,
 quem Dominus Jesus interficiet spiritu oris sui, et
destruet illustratione adventus sui. Tunc utique cum
absorpta fuerit mors in victoriam (I Cor. XV), quando
sanctos omnes oportet patienter et longanimiter
exspectare; idcirco subjecit: Hic est patientia et fides
sanctorum. Unde idem apostolus (Galat. VI): Fratres,
inquit, non deficiamus: tempore enim suo metemus
non deficientes. Et vidi aliam bestiam ascendentem de
terra, habentem cornua duo similia agni, et loquebatur 
ut draco: et potestatem prioris bestiae omnem faciebat
in terra. Duo cornua agni similia, duo Testamenta
vero Agno competentia, sibi more usurpare
tentavit. Ut draco tamen loqui dicitur, quia in hypocrisi,
id est simulatione veritatis, quos seduxerit,
 decipit. Agno enim similis non esset, si aperte ut
draco loqueretur. Nunc autem agnum fingit ut
Agnum invadat, id est Christi corpus; ut draco loquitur,
quod eum quaerentes a via veritatis delusos
expellat; et omnem potestatem prioris bestiae faciebat
in terra. Prioris dixit, quam de mari ascendentem
se vidisse praemisit, cui diabolus dederat potestatem
suam magnam. Hanc potestatem dixit facere bestiam
coram bestia. In praepositis enim quos distribuit, est
omnis potestas populi, tanquam locustarum et equorum
in caudis. Astante enim populo faciunt praepositi
quod diaboli voluntati proficiat, sub velamento
hypocrisis Ecclesiae. Intantum autem utramque bestiam
claret unum corpus esse, et unius nequitiae
cultum exercere, ut etiam sequentis bestiae hypocrisis
 illi priori bestiae militare dicatur. Ideo subjecit:
Ut inhabitantes terram, adorarent bestiam illam priorem,
cujus curata erat plaga mortis, et fecit signa ita
ut etiam ignem faceret de coelo descendere sub oculis
hominum; et seduxit eos qui inhabitant terram; vel,
sicut alia translatio habet, Terram et qui habitant in
ea. Translationem iterum nominum facit. Bestiam
illam cum capitibus vocavit terram, caput ejus bestiam.
Dixerat enim ejus capitis curatam esse plagam.
Nunc bestia, inquit, cujus curata est plaga,
ostendens quia omnes partes bestiae, bestiam vocat,
quia in omnibus ejus officiis diabolus est, qui est bestia.
Bestia ergo cum duobus cornibus, quae est pars
bestiae, facit bestiam, adorare bestiam, quia dixit et
terram, ut in caput veluti occisum bestiae nomen
 transferret, nec diceret: Fecit bestia ut adoraret bestia
bestiam. Nam aliud est bestia, aliud terra,
cum bestia populus sit, terra occiderit. Terram autem
et eos qui habitant in ea, non sine ratione dixit.
Nam sufficeret, terram aut eos qui habitant terram,
sed vim seductionis ostendit, et animam et corpus
sibi miserabiliter mancipasse. Qui enim vi cadit, non
seductus, solo corpore captivus est. Qui autem seducitur,
et corpore captivatur et mente. Propterea
dixit: Facit terram et eos qui inhabitant eam, adorare
bestiam, cujus curata est plaga mortis, et vixit.
Intentius perspiciamus. Dominus noster Jesus Christus
habet plagam de gladio, et vixit; hic autem dixit
bestiam, quae habet plagam factam de gladio, et vixit.
Dicit adoratum draconem et adoratam bestiam. Recedebam
 cum solus draco adoratur a suis. Non enim
sicut Ecclesia habet mediatorem corporaliter inter se
et Deum, ita et diabolus inter se et suos, sed solo
nomine de imitatione Christi. Bestia ista quam dixit,
inter diabolum et suos personam non habet, quia in
solo est vocabulo, quo dicunt se adorare Christum,
qui mortuus est et resurrexit (Rom. VIII). In quo vocabulo
diabolum adorant, qui hoc simulacrum suis
invenit. Ipse enim Satanas transfigurat se velut angelum
lucis (II Cor. XI), exhibens suis fallaciter solo
nomine Christum. Porro ipse et suum et mediatoris
implet locum, quod mediatorem non habet, nisi simulacrum
Christi. Ipsam insimulationem dicit bestiam
habere plagam gladii, et vivere. Bestia est
 enim, quae hoc nomine inter se et suos conversatur.
Propterea si quando dixit bestiam adorare, quae habet
plagam de gladio, et vixit, diabolum ostendit, de
quo Apostolus (II Thess. II): Qui adversatur et extollitur,
inquit, supra omne quod dicitur Deus aut
quod colitur, ita ut in templo Dei sedeat ostendens
se tanquam sit Deus. Tres itaque, diabolus, bestia
velut occisa, populus cum praepositis suis, duo sunt
mediante imagine. Et si quando mediam dicit adorari,
in diabolum res cadit, qui suum et hujus medii nominis
implet locum, cum se suis opponit damnabiliter
adorandum, de imitatione furti simulata obumbratione
vocabuli. Et fecit signa magna, ita ut ignem
faceret descendentem de coelo sub oculis hominum.
Cum multa eum dicat signa facturum, hoc signum
 memorabile caeteris praetulit. Haec translatio quasi
de praeterito loquitur, cum futurum nuntiet. Alibi
autem futurum significans, dicit: Ita ut ignem faciat
de coelo descendere, id est, de Ecclesia ad terrenos,
cum sive ex varietate gentium, sive ex inimicis
fallentis astutia, linguis novis ac plurimis suos faciat
loqui ministros, ut hoc quasi indicio donum
sancti Spiritus se garriant percepisse, qui ignearum
formam linguarum super singulos quondam veraciter
legitur (Act. II) Christi enuntiasse discipulos. Hoc
enim praecipue signum credentium Dominus quoque
commendat, dicens (Marc. XVI): Signa autem eos
qui crediderint, haec sequentur: In nomine meo daemonia
ejicient, linguis loquentur novis, etc. Non ergo
mirum si illa bestia quae sibi simulate Agni occisi
 et viventis nomen usurpat, hanc etiam sancti
Spiritus per imitationem fraudulenter vindicet specie
tenus largitatem, suisque ministris simulet damnationem,
sicut Simonem quondam affectasse, nec potuisse
meminimus. Nam et de expulsione daemonum
signisque compluribus cum ipsi ministri Satanae
enumerantes dixerint (Matth. VII): Nonne in nomine
tuo prophetavimus, et in nomine tuo daemonia ejecimus?
etc., non approbat Dominus gloriantes, sed
damnat et reprobat contumaces. Et ideo fortasse hoc
excellens de igne signum, quo Spiritus sanctus figuratur,
voluit specialiter nominare, quod potior illo
inveniri non poterat. Nam cum multa nobiscum haereses
videantur habere communia, hoc specialiter
donum sola se habere Christi gloriatur Ecclesia.
 Magos denique Pharaonis similia Moysi miracula facientes
(Exod. VIII), Spiritus sanctus legitur frustravisse,
cum in suis assertionibus succumbentes, vera
victi confessione, dixissent: Digitus Dei est hic. Digitum
autem Dei Spiritum sanctum dici, Evangelium
protestatur, cum unus dicit (Matth. XII): In spiritu
Dei ejicio daemonia; alius (Luc. XI): In digito
Dei ejicio daemonia. Quocirca hinc vehementia seductionis
ostenditur, ut illum habere spiritum bestia
putetur, quo resistente, magorum fraudulentia vacuabatur.
Ob hoc sequitur: Et seduxit eos qui inhabitant
terram propter signa quae data sunt illi facere 
coram bestia, et dicit incolis terrae, ut imaginem
bestiae faciant, quae habet plagam factam de gladio, et
 vixit. Quale si diceret: Haec simulatio eousque praevaluit,
ut terreni seducti propter signa bestiae, ipsi
bestiae miserabili assensu faventes, mutua se devotione
cohortentur, bestiae in cordis phantasmate imaginem
fabricare, sicut qui jam non aestiment dubitandum,
certo quasi memorati ignis judicio confirmati,
quod vere ipse sit Christus, cum sit in Antichristo
diabolus, idemque malignus in imagine spiritus,
qui tales lacus seductionis Deo sinente praetendat,
ut dare dicatur spiritum imagini illius bestiae, et ut loquatur
imago bestiae. Gemino modo hic locus intelligi
potest, sive quia judicio compeliente virtutis jam
persuasum est omni corpore malignorum, tanquam
diabolo operante, et insistentibus praepositis populo,
ut una esset omnibus eademque professio, sicut uniformem
 observationem ab omnibus proferendam,
ut si quis hoc per imaginem bestiae, id est mutuam
imitationem non loqueretur, necaretur. Sic denique
dicit: Ut imago bestiae loqueretur et faceret, ut
quicunque non adorarent imaginem bestiae, occiderentur.
Aliter, ut sicut primo homini seducendo, ore
colubri sermocinatus est feminae (Gen. III), simili
tunc fraude multos deludat cum per simulacrum fecerit
consulentes suos responsa percipere: id est per
Antichristum, cui ut Deo honorem aestimant deferendum,
cum sit homo peccati et filius perditionis
(II Thess. II), tanquam hoc sit, Et datum est illi dare
spiritum imagini illius bestiae, et ut imago bestiae loqueretur,
et faceret ut qui non adorarent imaginem bestiae, 
occiderentur. Et fecit omnes magnos et pussillos et
 divites et servos habere notam in dextera manu aut in
frontibus. Singulos voluit per membra singula dividere,
quos confuse in uno saepius complectitur corpore
et in bestiae nomine. In manu significat opera, in dextera
simulationem veri, in fronte fidei professionem.
Et quia utroque bono fraudati sunt, ideo dicuntur
utrobique notati. Ne quis posset quidquam mercari
aut vendere, nisi habens notam nominis bestiae aut
numerum nominis ejus. In hac mercandi et vendendi
mentione docuit, quod sicut in bono symbolum tradit
Ecclesia profuturum nostrae saluti, ita et illi in malo
tali se defensione quasi noverint coarctari atque
vinciri, ut nec mercandi aut vendendi sinantur habere
licentiam, sicut mercatores, qui una videntur
nave portari, uniformi cognoscuntur signo teneri;
 nisi habens notam nominis bestiae et numerum nomini
ejus. Hic est sapientia qui habet intellectum,
computet numerum bestiae. Hominis enim numerus est
et numerus sexcenti sexaginta sex. Unum est autem,
Qui habuerit notam aut nomen bestiae, aut numerum
nominis ejus. Supra denique notam solam dixit,
postea per synonyma ostendit, et notam dicit et nomen
et numerum nominis, hic est sapientia, qui habet
intellectum, computet numerum bestiae. Numerus
enim hominis est, inquit. Faciemus ergo numerum
quem dixit, accipi, ut in numero nomen etiam
cognoscamus et notam. Numerus ejus, inquit, est
sexcenti sexaginta sex, quem faciemus secundum
Graecos, praesertim quia ad Asiam scribens, et secundum
 idioma linguae eorum: Ego sum, inquit
(Infr. XXII), α et ω. Praemissis quantum potuit simulationibus
partis adversae, quibus sibi indebitum
Deitatis honorem diabolus nititur usurpare, ut Antichristum
exprimeret divino honori contrarium, sive
per notam, sive per numerum nominis ejus, id est
bestiae ipsius nequissimae voluntatis atque actionis,
indagandum praemonet qualitatem. Est enim nomen
quod nomen (sic) mensi
si per characteres suos quibus numeros Graeci lectitant,
supputetur, sexaginta sex impleri profecto reperies;
interpretatum quoque dicitur, honori contrarius,
quo dicitur ineptus, importunus, incongruus:
 neque enim honor ei, sed anathema convenit. Quocirca
per numerum nomen, et ex nomine supputatus
numerus invenitur, atque ipsius interpretatione nominis,
qualitas meritorum agnoscitur. Item aliud nomen,
quod ejusdem numeri complectitur summam,
prudenter animadverti potest, qui simul ducti, faciunt
sexcenta sex. Interpretatio autem eis intelligitur, nego.
Nec mirum quod hoc vocabulo dignus dicatur
Antichristus, id est negationis, cum Christo nomen
congruat credulitatis, ipso testante cum dicit (Joan. 
VI): Hoc est opus Dei, ut credatis in eum qui me
misit; itemque (Joan. XIV): Creditis in Deum; et in
 me credite. Ac per hoc sive honori contrarium dixeris,
quod est ᾶντεμος; sive nego quod est ἀρνσυμε, 
jure ad Antichristum potest utrumque referri, ut pote
per duas partes orationis, nominis scilicet et verbi,
et personae qualitas, et operis insinuetur asperitas.
Nam et Christi nomen, quem super falsa imitatione
Antichristus accipi desiderat, proprie illum dierum
perficit numerum, quem in persecutione Antichristi
libenter hic saepius praenuntiat adfuturum, id est
dierum mille ducentorum viginti quinque, in cujus
se specie fraudulenter opponit adversitas. Hoc in nota,
id est in monogrammate, quod in hunc modum fit,
exprimitur, ubi compendio totum Christi nomen
includitur. Verum solutus quoque nominis numerus
praefatus, rursus dierum mille ducentorum
viginti quinque perficit summam, eo quod in numero
quadragenario et senario nobis insinuatam meminimus
dominici corporis formam quam pro primi
Adam erroribus corrigendis, secundus Adam Christus
de Maria suscepit, propter quod in Evangelio dicit
(Joan. II): Solvite templum hoc et post tres dies resuscitabo
illud; et respondentibus Judaeis: Quadraginta
et sex annis aedificatum est templum hoc, et
 tu dicis, in tribus diebus suscitabo illud? Quod
evangelista exponens, ait: Ipse autem dicebat de
templo corporis sui. Nec immerito. Nomen quippe
Adam per Graecas litteras quadragenarium et senarium
complet hoc modo, qui faciunt XLVI. Cum autem
ipse quoque
numerus fuerit solutus et per semetipsum scriptus
et ductus, id est, quadraginta sex, illum Graecis litteris
numerum nihilominus complet,
modo qui in unum redacti, faciunt mille ducentos viginti
 quinque. Superius in monogramma diximus.
Nunc soluti nominis digesta serie, demonstratur ejusdem
numeri summa concludi, ut cum sibi utraque conveniant,
non inanis, sed certi causam mysterii indubitanter
insinuent. Ad hoc fortasse pertinet, quod de
simulatione Antichristi Apostolus loquens ait (II
Thess. II): Ita ut in templo Dei sedeat, ostendens
se tanquam sit Deus, nam et in hoc libro: Apertum
est, inquit, templum Dei in coelo, videlicet
ex Virgine nato, ut sicut falsa Agni occisi imitatio
rerumque similium, sic etiam templum Dei se arte,
non veritate transfiguret. Quosdam autem moveri
posse non dubito de numero mille ducentorum
viginti quinque, quod tres anni et sex menses non
eamdem numeri conficiunt summam. Sed sciendum
quod nec uno modo, nec sub unius ejusdemque numeri
 definitione, Scriptura divina ipsum semper tempus
insinuat. Nam et in justo  libro de muliere
quidem patiente loquens, dicit (Sup. XII): Aleturque
per tempus et tempora et dimidium temporis. Alibi
autem de dracone et bestia (Sup. XI): Data est ei,
inquit, potestas mensibus quadraginta duobus; itemque,
Dabo, inquit, duobus martyribus meis, ut
prophetent diebus mille ducentis sexaginta, cum
constet, inter quadraginta duos menses et mille
ducentos sexaginta dies, decem et septem dierum
numerum discrepare; nec in isto tantum libro hunc
numerum varie positum noverimus, cum etiam in
visionibus Danielis diversa numeri quantitate hoc
tempus significari noverimus. Nam dicit (Dan. IX,
 XI, XII), Tempus temporum, id est unum et duos
annos Hebraeorum more significans. Item dicit, Dies
mille ducentos nonaginta. Alibi autem in decima
visione mille trecentos nonaginta quinque dies ponit,
quae omnia circa ipsius temporis significationem sic
demonstrari videntur, ut et dies judicii vel secundi
adventus non divulgaretur humanae notitiae, et opulentia
divini sermonis diversaque relatio possit
exercere devotos. Inquirentibus denique discipulis,
si hoc tempore praesentaveris, et quando regnum
Israel, ita Dominus respondit: Non est vestrum
nosse tempora quae Pater posuit in sua potestate.
Nam et in Graeco, id est, quadraginta sex, per suos
characteres scriptum, specialibus numeris si subsumetur,
 ab ipsius significatione temporis non elongat,
facit enim mille trecentos septemdecim: