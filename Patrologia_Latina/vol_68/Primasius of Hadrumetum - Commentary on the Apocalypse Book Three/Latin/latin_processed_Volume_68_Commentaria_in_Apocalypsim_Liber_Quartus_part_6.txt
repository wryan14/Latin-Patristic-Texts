CAP XVII.  
Et venit unus de septem angelis habentibus
septem phialas, et locutus est mecum, dicens.
Veni, ostendam tibi damnationem meretricis magnae, sedentis
super aquas multas. Simile quiddam de diabolo
Isaias quoque ponit quem sub figurata persona principis
 Babylonicae praedicit ruiturum (Isa. XIV): Quomodo
cecidisti de coelo, Lucifer, qui mane oriebaris?
etc. Considerans Spiritus sanctus corpus omnium
perditorum, quod diversis quidem, sed congruis nominibus
vocitat, variis jam diu superbientem excessibus
progredi, corrumpi flagitiis, erroribusque raptari,
tantaque impietate saevire, ut mitibus etiam
adversetur, congrua petiturum circumscriptione depingit,
meretricem vocans, quia relicto Creatore,
daemonibus se prostituit constuprandam. Magnam,
propter immanitatem praevaricationis, per quam
sanctis diutius insultabat. Super aquas multas, populos
scilicet multos, cum qua fornicati sunt, inquit,
reges terrae, id est regna terrena superbe petentes.
 Sic autem eam in reges et terrigenas dividit, ut ex
eis eam existere noverimus. De vino fornicationis
ejus. Praemissa vitiorum insinuant corruptelam, sicut
enim vinum mentem extollit, sic libido vitiorum excaecat
nutabundos. Et duxit me, inquit, in desertum
in spiritu. Desertum ponit Divinitatis absentiam,
cujus praesentia paradisus est. In spiritu, quia spiritu
possunt ista discerni. Et vidi mulierem sedentem
super bestiam coccineam. In cujus eam potissimum
sermo divinus specie subornaret, nisi mulieris, a qua
initium peccati, et propter quam, ut scriptum est
(Eccli. XXV), morimur omnes? Super bestiam sedere
dicitur, ut pote de qua fastu praesumptionis extollitur.
Coccineam, cruentam bestiam, ut dictum est,
corpus agno contrarium, in quo nunc diabolus, nunc
 caput velut occisum, nunc ejus accipiendus est populus,
quod totum Babylon est, id est confusio. Coccineam
itaque impietate cruentam, et corruptionibus
tanquam sanguinibus debriatam, plenam nominibus
blasphemiae, cum plus sit opere perficere blasphemiam
quam vocari blasphemus, hic tamen etiam eam in
pleno dicit abundare nominibus, ut nequaquam ejus
putetur deesse excessibus. Et quia aliud est peccare
Deo, aliud est peccare in Deum, qui blasphemat,
ampliore in Deum reatu delinquit. Habentem capita
septem et cornua decem. Persecutione novissima properante,
decem reges futuros sancti quoque Danielis
prophetia testatur (Dan. VII). Hos nunc in septem
capitibus et decem cornibus bestiae hic liber saepe
designat, super quos ideo superius etiam diademata
 esse dicit, quod regnis omnibus interemptis, soli
poterunt in toto orbe regnare. Devictorum quippe
signa regnorum diademata, ut tropaea superbis dicit
praeferri capitibus. Propterea autem septem capita
septem montes, per sapientiae sensum monet consequenter
intelligi, ut Romam quae super septem montes
praesidet significans, omni quod orbe monarchiae
praefuit dominatu, ad istorum regnum similitudinem
adduxisset, et in Romae nomine totius regni potentiam
figuraret. Septenario enim numero universitatem
voluit ipsius dominationis ostendere, eo quod ex
ternario et quaternario, id est ex impari et pari tanquam
ex diverso confectus, universitatem insinuet,
sicut satis superque jam dictum est, quod de septem
Ecclesiis in bono praemisimus figuram, cum una
 Christi Ecclesia praenuntiatur orbem possessura terrarum,
cum nunc idem numerus ex adverso in istis
quos memorat septem capitibus videtur apponi, in
quibus significata universitate potentiae fore dicitur
principari, et in bono enim, et in malo septenarium
numerum frequenter poni sancta Scriptura testatur.
Nam cum Spiritus sanctus pro septenaria operatione.
Isaia propheta testante (Isa. XI), septiformis esse
credatur in bono, spiritus etiam nequam septiformis
saepius designatur. Et quoniam horum monarchia
regnumque Christi Ecclesia contraria frequenter
opponitur, non solum aperta oppressione potentiae
fideles impugnat, sed etiam sub mentita specie veritatis
illaqueare desiderat, manifestam ejus potentiam
 in decem cornibus, verisimilem fraudem in septem
capitibus designavit. Propterea et vehemens eadem
persecutio futura praedicitur, in qua et ars fallendi
potentiae suffragatur; et quod simulationi deerit potestate
suppletur. Hujus praestigia fraudis superius
memorat, dicens: Et unum caput ex capitibus septem
quasi occisum fuerit ad mortem, et plaga mortis ejus
curata est, id est, ex universo potentatu saecularis
regni Ecclesiae contrarium est unum caput, id est
Antichristus, qui se pro Christo vult suscipi, asserens
se quasi mortuum revixisse, cum incautos quae
rit a Christo, qui vere mortuus est et resurrexit,
impie separare. De hoc etiam praemiserat quod ei
draco, id est diabolus, virtutem suam et dederit et
thronum et potestatem magnam: idcirco et plenam
 dicit nominibus blasphemiae. Deterior autem inveniri
non potest blasphemia, quam ut contrarius Christo,
quod et nomen ejus Antichristus indicat, se velit haberi
pro Christo, ut quos non potest violenter terroribus
frangere, adumbrata studeat veritate seducere;
et apertum declinantes errorem, verisimilem
incurrere addicat falsitatem. Hanc Dominus pestem
in Evangelio docuit praecavendam, haec dicens
(Matth. XII; Luc. XI): Cum immundus Spiritus exierit
ab homine, ambulat per loca inaquosa, quaerens
requiem, et non invenit, et dicit: Vadam ad domum
meam unde exivi; et tunc vadit et assumit secum
septem alios spiritus nequiores se, et intrantes habitant
ibi, et fiunt novissima hominis illius pejora
prioribus. Nonne de uno spiritu immundo superius
 loquebatur? Cur alios septem nequiores se dixit, nisi
quia septiformis immundus spiritus agnoscitur, ut
etiam latentibus malis nequior septempliciter inveniatur?
Et ut quod dicimus plenius lucescat, intentum
decet esse lectorem. Spiritus bonus, spiritus sapientiae,
cui contrario malus opponitur spiritus insipientiae;
alter pejor, simulatio sapientiae. Spiritus
bonus, spiritus intellectus, malus autem spiritus
stultitiae; alter pejor, simulatio disciplinae. Spiritus
bonus, spiritus consilii, malus autem spiritus imprudentiae;
alter pejor, simulatio prudentiae. Spiritus
bonus, spiritus fortitudinis, cui opponitur malus
apertae ignaviae spiritus; alter pejor, infirmitas fallens
obumbratione virtutis. Spiritus bonus, spiritus
scientiae, cui contrario malus spiritus ignorantiae,
 nequior autem usurpatio scientiae. Spiritus bonus,
spiritus pietatis, malus vero spiritus impietatis; alter
pejor, falsae pietatis obtentus. Spiritus bonus, spiritus
timoris Dei, cui contrarius est spiritus temeritatis;
alter pejor, dolus fictae religionis. Idcirco ad ostendendam
simulationem partis adversae, hic paulo latius
voluit demorari, ut haec expositio ad multorum
nobis locorum proficiat intellectum. Hanc omnifariam
persecutionem in potentatu vel fraudulentia futuram
Apostolus quoque denuntiat dicens (II Thess. II):
Tunc revelabitur ille iniquus, quem Dominus Jesus
interficiet spiritu oris sui, et destruet illustratione
adventus sui eum, cujus est adventus secundum operationem
Satanae in omni virtute et signis et prodigiis
 mendacibus, et in omni seductione iniquitatis,
in his qui pereunt, virtute potentiam, seduction hypocrisin
mendacii significat. Circumdata purpura et
coccino. In purpura succus simulati regiminis, in
cocco cruentus impietatis habitus demonstratur, et
curata auro et lapide pretioso et margaritis, id est
omnibus illecebris simulatae veritatis, quam in illis
spiritibus nequam satis ante expressimus. Quid sit
denique intra hanc pulchritudinem exponit, dicens:
Et habebat poculum aureum in manu sua plenum abominationum
et immunditiae fornicationis totius terrae.
Aurum ergo hypocrisis, quia, sicut Dominus dicit:
Foris quidem parent hominibus quasi justi, intus
autem pleni sunt omni immunditia. Et in fronte ejus
nomen scriptum sacramenti: Babylon mater fornicationum
 et exsecrationum totius terrae. Ne superstitio
erroris palam falleret veritatis incautos, ex titulo
frontis sciat esse sollicitos. Et vidi mulierem illam
ebriam factam de sanguine sanctorum, et de sanguine 
testium Jesu Christi. Competenter eam largitas divini
sermonis intus insanientem ostendit. Et miratus sum
cum vidissem eam miraculo magno. Et dixit mihi
angelus: Propter quid admiratus es? Ego tibi ostendam
sacramentum hujus mulieris, et bestiae quae portat
eam, quae habet capita septem et cornua decem: Bestia
quam vidisti, fuit, et non est, sed ascensura est ex
abysso, et in perditionem vadit. A mundi exordio
duarum civitatum exortus ac series hactenus currere
sacris litteris edocetur, quarum est una Dei, altera
diaboli: quae hic bestia designatur: tanquam totum
 corpus omnino malorum. Et ideo dicit, fuit, et non
est; quia decedentium et succedentium sibi generationum
ordine supplendum exstruitur. Idcirco sequitur:
Et ascensura est de abysso, et in interitum vadit.
Divino enim judicio, occulto quidem, sed justo
peragitur. Hinc psalmus (XXXV): Judicia tua abyssus
multa. Sive quod de cordibus proditura sit impiorum.
Unde psalmus (XLI): Abyssus abyssum invocat.
Et admirabuntur omnes inhabitantes terram, quorum
non sunt scripta nomina in libro vitae Agni qui occisus
est, ab origine mundi, videntes bestiam quae erat et non
est, et ventura est. Eosdem ipsos ponit ex quorum
membris damnandum corpus exstruitur, sed si nomina
faciunt ambiguitatem. Idem namque in epistola
sua cum singulari numero diceret, Sicut audistis
 quia Antichristus venit, nunc autem Antichristi
multi sunt. Et post paululum, Ex nobis exierunt,
sed non fuerunt ex nobis: nam, si fuissent ex
nobis, permansissent utique nobiscum. Ideo non sunt
in libro vitae eorum nomina scripta, ipsi ergo quos
finis mundi invenerit viventes, suae damnationis experientes
interitum, sera cogitationum mirantur non
ipsum Christum fuisse quem putabant, obumbrata
bestiae seductione decepti: sed Christum nostrum,
quem judicem profecto sentient justissime condemnati.
Sequitur: A constitutione mundi. Sicut novit
Dominus qui sunt ejus, quibus etiam se dicturum
promisit: Venite, benedicti Patris mei, percipite regnum,
quod vobis paratum est a constitutione mundi
 (Matth. XXV); ita et qui non sunt ejus, non habet
scriptos in libro vitae a constitutione mundi, incognitos
et a longe praescitos aeterni ignis est supplicio
damnaturus, qui paratus est diabolo et angelis ejus.
Excelsus enim Dominus et humilia respicit, et alta a
longe cognoscit (Ps. CXXXVII): Inde dicit (Matth. VII):
Et non novi vos, discedite a me, operarii iniquitatis.
Videntes bestiam quae erat et non est. Et hic est
sensus, qui habet sapientiam. Illa septem capita, septem
montes sunt super quos mulier sedet, et reges septem
sunt. Aliter frequenter diximus in unaquaque
specie genus ostendi. Nam quod est omnis bestia,
hoc septem capita. Denique capita et septem montes
esse dicit, et septem reges, id est universam malorum
partem quae in praepositis tanquam in regibus
 constat et subditis. Qui ideo vocabulis variis nuncupatur,
propter diversitatem actionum, quae vi premit
et fraude decipit, quando lubricis mentibus serpit
rerum sensibilium oblectationibus interceptis:
sicut scriptum legimus (Jerem. IX): Intravit mors
per fenestras vestras, quod proprie ad quinque partitum
sensum arbitror redigendum, visum, auditum,
gustum, odoratum et tactum, unde Dominus illi
Samaritanae mulieri dicit (Joan. IV): Quisque enim
viros habuisti, et nunc quem habes, non est tuus
vir. Quod ibi viros, hoc hic reges intelligas, quorum
tanquam regimine humanae vitae primordia regi atque
administrari cognoscimus, quae nobiscum bestiae
videntur habere communia. Ad quod ibi sequitur:
et nunc quem habes, non est tuus vir, non legitimo
 eam uti viro designans, id est errore, hoc hic positum
jam dixit: Quinque ceciderunt, unus autem superest.
Quod autem dicit, alius autem nondum venit, 
residuam ejusdem mali corporis partem decidenti
successuram generationi, eodem maligno spiritu designat
similiter possidendam, quem septiformem
constare praemisimus. Quinque autem quos cecidisse,
et unus quem superesse dicit, et alius quem venturum
esse nuntiat, septem faciunt, et cum venerit, 
inquit, oportet illum brevi tempore manere. Et bestia
quae fuit et non est, et ipsa octavo loco est, cum sit ex
septem, et in perditionem ibi. Hunc quem octavum
dicit, ne alterius generis existimares, subjecit: Ex
septem est, et in perditionem ibit, ut et ejusdem generis
maligni eum ostenderet, et septenarium numerum
 excedendo illos nequiores in hypocrisin designaret.
Sicut enim praefato Domini testimonio de
uno spiritu immundo loquens septem memorans,
repente subjecit, dicens (Luc. XI): Assumit secum
septem alios spiritus nequiores se: sic nunc a septem
inchoans, alios septem in uno ejusdem generis,
id est octavo voluit designare. Propterea dicit: Ex
septem est, et in perditionem ibit, et  eadem
poena unius generis meritum perduceret, nec immerito
dicit ex septem est, quem octavum quoque numero
ponit, et subjecit, et in interitum vadit. Futuro
judicio omnem malorum dicit finiri nequitiam. Et
dicit qualiter: Et decem cornua quae vidisti, decem
reges sunt, hi regnum nondum acceperunt. Ipsum saeculi
regnum omne designat, quod sicut paulo ante,
 in regibus subjectisque describit, sed potestatem regni
una hora accipiunt cum bestia. Horam hic pro
tempore accipi, exemplo docetur et sensu, a passione
scilicet Domini ex quo apostolica voce clamatur:
Novissima hora est. Quandiu ergo, quod futurum est,
consumentur, dicit eos regnum necdum accepisse;
quia licet nunc quoque plurimis dominetur, acrior
tamen erit gloriationis ejus insana potentia, cum
etiam signis deceperit plurimos. Hi omnes unam
sententiam habebunt et vim et potestatem suam bestiae
tradent. Quod superius ait cum bestia, hoc nunc
apertius, potestatem suam bestiae tradent, illi scilicet
capiti, quod quasi occisum simulate revixit, pari
consensu omnem suae intentionis deferent cultum et
exhibent famulatum. Hi adversus Agnum pugnabunt,
 et Agnus vincet eos, quoniam Dominus dominorum est
et Rex regum. Cum partis adversae describeret potestatem,
aptius hic Agni victoriam praedicavit, quem
in suis triumphare designans, adjecit: Et qui cum 
eo erant electi et fideles et vocati. Bene praemisit electi,
propter quod Dominus dicit (Matth. XX): Multi
enim sunt vocati, pauci vero electi. Et dixit mihi: 
Aquas quas vidisti super quas sedet meretrix illa, populi
et turbae iniquorum et linguae sunt. Aquis populos
saepius figurari, hic facile perdocetur, decem vero
cornua quae vidisti et bestiam, odio insectabunt meretricem,
et desertam et nudam facient illam. Quomodo
si diceret, corruptiones carnalium desideriorum
quas nunc velut ipsam diligunt, eis in odium
vertuntur, cum circa finem se inevitabili judicio
 damnandos agnoverint, manifestamque Agni victoriam
viderint, bestiam proinde in partes dividi: quod
gemino modo intelligi potest, sive quia sicut legimus
(Prov. XIII): Inter superbos semper jurgia sunt; sive
quia omnis qui diligit iniquitatem, odit animam suam
 (Psal. X). Qui enim sibi nequam, cui bonus erit
(Eccl. XIV)? et carnes ejus devorabunt, et ipsam igne 
cremabunt. Quomodo si ex persona Ecclesiae angelus
diceret, illi nocentes qui in me insurgunt ut edant
carnes meas (Psal. XXVI), suas manducabunt, et igne
cremabunt postea quam eorum excessibus Deus ad
iracundiam provocatus, desolaverit mundum, ut ipsis
proprie blasphemiis hanc vastitatem angelus successerit,
ipsos dicit facere quod in ipsis jure contigerit.
Deus enim in cordibus eorum injecit, ut perficiant
quod illi placitum est, et esse illos in consensu et
metu, et tradere bestiam regnum donec consummentur 
verba Dei. Quod Apostolus dicit (Rom. I), tradidit
illos Deus in reprobum sensum, ut faciant quae non
conveniunt, hoc etiam nunc dicitur: Dominus enim
 in cordibus eorum injecit ut faciant quod illi placitum
est. Placet enim Deo justitia, per quam novimus
impiis irrogare vindictam, et ut qui regnum
suum bestiae dederint, poenas cum ea justas exsolvant
donec sermones Dei consummentur, qui videlicet
in judicio misericordiaque consistunt, universae
enim viae Domini misericordia et veritas (Psal. XXIV).
Et mulier quam vidisti, civitas magna est, quae habet
regnum super reges terrarum. Illa ipsa est quam corruptionibus
carnis et sanguinis debitam, mundanaque
regni praemisit floruisse potentia. Quae cum ex
ipsis regibus constet, super eos ipsam dicit regnare,
more suo unam dividens, eam demque per partes,
tanquam a genere ad speciem, in muliere, in civitate,
in regibus, super hanc verba Domini complebuntur,
 cum et misericorditer redemerit suos, et
juste damnaverit contumaces. Ubi autem consummationis
mentio, ibi eadem hujus libri fiat opportuna
conclusio.