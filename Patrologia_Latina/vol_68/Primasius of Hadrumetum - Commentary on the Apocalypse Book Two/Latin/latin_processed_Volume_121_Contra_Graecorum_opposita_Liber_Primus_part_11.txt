CAPUT VIII.
Testimonia ex Evangelio et conciliis. 
Credimus sufficienter esse monstratum divinarum
testimoniis scripturarum Spiritum sanctum a Filio
procedere. Addamus adhuc ex Evangelio duo testimonia,
 quibus contradicentium durities conteratur.
A profluvio sanguinis muliere sanata, dicit Salvator:
Quis me tetigit? Negantibus autem omnibus, dixit
Petrus, et qui cum illo erant: Praeceptor, turbae te
comprimunt, et affligunt, et dicis: Quis me tetigit? Et
dixit Jesus: Tetigit me aliquis: nam ego novi virtutem
de me exiisse (Luc. VIII, 45). Quae est haec virtus,
quam dicit Salvator de se exiisse? Nimirum Spiritus
sancti gratia; sic enim ait Apostolus: Alii datur
gratia sanitatum in uno Spiritu, alii operatio virtutum
(I Cor. XII, 9). Quid est ergo dicere Salvatorem:
Ego novi virtutem de me exiisse? (Luc. VIII, 46,) nisi
dicere: Ego novi Spiritum a me procedere, qui est
collator sanitatum, et operator virtutum. Exiisse autem
Spiritum sanctum a se dicit eo modo, quo de
 se alibi dicit: Exivi a Patre (Joan. XVI, 28). Exiisse
namque Filium a Patre, est natum esse de Patre.
Sic exiisse Spiritum sanctum a Filio, est ab eodem
processisse. Item habes in eodem Evangelio beati
Lucae: Et omnis turba quaerebat eum tangere, quia
virtus de illo exibat, et sanabat omnes (Luc. VI, 19).
Virtus de Christo exiens sanat omnes, quia Spiritus
sanctus ab eo procedens, sanitatis gratiam tribuit
cunctis.
Cessent igitur reprehensores, vel malevoli, vel imperiti,
Christi Ecclesiam redarguere, quod Spiritum
sanctum confitetur a Patre et Filio procedere. Hoc
Evangelia docent, hoc apostoli profitentur, hoc prophetae
non tacent. Discant primum quod Ecclesia didicit
a Christo, et discipuli Veritatis effecti confiteantur
 catholicam fidem, ne praesumptionis elatione
decepti, vel erroris imperitia capti, haeresim
nutriant olim sopitam: labuntur enim haec in Arii
vesaniam, qui dum Filio derogabat consubstantialem
Patris aequalitatem, Spiritum quoque sanctum Filio
docebat esse minorem, conatus astruere nec Filium
de Patris substantia natum, et Spiritum sanctum
creaturam.
Videritis quo tendat vestra, imperatores praeclari,
professio, qui dicitis Spiritum sanctum a Patre procedere,
non autem a Filio. Hoc nec in litteris divinis,
nec in doctoribus ecclesiasticis aliquando legistis.
Dixit quidem sancta synodus Constantinopolitana,
vesaniam Arii confutans atque condemnans
 (Const. I in Symbolo), Filium consubstantialem esse
Patris, Spiritum quoque sanctum procedentem a Patre:
nunquid negavit eum a Filio procedere? vel
consequens est, ut si procedit a Patre, non procedat
a Filio? Potius ergo cognoscite, si Filii vultis esse
Ecclesiae, et Patrum sequi doctrinam, quod dicendo
sanctum concilium Constantinopoli collectum, Spiritum
sanctum procedentem a Patre, quod eum et a
Filio procedere non negavit, sed tota Trinitas, cum
sit consubstantialis, et Filius sit natus a Patre, Spiritus
quoque sanctus sit charitas utriusque, non possit
quis negare Spiritum sanctum a Filio procedere,
 nisi negaverit Filium charitatem, qua diligit Patrem
habere. Quod quia vesanum, tenendum omnino et
fideliter profitendum quia Pater diligit Filium, et
Filius diligit Patrem, et haec dilectio, qua Pater diligit
Filium, a Patre procedit; et dilectio qua Filius
diligit Patrem, a Filio nihilominus procedit. Est autem
haec dilectio Spiritus sanctus. Procedit ergo
Spiritus a Patre et a Filio. Tempus est jam sanctorum
Patrum testimoniis processionem sancti Spiritus
a Filio comprobare, ut diversa sentientes revereantur
et reverentia salutari corrigantur, ne stulta
pervicacia in perditionis foveam dilabantur.