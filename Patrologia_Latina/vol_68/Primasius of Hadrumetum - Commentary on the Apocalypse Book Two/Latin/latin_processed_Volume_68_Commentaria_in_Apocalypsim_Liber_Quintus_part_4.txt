CAP. XX.  
Et vidi angelum fortem descendentem de
 coelo, habentem clavem abyssi, et catenam magnam in
manu sua. Et tenuit draconem illum serpentem antiquum,
qui cognominatus est diabolus et Satanas, et 
alligavit eum mille annis. Angelum descendentem de
coelo, Dominum nostrum Jesum Christum accipimus,
qui magni consilii Angelus nuncupatur (Isai. IX),
quique mortalium visitans regionem, fortior alligare
voluit fortem, ut ei vasa quae dudum irae fuerant,
vasa misericordiae perfecisset, hoc peragens opere,
quod ante promiserat praedicatione: Nemo, inquiens
(Matth. XII; Marc. III; Luc. II), potest domum fortis
intrare, et vasa ejus diripere, nisi prius alligaverit
fortem, id est diabolum. Clavis abyssi est divinorum
profunditas judiciorum. Judicia enim Dei abyssus
multa (Psal. XXXV). Soli quippe cognitum est, qui de
 multitudine peccatorum in plenitudinem devocat
intellectorum. Hinc alibi legimus, Qui clausisti abyssum
et signasti super eum. In eo autem diabolum
catenis dicitur alligasse, in quo ejus potestatem a
seducendis hominibus, qui liberandi fuerant cohibens
refrenavit. Mille autem anni duobus modis possunt
intelligi, aut quia multis annis mille ista res agitur,
id est sexto annorum millenario, quantumcunque
usque ad finem saeculi proteletur, cujus nunc spatia
posteriora volvuntur, secuturo deinceps sabbato quod
non habet vesperam, requies scilicet sanctorum quae
non habet finem, ut hujus millenarii tanquam diei
novissimam partem quae remanebit usque ad terminum
saeculi, mille annos appellet, eo loquendi modo
 quo pars significatur pro toto, aut certe mille annos
pro annis omnibus hujus saeculi posuit, ut perfecto
numero notaretur ipsa temporis plenitudo. Millenarius
quippe numerus denarii numeri quadratum solidum
reddit. Decem quippe decies ducta, faciunt
centum, quae jam figura quadrata, sed nondum plena
est; ut autem in altitudinem surgat et solida fiat,
rursus centum decies multiplicantur, et mille sunt.
Nec illud melius intelligitur, quod in psalmo (CIV) 
legitur: Memor fuit in saeculum testamenti sui, verbi
quod mandavit in mille generationes, id est omnes.
Et misit illum, inquit, in abyssum. Utique diabolum
misit in abyssum, quo nomine significata est multitudo
innumerabilis impiorum, quorum in malignitate
adversum Ecclesiam Dei multum profunda sunt
 corda. Non quia ibi diabolus ante non erat, sed ideo
illuc dicitur missus, quia exclusus a credentibus,
plus coepit impios possidere. Plus namque possidetur
a diabolo, qui non solum alienatus a Deo, verum
etiam gratis odit servientes Deo. Et clausit, et signavit
super eum, ut non seduceret jam gentes, donec 
finiantur mille anni. Clausit super eum, dicit, interdixit
ei ne vetitum transgredi ulterius praesumpsisset.
Signavit autem quod addidit, significasse mihi videtur,
quod occultum esse voluit, qui pertineant ad
partem diaboli, et qui non pertineant. Aliquanti enim
de stabilibus cadunt, et de reprobis certi fructuosa
compuncti conversione salvantur. Ab eis autem gentibus
seducendis hujus interdicti vinculo et claustro
diabolus prohibetur atque cohibetur, quos pertinentes
 ad Christum seducebat antea vel tenebat. Hos
enim Deus elegit ante mundi constitutionem eruere
de potestate tenebrarum, et transferre in regnum
Filii dilectionis suae, sicut Apostolus dicit (Eph. I).
Jam seducere illum gentes etiam nunc, et secum
trahere in aeternam poenam, sed non praedestinatos
in aeternam vitam, quis fidelis ignorat? Novit enim
Dominus qui sunt ejus (II Tim. II). Ex his in aeternam
damnationem neminem ille seducit. Ad hoc enim diabolus
ligatus est et inclusus abysso, ut jam non seducat
gentes ex quibus constat Ecclesia, quas ante seductas tenebat
antequam essent Ecclesiae. Neque enim dictum
est, ut jam non seduceret aliquem, sed ut non seduceret,
inquit, jam gentes, in quibus Ecclesiam procul dubio
voluit intelligi. Donec finiantur, inquit, mille anni, id
 est, aut quod remanebat de sexto die qui constat ex
mille annis, aut omnes anni quibus deinceps hoc
saeculum peragendum est. Donec autem sic imposuit,
non quia postea sit seducturus eas duntaxat gentes,
ex quibus praedestinata constat Ecclesia, a quibus
seducendis illo est vinculo castoque prohibitus, sicut
illa locutione jam dictum est. Sic et in psalmo
(CXXII): Sicut oculi nostri ad Dominum Deum nostrum,
donec misereatur nostri. Neque enim cum
misertus fuerit, ad Deum servorum oculi ultra non
esse putandi sunt, aut certe iste est ordo verborum:
Et clausit et signavit super eum donec finiantur mille
anni, ut non seduceret jam gentes, id est, ideo
clausit, donec finiantur mille anni, ut non seduceret
 jam gentes. Post haec, inquit, oportet eum solvi brevi
tempore. Si hoc est diabolo ligari et includi Ecclesiam,
non posse seducere, hoc ergo erit solutio ejus
ut possit? absit. Nunquam enim ab illo Ecclesia seducitur,
praedestinata et electa ante mundi constitutionem
(Ephes. I), de qua dictum est (II Tim. II):
Novit Dominus qui sunt ejus; sed alligatio diaboli
est, non permitti exercere totam tentationem quam
potest, vel vi, vel dolo, ad seducendos homines in
partem suam, vel cogendo violenter, vel fallendo.
Quod si permitteretur, in tam longo tempore et tanta
infirmitate multorum plurimos tales, quales Deus id
perpeti non vult, et fideles dejiceret, idcirco alligatus
est: tunc autem solvetur, quando et breve tempus
erit. Nam tribus annis et sex mensibus legitur
 totis suis suorumque viribus saeviturus, et tales
erunt cum quibus belligerandum est, ut vinci tanto
ejus impetu insidiisque non possint. Si autem nunquam
solveretur, minus appareret ejus maligna potentia,
minus sanctae civitatis fidelissima patientia
probaretur, minus denique perspiceretur quam
magno ejus malo tam bene fuerit usus omnipotens
Deus. Haec autem alligatio diaboli, non solum facta
est ex quo coepit Ecclesia praeter Judaeam terram
in nationes alias dilatari, sed etiam nunc fit et fiet
usque ad terminum saeculi, quo solvendus est, quia
et nunc homines, quando ab infidelitate in qua eos
possidebat, convertuntur ad fidem, ille utique fortis
alligatur, quando ab eo vasa ejus eripiuntur (Matth. 
XII; Marc. III; Luc. XI). Et vidi, inquit, sedes in visione
 et sedentes super eas, et judicium datum est 
eis. Cum dixisset alligato diabolo per mille annos
seducendi ademptam fuisse solitam potestatem,
ejusque solutionem futuram brevi tempore praedixisset,
tunc recapitulando quid in istis mille annis
agit Ecclesia, vel agatur in ea, dixit: Et vidi sedes
et sedentes super eas, et judicium datum est eis.
Non hoc putandum est de ultimo judicio, sed de
regimine potius intelligendum est praepositorum, per
quos nunc praesidentes Ecclesia gubernatur, quae a
suo rege probabili meruit audire sanctione: Quae
ligaveris in terra, ligata erunt et in coelo; et quae
solveris in terra, erunt soluta et in coelo (Matth. 
XVI). Unde Apostolus (I Cor. V): Quid enim mihi est,
inquit, de his qui foris sunt judicare? nonne de his
 qui intus sunt vos judicatis? Et animae, inquit, occisorum
propter testimonium Jesu, et propter verbum
Dei. Subauditur quod postea hic dicturus est, regnabunt
cum Jesu mille annis, animae scilicet martyrum,
nondum sibi corporibus suis redditis, neque enim
piorum animae mortuorum separantur ab Ecclesia,
quae nunc etiam est regnum Christi; alioqui nec ad
altare Christi fieret eorum memoria in communicatione
corporis Christi. Quamvis ergo cum suis corporibus
nondum, jam tamen eorum animae regnant
cum illo, cum isti mille anni decurrunt. Unde in hoc
libro dicitur (Sup. XIV): Beati mortui qui in Domino
moriuntur. Regnat itaque cum Christo nunc primum
Ecclesia in vivis et mortuis. Propterea enim, sicut
 ait Apostolus (Rom. XIV), Mortuus est Christus, ut
et vivorum et mortuorum dominetur. Sed ideo martyrum
tantum animas commemoravit, quia ipsi praecipue
regnant post mortem, qui usque ad mortem
pro veritate certaverunt. Sed a parte totum etiam
caeteros mortuos intelligemus pertinentes ad Ecclesiam,
quod est regnum Christi. Quod vero sequitur,
Et si qui non adoraverunt bestiam nec imaginem ejus, 
neque acceperunt scriptionem in fronte aut in manu
sua, simul de vivis et mortuis debemus accipere.
Quae sit porro bestia ista quam jussit, diligentius
requirendum; non tamen abhorret a fide recta, ut
ipsa impia civitas intelligatur, et populus infidelium
contrarius populo fideli et civitati Dei, imago vero
ejus, simulatio ejus mihi videtur, in eis videlicet
 omnibus qui velut fidem profitentur et infideliter vivunt.
Fingunt enim se esse quod non sunt, vocantur
quod veraci effigie, sed fallaci imagine Christiani, ad
eamdem namque bestiam pertinent. Non solum
aperte inimici nominis Christi et ejus gloriosissimae
civitatis, sed etiam zizania quae de regno ejus, quod
est Ecclesia, in fine saeculi colligenda sunt. Et qui
sunt qui non adorant bestiam nec imaginem ejus,
nisi qui faciunt quod ait Apostolus (II Cor. VI): Ne
sitis jugum ducentes cum infidelibus? non adorant
enim, id est, non consentiunt, non subjiciuntur.
Neque accipiunt inscriptionem, notam scilicet criminis
in fronte propter professionem, in manu propter
operationem. Ab his igitur malis alieni, sive adhuc
in ista mortali carne viventes, sive defuncti, regnant
 cum Christo jam nunc modo quodam huic tempori
congruo per totum hoc intervallum, quod numero
mille annorum significatur. Reliqui eorum non vixerunt, 
inquit. Hora enim nunc est, cum mortui audiunt
vocem Filii Dei (Joan. V), et qui audierint,
vivent. Reliqui ergo eorum non vivent. Quod vero
subdidit, donec finiantur mille anni, intelligendum
est quod eo tempore non vixerunt quo vivere debuerunt,
ad vitam scilicet de morte transeundo; et
ideo cum dies venerit quo fiat et corporum resurrectio,
non ad vitam de monumentis procedent, sed
ad judicium, ad damnationem scilicet, quae secunda
mors dicitur. Donec finiantur enim mille anni, quicunque
non vixerunt, id est toto isto tempore quo
agitur resurrectio prima, et non audierint vocem
 Filii Dei, ut ad vitam de morte transeant, profecto
in secunda resurrectione quae carnis est, in mortem
secundam cum ipsa carne transibunt. Sequitur enim
et dixit: Haec resurrectio prima est. Beatus et sanctus
qui habet partem in hac prima resurrectione. Id est,
particeps ejus fuerit. Ipse autem est particeps ejus,
qui non solum a morte, qua in peccatis est, reviviscit,
verum etiam in eo quod revixerit permanebit. In 
istis, inquit, secunda mors non habet potestatem. Habet
ergo in reliquis, de quibus superius ait: Reliqui eorum
non vixerunt, donec finiantur mille anni, quoniam
toto isto temporis intervallo quod mille annos
vocat, quantumcunque in eo quisque eorum vixit in
corpore, non revixit a morte. Quod autem cum
 dixisset, in istis secunda mors non habet potestatem,
adjunxit dicens: Sederunt sacerdotes Dei et Christi, et
regnabunt cum eo mille annis, non utique de solis
episcopis et presbyteris dictum est, sed etiam sicut
omnes Christos dicimus, propter mysticum chrisma,
sic omnes sacerdotes, quoniam omnes membra sunt
unius sacerdotis, de quibus apostolus Petrus: Gens,
inquit (I Petr. II), sancta, regale sacerdotium.
Et cum finiti fuerint, inquit, mille anni, solvetur
Satanas de custodia sua, et exibit ad seducendas
nationes, quae sunt in quatuor angulis terrae,
Gog et Magog, et trahet eas in bellum, quorum
numerus est ut arena maris. Ad hoc ergo tunc seducit,
ut eos in bellum trahat: nam et antea modis quibus
poterat, per mala multa et varia seducebat. Exivit
 autem, dictum est, in apertam persecutionem de
lateribus erumperet odiorum novissima persecutione
judicio, propterea antequam tota Ecclesia et civitates
Christi ab universa diaboli civitate patietur quantacunque
erit utraque super terram. Gentes porro istae
Gog et Magog, quidam suspicantur Getas et Massagetas
propter primas horum nominum litteras. Sed
interpretationem nominum intendentes, meliorem
his coaptare cognoscimus intellectum. Nam Gog dicitur
tectum, Magog de tecto, tanquam domus et
ipse qui procedit de domo. Gentes ergo sunt in quibus
diabolum velut in abysso superius intelligebamus
inclusum, et ipse de illis quodammodo sese efferens,
et procedens ut illae sint tectum, ille de tecto. Si
autem utrumque referamus ad gentes, non unum
horum ad illas, alterum ad diabolum, et tectum ipsae
 sunt, quia in eis nunc includitur et tegitur inimicus,
et de tecto ipsae erunt, quando in apertum odium
erupturae erunt. Quod vero ait: Et ascenderunt super
latitudinem terrae, et cinxerunt castra sanctorum
et dilectam civitatem, non utique ad unum locum venisse
vel venturae esse significatae sunt, quasi uno
aliquo loco futura sint castra sanctorum et dilecta
civitas, cum haec non sit nisi Christi Ecclesia, toto
terrarum orbe diffusa. Ac per hoc ubicunque tunc
erit quae in omnibus gentibus erit, quod significatum
est nomine latitudinis terrae, ubi erunt castra sanctorum,
ibi dilecta Deo civitas erit, ibi ab omnibus
inimicis suis persecutionis illius immanitate cingetur,
hoc est, in angustiis tribulationis arctabitur, urgebitur,
concludetur: nec militiam suam deserit, quae
 vocabulo est appellata castrorum. Quod vero ait:
Et descendit ignis de coelo, et comedit eos, non extremum
putandum id esse supplicium, quo impios
novimus cruciandos (Matth. XXV), sed ignis potius
invidentiae quo cruciabitur adversitas de firmitate
sanctorum; firmamentum enim est, unde quia sanctis
stabilitas veniat, merito persequentibus quoque
inde ignis dicitur advenire. Hinc legimus, Zelus apprehendit
populum ineruditum, et nunc ignis adversarios
consumet. Haec persecutio novissima, quae
futura est ab Antichristo tribus annis et sex mensibus,
erit. Quod tempus quamvis exiguum, utrum ad
mille annos pertineat, quibus et diabolum ligatum
 dicit, et sanctos regnare cum Christo, an in eisdem
annis hoc parvum spatium superaddatur, atque extra
sit, merito ambigitur: quia si dixerimus ad eosdem
annos pertinere, non tanto tempore, sed prolixiore
cum Christo regnum sanctorum reperietur extendi,
quam diabolus alligari. Profecto enim sancti cum
suo rege etiam in ipsa praecipue persecutione regnabunt
mala tanta vincentes, quando jam diabolus non
erit alligatus, ut eos persequi omnibus viribus possit.
Quomodo ergo ista scriptura eisdem mille annis
utrumque determinat, diaboli scilicet alligationem
regnumque sanctorum, cum trium annorum et sex
mensium intervallo prius designatur alligatio diaboli,
quam regnum sanctorum finiri in his annis mille cum
Christo? Si autem dixerimus parvum persecutionis
 hujus hoc spatium non computandum in mille annis,
sed eis impletis potius adjiciendum, ut proprie possit
intelligi. Quod cum dixisset, Sacerdotes Dei et
Christi et regnabunt cum eo mille annis, adjecit: Et
cum finiti fuerint mille anni, solvetur Satanas de
custodia sua. Isto enim modo et regnum sanctorum
et vinculum diaboli simul cessaturum esse significat.
Unde si persecutionis illius tempus, nec ad sanctorum
regnum, nec ad custodiam Satanae, quorum
utrumque in mille annis est, pertinere, sed superadditum
et extra computandum esse credatur, cogimur
fateri sanctos in illa persecutione regnaturos
non esse cum Christo; sed quis audeat dicere tunc
cum illo non regnatura sua membra, quando ei maxime
atque fortissime cohaerebunt, et quo tempore
 quanto erit acrior impetus belli, tanto major gloria
non cedendi, tanto densior corona martyrii! Quocirca
cum Christo regnantium sanctorum plures anni fuerunt
quam vinculi diaboli atque custodiae, quia illi
cum rege suo Dei Filio, jam diabolo non ligato,
etiam per tres illos annos ac semissem regnabunt.
Remanet igitur ut cum audiamus, sacerdotes Dei et
Christi regnabunt cum eo mille annis, et cum finiti
mille anni solvetur Satanas de custodia sua, aut
non regni hujus sanctorum intelligamus annos mille
finiri, sed vinculi diaboli atque custodiae, ut annos
mille, id est annos omnes suos quaeque pars habeat
diversis ac propriis prolixitatibus finiendos, ampliores
sanctorum regno, breviores diaboli vinculo; aut
certe quia brevissimum tempus triennii et sex mensium
 computari noluit, sive quod amplius videtur
regnum habere sanctorum, sicut talia in sacris saepe
litteris invenimus. Post hanc autem commemorationem
novissimae persecutionis breviter complectitur
totum, quod ultimo judicio diabolus et cum suo
principe civitas inimica passura est. Dicit enim: Et
diabolus qui seducebat eos, missus est in stagnum ignis
et sulphuris, quo et bestia et pseudopropheta cruciabuntur
die et nocte in saecula saeculorum. Bestia bene
intelligitur ipsa impia civitas, pseudopropheta vero
ejus aut Antichristus est, aut imago illa, id est figmentum
de quo hic locutus est: Et vidi, inquit, thronum
magnum et candidum, et sedentem super eum,
a cujus facie fugit coelum et terra, et locus eorum inventus
 non est. Eum se vidisse dicit in throno sedentem,
cujus a facie fugit coelum et terra. Postea
quippe peracto judicio esse desinunt coelum et terra,
cum incipiet esse coelum novum et terra nova, mutatione
scilicet rerum non omnimodo interiturarum,
transibit hic mundus, unde et Apostolus dicit (I Cor. 
VII): Praeterit enim figura hujus saeculi. Figura
ergo praeterit, non natura. Et vidi, inquit, mortuos
magnos et pusillos, et aperti sunt libri, et alius liber
apertus est, qui est vitae uniuscujusque, et judicati
sunt mortui ex ipsis scripturis librorum secundum 
facta sua. Libros dixit esse apertos et librum, sed
librum cujusmodi non tacuit. Illi itaque intelliguntur
Novi et Veteris Testamenti, ut cum in eis ostenditur
quod Deus fieri praecepisset, in illo clareret quid
 horum quisque fecisset sive non fecisset. Qui liber
non carnaliter cogitandus est, nec tanquam scripto
exaratus vitas continere putandus est singulorum
judicio recensendas. Quaedam enim vis est intelligenda
divina, qua fiet ut cuicunque opera sua, vel
bona, vel mala cuncta in memoriam revocentur, et
mentis intuitu mira celeritate cernantur, ut accuset
vel excuset scientia conscientiam, atque ita simul et
omnes et singuli judicentur, quae nimirum divina
vis libri nomen accepit. In ea quippe quodammodo
legitur, quidquid eo faciente recolitur. Ut autem
ostenderet qui mortui judicati sunt pusilli et magni,
recapitulando dicit, tanquam rediens quo praeterierat,
potius distulerat. Et exhibuit mortuos mare qui in eo
erant, et mors et infernus reddiderunt mortuos quos
 in se habebant. Hoc procul dubio prius factum est,
quam essent mortui judicati. Ideo recapitulavit quod
intermiserat, nunc autem ordinem tenens, dicit: et 
judicati sunt singuli secundum facta sua. Sed qui sunt
mortui quos exhibuit mare, nisi illi quos in saeculo
positos secundus Christi invenit adventus? et bonos
scilicet et malos mortuorum significans nomine, bonos,
quibus dicitur (Coloss. III): Mortui enim estis,
et vita vestra abscondita est cum Christo in Deo;
malos vero, de quibus dicitur (Matth. VIII, Luc. IX):
Sine mortuos sepeliant mortuos suos. Possunt mortui
etiam propter hoc dici, quod mortalia gerunt corpora;
unde Apostolus (Rom. VIII): Corpus quidem,
inquit, mortuum est propter peccatum, spiritus autem
vivit propter justitiam, utrumque in homine vivente
 in hoc corpore esse demonstrans. Mare itaque,
ait, exhibuit: quia sicut inventi sunt, adfuerunt.
Mors vero et infernus reddiderunt, quoniam vitae de
qua jam exierunt, revocaverunt. Nec frustra fortasse
non satis fuit, ut diceret: Mors aut infernus, sed
utrumque dictum est, mors propter bonos, qui tantummodo
mortem perpeti potuerunt, non et infernum;
infernus autem, propter malos qui et poenas
apud inferos pendunt. Si enim non absurde credi
videtur, antiquos etiam sanctos qui venturi Christi
tenuerunt fidem, locis quam a tormentis impiorum
remotissimis et apud inferos fuisse, donec eos inde
Christi sanguis et ad ea loca descensus erueret, profecto
deinceps boni fideles, effuso illo pretio jam redempti,
 prorsus inferos nesciunt, donec receptis
etiam corporibus, bona recipiant quae merentur.
Cum autem dixisset, et judicati sunt singuli secundum
facta sua, breviter subjecit, quomodo: Mors et
infernus, inquit, missi sunt in stagnum ignis. His nominibus
significat diabolum, quoniam mortis est
auctor infernarumque poenarum, universamque simul
daemonum societatem. Hoc est enim quod supra
evidentius praeoccupando jam dixerat: Et diabolus,
qui seducebat eos, missus est in stagnum ignis et sulphuris.
Quod vero ibi obscurius adjunxerat, dicens
quod et bestia et pseudopropheta, hic apertius,
Et qui non sunt, inquit, inventi in libro vitae scripti,
missi sunt in stagnum ignis. Necdum liber iste commemorat
ne oblivione fallatur, sed praedestinationem
 significat eorum quibus vita dabitur aeterna. Neque
enim nescit eos Deus et in hoc libro legit ut sciat,
sed potius, ipsa ejus praescientia, de illis quae falli
non potest, liber est vitae in quo sunt scripti, id est
ante praecogniti. Finito autem judicio, quo praenuntiavit
judicandos malos, restat ut etiam de bonis dicat.