CAP. X.  
Et vidi, inquit, angelum alium fortem,
descendentem de coelo nube amictum, et arcus super
caput ejus, et vultus ejus erat ut sol, et pedes ejus ut
columnae ignis. Dominum Christum descendentem de
coelo, nube amictum, id est Ecclesia, sive nube carnis
indutum, quae nova nupta alibi (Apoc. XXI) dicitur
de coelo descendere. Vel sicut Daniel dicit (Cap. VII) 
Filium hominis venisse in nubibus coeli; et arcus
 super caput circa bonos propitiationis promissio perseverans,
sed etiam illos significans, quos ante Domini
adventum martyrio contigit decorari, ut Abel et
caeteri. Bene autem super caput arcum dicit, quod
alia translatio irim posuit (Gen. IV), quo Ecclesia
circumamicta describitur, tanquam membra sic tempore
praemissa, ut tamen capiti cohaerentia demonstrentur.
Et vultus ejus erat ut sol, manifestato per
resurrectionis gloriam Domino Jesu Christo, de quo
legimus (Psal. XVIII): In sole posuit tabernaculum
suum, ubi scilicet clareret. In vultu enim manifestatio
praesentiae designatur, quam expetens, dicebat
(Psal. LXXIX): Ostende faciem tuam, et salvi
erimus. Ejus pedes, id est, apostoli eloquiis
Dei et Spiritu sancto ad praedicandum igniuntur.
 Nonne cor nostrum, inquit (Luc. XXIV), ardens erat
in via, dum loqueretur et aperiret nobis Scripturas?
Columnae autem propter firmitatem dicuntur Ecclesiae;
de his per prophetam dicitur: Ego confirmavi
columnas ejus (Psal. LXXIV); et, Quam pulchri super
montes pedes annuntiantis et praedicantis pacem
(Isa. LII)! et Apostolus, Qui videbantur columnae
esse Ecclesiae (Galat. II), inquit. Et habebat in manu
sua librum apertum, et posuit pedem suum dextrum
super mare, et sinistrum super terram. Si superius in
libro signato Veteris Testamenti profunda cognoscuntur
latuisse secreta, aptius hic in libro aperto
Novi Testamenti revelata claruisse creditur gratia,
ita ut confidenter Apostolus dixerit (II Cor. III):
Nos autem revelata facie gloriam Domini speculantes,
 in eamdem imaginem transformamur a claritate in
claritatem, tanquam a Domini spiritu. Ideo utique
et vultus ejus ut sol dicitur refulsisse; pedem porro
dextrum super mare, fortia quaeque membra ad sufferendos
persecutionis impetus, tanquam marina discrimina
prudenter misisse probatur; sinistrum autem
super terram, illos qui non sunt periculis majoribus
committendi. Non enim patitur nos Deus tentari super
id quod possumus, sed faciet cum tentatione
etiam proventum, ut possimus sustinere. Certum tamen
quod terra marique ejus praedicatio propagetur.
Et exclamavit voce magna tanquam leo rugiens, id est,
per servos suos cum fortitudine fiducialiter praedicatus
obtinuit; inde propheta: Et posuit, inquit, charitatem
 firmam fortitudinis suae. Et cum clamasset,
locuta sunt septem tonitrua. Propter cognitam septenarii
numeri operationem, septem tonitruis significari
puto omnifariam praedicationis ecclesiasticae modificationem.
Quam Paulus apostolus servans, aliis dicebat
(I Cor. III): Tanquam parvulis in Christo lac
vobis potum dedi, non escam. De aliis autem (Hebr. 
V), Perfectorum est solidus cibus; sed et de aliis (Tit. 
III), Haereticum hominem post primam et secundam
admonitionem devita. Ecclesia igitur solitis recte
praedicationis officiis dicitur proclamare. Et quae locuta 
sunt septem tonitrua, scripturus eram, et audivi
vocem de coelo dicentem: Signa quae locuta sunt septem
tonitrua, ne scripseris ea. Jubetur ne sicut audivit in
aperto describeret, sed discrete signata modificans
 temperaret, ne aut omnibus indiscrete paterent, aut
facile intellecta fastidium generarent. Propterea ergo
dicit: Nota tibi, vel, sicut alia translatio habet; Signa,
inquit, tibi, et ne scripseris ea, ut signo allegoriam
indicaret, non pastum intelligentiae denegaret. Merito
et Danieli dicitur (Dan. XII): Signa librum, et claude
sermonem usque ad tempus statutum; pertransibunt
plurimi, et multiplex erit scientia, id est, aut differenda
tempore, aut pro capientium distribuenda qualitate.
Hinc Dominus (Joan. XVI): Multa habeo vobis
dicere, sed non potestis ea portare modo. Et angelus, 
inquit, quem vidi stantem super mare et super terram, 
sustulit manum suam dexteram in coelum, et juravit
per viventem in saecula saeculorum, qui coelum constituit
et quae in eo, et terram, et quae in ea: quoniam
 tempus jam non erit, sed in diebus vocis septimi angeli,
cum coeperit tuba canere, finietur sacramentum Dei, 
quemadmodum evangelizavit per prophetas servos suos. 
Septimi angeli tuba, finis est persecutionis et adventus
Domini. Propterea et Apostolus dicit (I Cor. XV):
In novissima tuba, canet enim, et mortui resurgent
incorrupti. Tempus ergo Ecclesiae praedicit de futuro,
cum eam susceperit promissa bonorum aeternitas supernorum,
ut non jam temporum varietati subjaceat,
sed stabili felicitatis aeternitate fruatur. Finitur sacramentum,
dixit quod perficiatur promissum, non
quod consummatur ablatum. Et audivi vocem de coelo
iterum loquentem mecum: Vade et accipe librum apertum
de manu angeli stantis super mare et super terram. 
Vox e coelo, imperium est Dei, qui Ecclesiae cor inspirat,
 et jubet percipere ea quae Ecclesia futura pace
aperto libro praedicavit. Videtur etiam nobis, quia
hoc est librum apertum de manu angeli accipere,
legis et prophetarum in Christo manifestatam intelligere
veritatem. Ideo non sicut superius signatum,
sed apertum dicit librum accipere. Finis enim legis
Christus ad justitiam omni credenti. Qui Christus,
id est Veritas, tunc de terra, id est de Maria, nasci
voluit, quando justitia de coelo prospexit (Psal. 
LXXXIV). Propterea hic dici puto, Vocem audivi de
coelo loquentem mecum, sicut ipse dicit (Joan. VIII):
Ego sum principium, qui et loquor vobis. Et abii ad
angelum, dicens ut daret mihi librum. Ecclesia divina
inspiratione compungitur super hoc mysterio perdoceri.
 Et dicit mihi: Sume et comede eum, id est, in
secretis reconde visceribus, et amarum faciet ventrem
tuum, sed in ore tuo dulcis erit quasi mel. Id est, cum
perceperis, oblectaberis divini eloquii dulcedine et
spe salutis promissae, et divinae suavitate justitiae, sed
amaritudinem profecto senties, cum hoc et devotis
et indevotis coeperis praedicare. Audita enim praedicatione
divini judicii, alii certe poenitentiae amaritudine
in melius conversi mutantur, alii vero offensi
insuper indurantur, et odia circa praedicatores acriter
gerunt. Corripis (inquit) sapientem, et amabit
te; coarguis insipientem, et adjiciet odire te (Prov. 
IX). Ex utrisque autem praedicator amaritudinem
sumit, sive compassionis affectu cum poenitentibus
communicans lacrymas, sive de illorum defectu amaritudinis
 capiens cruciatum. Hinc Apostolus dicit
(Rom. IX): Quia tristitia est mihi magna et continuus
dolor cordi meo. Optabam enim ipse ego anathema
esse a Christo pro fratribus meis. Hanc nunc amaritudinem
memorat. Quod si ex devotis dulcedo, et ex
indevotis solis amaritudo tribuenda intelligitur, aptius
aestimo convenire. Spiritales enim dicere possunt:
Quam dulcia faucibus meis eloquia tua! super mel
et favum ori meo (Psal. CXVIII). Et cum accepissem,
inquit, libellum de manu angeli, et cum comedissem
eum, statim repletus est venter meus; et ait mihi:
Oportet te iterum prophetare in populo, et in nationes
et linguas et reges multos. Sicut solet Scriptura divina
de genere ad speciem sermonem saepe deflectere,
sed etiam consequenter utraque complecti, sic et
 nunc ad Joannem quidem intentio certa dirigitur,
quem adhuc oportebat de exsilio liberatum, non tantum
hanc revelationem in notitiam Ecclesiae Christi
deferre, sed etiam Evangelium in populos, in nationes,
in linguas et reges multos altius praedicare. Verumtamen
omni quoque Ecclesiae hanc vocem nullus
ambigit convenire, quae nunquam debet a praedicatione
desistere. Hanc autem evangelizandi fiduciam
in arundine accepta ad similitudinem virgae, non sine
rationabili significatione monstravit ab eo quod efficit,
id quod efficitur. Evangelium quippe arundinis
officio scribitur; verum ne aliqua inanitas in arundine
putaretur, recte virgae similis dicitur, in qua
propter naturale robur soliditas designatur, quae ad
fidei referenda est firmitatem, sive porrectae credulitatis
 transgressibilem regulam, in qua et mensura
necessario memoratur, propter variam distributionem
gratiarum, quam Apostolus memorat, dicens
(Ephes. IV): Unicuique nostrum data est gratia secundum
mensuram donationis Christi. In hac fide
nitorem quoque sapientiae in auro cognosce cum manifestatione
carnis accepta, quam in una Christus
persona gestare dignatus est, sicut eam Joannes et
agnoscere meruit, et praedicare curavit. Opportune
autem hic membris ad mensuram donatio gratiarum
dari describitur, ut capiti Christo non ad mensuram
data specialiter declaretur, de quo ibidem Joannes
dicit (Joan. III): Non enim ad mensuram dat Deus
Spiritum. In quo enim sunt omnes thesauri sapientiae
 et scientiae, et in quo omnis plenitudo divinitatis
inhabitat (Colos. II), nulla eum mensura determinat.