CAPUT PRIMUM.   
Bona  et digna et sancta res, et apta prorsus satisque
conveniens de sanctis vigiliis nunc dicere, et
conferre sermonem, quando ipsa lucubratio geritur
a sollicitis et religiosis: nox caeca est, et necessaria
caligo corporibus, quae non solum homines, sed
etiam in somno detinet animantes, ut, reparatis  viribus
per soporem, possint diurnos labores sustinere
vigilantes. Bonus Deus, qui ita prospexit, ita constituit,
ut homo exiturus ad opus suum et ad operationem
suam usque ad vesperam, haberet vicarium tempus,
in quo a laboribus duris et multa fatigatione
requiesceret (Psal. CIII, 23). Ergo diem ad opus,
noctem fecit ad requiem; et pro hoc, sicut pro omnibus,
gratias debemus agere illi qui praestitit . Novimus
autem multos hominum, ut aut majoribus suis
 placeant, aut sibi aliquid peculiariter prosint, noctis
particulam ad aliquod opusculum segregare, et id
pro lucro ducere, quod furati de sopore suo, operari
potuerunt . Quod si in carnalibus instrumentis, id
est, victui ac vestitui necessariis, qui vigilant non
reprehenduntur, imo laudantur; quanto magis nos
sacras vigilias, tam spirituali opere fructuosas, orationibus
scilicet, hymnis, lectionibus fecundas, observare
et amare debemus, ut a Domino Deo mercedem
recipiamus ?