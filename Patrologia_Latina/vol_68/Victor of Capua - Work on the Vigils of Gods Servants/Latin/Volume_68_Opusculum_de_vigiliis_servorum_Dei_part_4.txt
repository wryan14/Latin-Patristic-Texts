CAPUT III.  
 Tempus exigit , charissimi, ut de auctoritate vigiliarum,
de antiquitate, deque ipsa utilitate pauca
dicamus: magis enim quilibet labor libenter suscipitur,
si ante oculos proponatur ipsius laboris utilitas.
Antiqua est vigiliarum devotio, familiare bonum
omnibus sanctis. Isaias denique propheta clamat ad
Dominum dicens: De nocte vigilat spiritus meus ad
te, Deus, quia lux praecepta tua sunt super terram (Isai. 
XXVI, 9, sec. LXX). David et regio et prophetico spiritu
sanctificatus unguento, ita canit : Domine Deus
salutis meae in die clamavi, et nocte coram te (Psal. 
LXXXVII, 2). Item dicit: Memoratus sum in nocte nominis
tui, Domine, et custodivi legem tuam (Psal. CXVIII,
55) . Accipe ejusdem prophetae aliam vocem, quae
et tempus et habitum deprecantis ostendat: In noctibus, 
 inquit, extollite manus vestras in sancta, et benedicite
Dominum (Psal. CXXXIII, 2). Et ne vespertinas
tantum horas noctes aestimes appellatas, occurrit et
dicit: Media nocte surgebam ad confitendum tibi super
judicia justitiae tuae (Psal. CXVIII, 62). Ecce habetis
 et tempus expressum, et exsurgendi sollicitudinem,
quomodo confiteamini Deo, ostensam. 
Adhuc consideranti mihi intentionem sanctorum,
majus aliquid ac laboriosius occurrit, et ultra naturae
humanae conditionem suggeritur, cum eumdem prophetam
audis ita psallentem: Si ascendero in lectum
strati mei: si dedero somnum oculis meis, et palpebris
meis dormitationem, aut requiem temporibus meis, donec
inveniam locum Domino, tabernaculum Deo Jacob 
(Psal. CXXXI, 3). Quis non stupeat tantam in Dei
amore animi devotionem; ut somnum sibi, sine quo
utique corpora humana deficiunt, penitus interdixerit,
donec locum ac templum Domino fabricandum
rex et propheta reperiret? Quae res nos debet fortiter
admonere, ut si ipsi locus Dei esse volumus; et tabernaculum
 ejus ac templum cupimus haberi perpetuo,
sicut Paulus apostolus asserit dicens: Vos estis
templum Dei (II Cor. VI, 16): in quantum possumus
exemplo sanctorum vigilias diligamus, ne et de nobis
dicatur : Dormierunt somnum, et nihil invenerunt 
(Psal. LXXV, 6): quin potius et gratulabundus unusquisque
vestrum jam dicat: In die tribulationis meae
Deum exquisivi manibus meis nocte coram eo, et non
sum deceptus (Psal. LXXVI, 3), Quia bonum est confiteri
Domino, et psallere nomini tuo, Altissime; ad annuntiandum
mane misericordiam tuam, et veritatem
per noctem (Psal. XCI, 2, 3). Haec et ejusmodi tanta
ac talia ideo sancti illi cecinerunt, et scripta reliquerunt,
ut nos eorum posteri paribus eorum excitaremur
exemplis, ad celebrandas etiam noctibus nostrae
 salutis excubias. 
Sed a veteribus veniamus ad nova; a ministris legis
ad ministros Evangelii, ut de Novo etiam Testamento
vigiliarum gratia consignetur. Anna filia Phanuel
vidua continuis orationibus ac jejuniis serviens, non
discessit de templo die ac nocte. In Evangelio legitur,
quod pastores illi sanctissimi dum super gregem
suum nocturnas exercent vigilias, et angelos in splendore
videre, et Christum natum in terris primi audire
meruerunt. Jam vero institutio Salvatoris nonne
omnes ad vigilandum auditores exsuscitat, sive in
parabola boni seminatoris docendo: Dum dormirent
homines, venit malus, et superseminavit zizania inter
triticum, et abiit (Matth. XIII, 25). Qui si vigilassent,
nec malus forsitan zizania seminare potuisset. Sive
 cum dicit: Sint lumbi vestri praecincti, et lucernae ardentes;
et vos similes exspectantibus Dominum suum
quando revertatur a nuptiis. Beati servi illi quos cum
venerit Dominus, invenerit vigilantes (Luc. XII, 35-37):
Et si vespertina, inquit, hora venerit, et si media nocte,
 et si galli cantu, et inveniat eos vigilantes, beati sunt 
(Marc. XIII, 33). Itaque et vos estote parati, quia qua
hora nescitis, Filius hominis venturus est (Matth. XXIV,
44). Nec verbis solummodo docuit vigilare, sed etiam
exemplo confirmavit. Namque testatur Evangelium,
quia erat Jesus pernoctans in oratione Dei (Luc. XI,
12). Pernoctabat non sibi, sed ut sciremus quid
omnes facere debeamus. Et ipse increpat Petrum
tempore passionis dicens: Non potuistis una hora
vigilare mecum? Et ad omnes jam dicit: Vigilate,
et orate, ne intretis in tentationem (Matth. XXVI, 40,
41).  Haec verba ejusmodi exemplo, oro vos, quem
non de profundo etiam mortis simili modo valeant
suscitare? 
His instructi sermonibus, his confirmati documentis
beati quoque Apostoli et ipsi vigilaverunt, et
 vigilias imperaverunt. Petrus apostolus in carcere
noctu ab angelo suscitatur, et ipso reserante portam
ferream in domum Mariae pervenit, ubi erant multi
congregati, non dormientes utique, sed orantes. Idem
in Epistola sua ponit, et dicit: Sobrii estote, et vigilate,
quia adversarius vester diabolus tanquam leo
rugiens circuit quaerens quem transvoret (I Petr. V,
8). Paulus et Silas in custodia publica circa medium
noctis orantes, hymnum audientibus vinctis dixisse
memorantur (Act. XVI, 25); ubi repente terraemotu
facto, et concussis fundamentis carceris, et januae
apertae , et omnium vincula sunt subito soluta.
Item beatus apostolus Paulus  super exercendis vigiliis
adhortatur Thessalonicenses, dicens: Vigilate,
et state in fide, confortamini et viriliter agite (I Cor. 
 XVI, 13).