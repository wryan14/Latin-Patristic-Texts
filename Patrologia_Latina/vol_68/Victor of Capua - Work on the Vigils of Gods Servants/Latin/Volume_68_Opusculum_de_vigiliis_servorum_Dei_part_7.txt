CAPUT PRIMUM.  
 De psalmodiae bono dicamus quae nobis Deus donare
dignatur. Nos itaque, charissimi, qui tam propheticis
quam evangelicis et apostolicis sumus omnes
eruditi magisteriis, quorum nobis dicta et facta ante
oculos proponamus, per quos sumus omne quod
sumus: et quam sint grata et accepta Deo spiritalia
 cantica, a primordio repetentes, iisdem auctoribus
asseramus. Si autem quaeramus quis omnium primus
hoc genus invexerit, non invenimus alium nisi
Moysem, qui canticum Deo insigne gestavit, quando
percussa Aegypto decem plagis, et Pharaone demerso,
populus per insueta maris itinera ad desertum
gratulabundus egressus est, dicens: Cantemus
Domino; gloriose enim honorificatus est (Exod. XV, 1).
Primus igitur Moyses dux tribuum Israelis choros
instituit, et utrumque sexum distinctis classibus, se
ac sorore praeeunte, cantare Domino canticum triumphale
perdocuit. Postmodum Debbora nobilis femina
in libro Judicum hoc ministerio functa reperitur.
Ipse tamen Moyses e corpore recessurus terrificum
carmen in Deuteronomio iteravit; quod scriptum
 testamenti vice populo dereliquit, unde scirent quae
poena et quales eos contribulationes sequerentur, si
a Domino recessissent. Omnes miseri atque miserandi,
qui tali tamque evidenti denuntiatione praetermissa
noluerunt a peccatis et ab illicitis superstitionibus
praecavere. 
Jam vero postea multos invenies non solum viros,
sed etiam feminas Spiritu divino completas, Dei cecinisse
mysteria, etiam ante David, qui a pueritia in
hoc munus a Domino specialiter electus, et cantorum
princeps, carminum thesaurus esse promeruit.
Qui adhuc puer in cithara suaviter fortiterque canens,
malignum spiritum qui operabatur in Saule,
compescuit: non quo citharae illius tanta virtus
erat, sed quia figura crucis Christi, quae in ligno et
 extensione nervorum mystice gerebatur, jam tunc
spiritum daemoni opprimebat. 
Quid in his Psalmis non invenies quod faciat ad
utilitatem et aedificationem, ad consolationem humani
generis, conditionis, sexus, aetatis? Habet in
Psalmis infans quid lacteat, puer quid laudet, adolescens
quid corrigat viam, juvenis quid sequatur, senior
quid precetur. Discit femina pudicitiam, pupilli
inveniunt patrem, viduae judicem, pauperes perspectorem,
advenae custodem, audiunt reges judicesque
quid timeant. Psalmus tristes consolatur, laetos temperat,
iratos mitigat, pauperes recreat, divites ut
se agnoscant admonet, et ne superbiant increpat;
omnibus omnino suscipientibus se aptam medicinam
 contribuit Psalmus; nec peccatores despicit, sed
remedium eis per poenitentiam lacrymosam salubriter
ingerit. Dominus itaque Deus noster per David
servum suum confecit potionem, quae dulcis esset
gustu per cantationem, et efficax ad curanda vulnera
peccatorum per suam virtutem. Suaviter enim
Psalmus auditur dum canitur, penetrat animum cum
 delectat; facile Psalmi memoria retinentur, si frequenter
psallantur; et quod legis austeritas ab humanis
mentibus extorquere non poterat, hi per dulcedinem
cantionis excludunt. Nam quidquid Prophetae,
quidquid Evangelia ipsa praecipiunt, in his
carminibus suavi meditantium dulcedine continetur. 
Deus ostenditur ut timeatur, simulacra ridentur,
justitia ingeritur, iniquitas prohibetur, misericordia
laudatur, incredulitas abdicatur, veritas requiritur,
mendacia damnantur, dolus accusatur, innocentia
collaudatur, superbia dejicitur, humilitas sublimatur,
poenitentia praedicatur, pax sequenda depromitur.
Contra inimicos protectio postulatur, vindicta
promittitur, spes certa nutritur; et quod his est
omnibus excellentius, in Psalmis Christi sacramenta
 cantantur. Nam et generatio ejus exprimitur, et rejectio
plebis impiae, et gentium haereditas nominatur,
virtutes Domini cantantur, passio veneranda depingitur,
resurrectio gloriosa monstratur, sedes quoque
ad dexteram mirabiliter depingitur. Deinde igneus
Domini manifestatur adventus, terribile de vivis et
mortuis judicium panditur. Quid plura? Etiam Spiritus
creantis emissio, et terrae renovatio revelatur:
post quae erit in gloria Domini sempiternum justorum
regnum, peccatorumque perenne supplicium.