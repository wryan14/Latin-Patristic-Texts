CAPUT II.  
Haec sunt cantica Dei quae canit catholica Ecclesia
Dei. Haec sunt quae hic noster conventus sono etiam
vocis exercet: haec non solum cantorem non resolvunt,
sed potius stringunt. Haec cantica placent Deo,
 ubi totum quod agitur spectat ad gloriam Creatoris.
Merito idem propheta omnes et omnia ad laudem
Dei cuncta gubernantis hortatur dicens: Omnis spiritus
laudet Dominum (Psal. CL, 6). Se ipsum quoque
pollicens laudatorem dicebat: Laudabo nomen Domini
cum cantico, et magnificabo eum in laude (Psal. 
LXIII, 31). Laudate Dominum in vita vestra, immolate
Deo sacrificium laudis pro anima et vita vestra, et per
ipsum ostenditur vobis in anima vestra, qua ad ejus
perveniatis salutare. 
Delectat Dominum nostrum de pura conscientia
laus emissa, sicut idem hortatur hymnigraphus, dicens:
Laudate Dominum, quia bonus est psalmus; Deo
nostro sit jucunda decoraque laudatio (Psal. CXXXIV, 3).
 Hanc scientiam gerens, hoc officium Deo placitum
sciens idem Psalmista testatur: Septies in die laudem
dixi tibi (Psal. CXVIII, 164). Et adhuc amplius aliquid
pollicetur: Et lingua, inquit, mea meditabitur justitiam
tuam, tota die laudem tuam (Psal. XXXIV, 28).
Sentiebat enim sine dubio de tali opere beneficium,
sicut ipse commemorans dicit: Laudans invocabo
Dominum, et ab inimicis mei salvus ero (Psal. XXVI, 4).
Tali tutamine et tali clypeo armatus, et fortissimum
illum Goliam gigantem straverat, et saepe de alienigenis
victoriam reportarat.