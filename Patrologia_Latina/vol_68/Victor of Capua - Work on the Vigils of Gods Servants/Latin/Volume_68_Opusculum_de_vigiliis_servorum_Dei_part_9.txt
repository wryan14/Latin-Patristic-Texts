CAPUT III.  
Longum erit, charissimi, singula quae sanctorum
historia continet dicere, praesertim cum res exigat
de Novo Testamento aliqua ad veterum confirmationem
 et ad vestram instructionem debere proferri.
Ergo invenies primum Zachariam patrem magni
Joannis post longum illud silentium in hymni vice
prophetasse. Nec Elisabeth, diu sterilis, edito de
promissione filio Deum de ipsa anima magnificare
cessavit. Nato in terris Christo laudem sonuit exercitus
angelorum: Gloria in excelsis Deo, et in terra pax
hominibus bonae voluntatis (Luc. II, 14). Annuntiantes
pueri in templo, Hosanna filio David (Matth. XXI, 15) 
clamaverunt; nec Pharisaeis livore strepentibus Dominus
ora innocentium clausit, sed potius aperuit,
dicens eis: Non legistis scriptum: Ex ore infantium
et lactentium perfecisti laudem? Et si isti tacuerint,
lapides clamabunt (Ibid., 16). Ipse Dominus in verbis
doctor, in factis consummator, ut hymnorum ministerium
 gratissimum comprobaret, cum discipulis
hymno dicto exivit in montem Oliveti. Quis jam tali
documento de psalmorum et hymnorum religione
dubitabit; quando ille qui a coelestibus cunctis adoratur
et psallitur, ipse cum discipulis hymnum cantasse
perhibetur? 
Et Joannes in Apocalypsi refert se Spiritu revelante
vidisse, et audisse vocem aquarum multarum,
et tonitruorum validorum dicentium Alleluia: ex quo
nullus debet ambigere hoc vigiliarum sanctarum ministerium,
si digna fide et devotione vera celebretur,
angelis esse conjunctum, quos constat sine somno,
sine occupatione indesinenter laudare Deum in
coelis, et benedicere Salvatorem. Quae cum ita sint,
fratres, jam pleniore fiducia hymnorum mysterium
fideliter impleamus, magnam nos credentes a Deo
 gratiam consecutos, quibus concessum est cum tantis
ac talibus sanctis, prophetis dico atque martyribus,
Dei aeterni miracul . . . . . Hic cum David Domino
confitemur quoniam bonus est; cum Moyse potentiam
Domini magnis illis canticis personamus; cum Anna
quae Ecclesiae speciem gerit, olim sterilis, nunc fecunda,
in Dei laude corde confirmamur; cum Isaia
de nocte vigilantes psallimus; cum Habacuc, cum
Jeremia, cum Jona sanctissimis vatibus orando cantamus:
cum tribus aeque pueris, quasi in fornace positi,
convocata omni creatura, Creatori omnium benedicentes
psallimus. 
 Quid hac utilitate commodius, quid hac delectatione
jucundius, quia et Psalmis delectamur, et orationibus
irrigamur, et interpositis lectionibus pascimur?
Et vere sicut boni convivae ferculorum varietate
delectantur, ita nostrae animae multiplici lectione
et hymnorum exhibitione saginantur. 
Tantum, charissimi, intermittentes fabulas superfluas,
intento sensu et vigilanti mente psallamus, ut
Deo non displiceamus. Sic enim nos hortatur psalmus
dicens: Quoniam rex omnis terrae Deus, psallite
sapienter (Psal. XLVI, 8), id est intelligenter, ut non
solum spiritu, hoc est sono vocis, sed et mente psallamus,
et ipsum quod psallimus cogitemus ne captivata
mens fabulis et extraneis cogitationibus, laborem
habeat infructuosum. Sonus etiam vel melodia
 consentiens sanctae religioni psallatur, non quae tragicas
difficultates exclamet, sed quae in vobis  veram
Christianitatem demonstret; non quae aliquid theatrale
redoleat, sed compunctionem peccatorum faciat.
Sed et vox omnium vestrum non dissona debet
esse, sed consona. Non unus insipienter protrahat,
aut unus humiliet, alter vocem extollat; sed innitatur
humiliter unusquisque vocem suam intra sonum
chori concinentis includere, non extrinsecus extollentes,
aut protrahentes quasi ad stultam ostentationem
indecenter efferre, neque hominibus placere
velle. Totum enim tanquam in conspectu Dei, non
hominibus placendi studio celebrare debemus. Habemus
enim et de hac vocis consonantia formam positam,
vel exemplum, tres illos utique beatissimos
 pueros, de quibus refert propheta Daniel: Tunc, inquit,
hi tres quasi ex uno ore hymnum dicebant, et glorificabant
Deum in fornace, dicentes: Benedictus es,
Domine Deus patrum nostrorum (Dan. III, 51, 52).
Videtis quia pro magisterio ponitur quod tres pueri
pariter Deum ex uno ore humiliter sancteque laudaverint.
Et nos utique omnes quasi ex uno ore eumdemque
psalmorum sonum, eamdemque vocis modulationem
aequaliter proferamus: qui autem aequare
se non potest caeteris, melius est ei tacere, aut lenta
voce psallere, quam clamosa voce omnibus perstrepere;
sic enim et ministerii implebit officium, et
humiliter psallenti fraternitati non faciet offendiculum.
Si ergo et nostra omnium vox fuerit inoffensa,
vel consona labiorum cymbalis bene sonantibus, et
 nos delectabit, et audientes aedificabit, et Deo nostro
suavis erit tota laudatio, qui in domo sua, sicut legitur,
unanimes habitare facit. Quando enim psallitur,
psallatur ab omnibus; cum lectio legitur, facto
silentio aeque audiatur ab omnibus, ut legente lectore
omnino clamosis vocibus nemo perstrepat.
Et antequam legatur, omnes convenite: si quis autem
supervenerit cum lectio celebratur, adoret tantum
Deum, et praesignata fronte, aurem legi Dei sollicite
commodet. 
Patet tempus orandi cum omnes oramus, patet
tempus cum volueritis, et quoties volueritis privatim
orare; ne obtentu lectionis doleas te perdidisse lectioonem,
 quia non semper eam quilibet paratam potest
habere: nam grande tempus semper in promptu
est: nec putetis parvam vobis nasci utilitatem ex
sacrae lectionis auditu; quia oratio ipsa fit pinguior,
dum mens recenti lectione saginatur, et currit per
imagines divinarum rerum quas nuper audivit. Nam
et Maria soror Marthae, quae sedens ad pedes Jesu
sorore neglecta verbum Domini intentius audiebat,
bonam partem sibi elegisse Domini voce firmatur.
 Ideo enim et diaconus clara voce in domo Dei sancti
praeconii admonet cunctos, ut sive orando, sive in
flectendis genibus, sive in psallendo, sive in lectionibus
sollicite audiendis, unitas servetur ab omnibus;
quia unanimes homines diligit Deus, et in sua
domo eos efficit habitare; in qua domo qui habitant,
beati pronuntiantur in psalmo, quia ipsi laudabunt
Dominum in saecula saeculorum (Psal. LXXXIII, 5).
Amen.<span class="text-blue-600 font-bold"