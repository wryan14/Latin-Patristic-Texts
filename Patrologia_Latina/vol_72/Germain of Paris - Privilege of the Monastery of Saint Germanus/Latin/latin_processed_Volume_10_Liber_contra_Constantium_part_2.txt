PRAEVIA DISSERTATIO IN LIBRUM CONTRA CONSTANTIUM. 
I. Hic liber cum aliis videtur pugnare.---Quam sibi
sanctissimus Christi confessor constantis ac moderati
animi gloriam comparavit aliis libris, eam
hoc uno apud plerosque pene totam amisit. Tanta
 enim in omnium animis regum reverentia insita est,
ut nullam ipsi rationabilem causam fuisse putent,
cur in Constantium vehementer adeo inveheretur.
Eo illum adductum dixit non nemo prolixioris exsilii
impatientia, plurimi alii innata ferventioris atque
austerioris animi indole. Aliis etiam visus est in hoc
opusculo sibi non constare, ac de Orientalibus eorumque
fidei confessionibus nec non de vocabulo
homoeusion loqui aliter quam libro de synodis scripserat:
quasi in hoc aperte respuat ac damnet, quod in
altero aut laudavit, aut excusavit. Erit forte aliquando,
qui cum utrumque illud opus non moribus
solum (quia libri de synodis verba omnia summam
humanitatem spirant), sed et sententiis dissidere
posuerit, alium ab Hilario hujus auctorem quaeritet:
 putetque hanc opinionem suam eo se posse confirmare,
quod in superioribus ad Constantium libellis
longe aliter erga eumdem Imperatorem se gerat. In
iis nempe morem gerit piae consuetudini, qua, ut
ipse tradit in Psal. XIII, num. I: quis verba regis interpretans,
et praecepta ejus in aurem populi deducens
curat diligenter et caute per officii reverentiam regis
satisfacere dignitati, ut cum honore ac religione omnia
et relegantur et audiantur. Cum autem non consuetudine
solum, sed et ea etiam ratione, quod
omne regnum a Deo sit, potissimam regi reverentiam
deberi Fragmento I, num. 5, approbet, ac
sermo ipsius doctrinae huic ubique concinat; eum
tum subito mutatum esse aegre sibi persuadebit.
 II. Cum libro de Synodis conciliatur.---Verum nemo
obtinebit umquam, ut libellus is Hilario eripiatur,
quem inter opera illius recenset Hieronymus,
quemque ipsi Facundus Hermianensis lib. contra
Mocianum, nec non Vaticanae basilicae codex a duodecim
pene saeculis exaratus, et omnes mss. magno
consensu adscribunt. Neque vero ulla est illius cum
libro de synodis pugna; sed quod in uno minus diserte
ac paucioribus verbis, in altero fusius et apertius
declaratur. Certe in utroque Hilarius, animo ac
sententia non mutatus, mutata rerum facie diversam
init disserendi rationem. Ubi enim speravit Orientales
ad veram fidem et catholicae Ecclesiae sinum revocare,
 errores ipsorum, quantum licuit illaesa veritate,
et dissimulavit et excusavit. Ubi vero spe
jam frustratus, timuit ne dissimulati in perniciem
fidei crescerent, eosdem et publicavit palam et improbavit.
 Quamquam ut in libro de Synodis Orientales
Ecclesiae conciliandi studio non ita abreptus est,
ut quod in eis esset reprehendendum taceret: sic et
in hoc libello ita se temperat, ut cum omnes eorum
fidei professiones improbet, eas tamen non neget vitiis
carere potuisse. Luculentum est illud num. 24: Etiamsi
in his omnibus (confessionibus) nihil vitiorum subjacere
affirmetur; non tamen causa religiosae voluntatis
inesset: quia mali meditatio est bonorum demutatio. Rursum
cum num. 23, affirmet, Nicaena fide fundatos,
Antiochena aut Sardicensi aut Sirmiensi non egere;
ultro tamen concedit, quaedam in his esse verba
Arianis inimicissima, quorum professione Constantius
sese pium apud Occidentales mentiebatur. Neque
etiam homoeusion, quamvis, num. 25, sibi ad fidem
 otiosum asserat, prorsus respuit; sed ea omnino
ratione, qua libro de Synodis, illud approbat
num. 22, ubi ait: Mihi quidem similitudo, ne unioni
detur occasio, sancta est. Quis denique eum erga
Orientales, qui homoeusion propugnabant, aliter affectum
existimet; quem non semel audit Constantio
exprobrantem quod vim eis fecerit, ut pristinam fidem
desererent? Non obscure quidem significat num. 12,
sibi non satis probatam eorum fidem; ibi tamen eorum
aliquos nonnulla pie verbis praeferre testificatur:
in vituperando non minus, quam in laudando
moderatus.
III. Innata Hilarii lenitas vindicatur ex testimonio
veterum.---Pluribus opus esse non arbitramur, ut
vulgaris ruat opinio, qua Hilarium hoc libro retractasse
 ac revocasse putant, quod libro de Synodis in
gratiam Orientalium disseruerat. Difficilius forte erit
satis iis facere, qui immiti eum animo fuisse ex hoc
libro arguunt, aut saltem in eo ingenitae bonitatis
atque lenitatis esse oblitum. Illis tamen primo opponimus
Rufinum (lib. I Hist. eccl., cap. 31), non solum
conceptis verbis testantem quod natura lenis
erat et placidus, sed et verba sua ex gestis ipsius
confirmantem. Rarus certe erit, apud quem non
multum valeat testimonium tam insigne: at nullus
esse debet, quem non moveat antiqua Ecclesiae
consuetudo, qua olim in ipso sacrosancti
sacrificii sui meditullio, in Praefatione scilicet
 ante Canonem, Hilarium morum lenitate pollentem
decantabat.
IV. Constantii palliata impietas ac nefaria persecutio.---Quibus vero de ipso hic liber aliam sententiam
injecit, expendendum est primo quando scriptus
sit. Scriptum porro invenient post Seleuciense
Concilium, eo ipso tempore quo, Sozomeno teste, I.
IV, cap. 25, omnes ubique Ecclesias quaedam quasi
persecutio occupavit, cujusmodi olim sub ethnicis imperatoribus
grassata fuerat. Tum ubi perspexerint,
praecipuum persecutionis hujus auctorem fuisse
Constantium, persecutionis genus attendant. Certe
ille dolis magis quam aperta vi tentans fidem exstinguere,
animas tanto plures occidebat, quanto magis
parcebat corporibus. Quamvis enim lupus, ovis tamen
 audire ac videri appetebat. Nec deerat unde deciperet,
qui verbis utebatur, veritatis speciem mentientibus,
pacem et unitatem obtendebat, et inter
minas ac supplicia jactitabat sese conciliorum placita
vindicare. Eo autem periculosior erat illa persecutio,
quod episcopis ipsis utebatur Constantius velut ministris,
quo omnes ad haeresim quam amplexabatur
attraheret: ut vere de eadem persecutione institutum
sermonem prosequens Sozomenus dixerit: Et
si haec, quod quidem ad cruciatus attinet, remissior videbatur,
prudentibus tamen viris propter infamiam visa
est acerbior. Utrique enim, et is qui persequebatur,
et ille qui persecutionem sustinebat, ex Ecclesia
erant.
V. Pseudoepiscoporum adulatione laudata.--- Pseudoepiscopi illi, ut moris est iis qui causae iniquae
assensionem elicere tentant, Constantii nomine,
auctoritate, virtutibus sive veris sive fictis, omni
denique ratione qua poterant, fucum facere conabantur.
Alius itaque, quantum ex hoc libro subodorari
est, extollebat Constantii in ecclesiis construendis
et adornandis magnificentiam, alius reverentiam
erga episcopos laudabat. Ille in comprimendis haeresibus,
hic in cogendis synodis studium ac sedulitatem
in medio ponebat. Ipse etiam Constantius (quod
Lucifer fusius prosequitur) non modo pietatis, sed
et doctrinae gloriam sibi arrogabat. Condebat fidem,
cui ab episcopis subscriberetur, illos lubentissime
auscultans assentatores, qui cum episcopis Arimini
lapsis ipsi rescriberent, Inlustrati pietatis tuae scriptis
 maximas Deo retulimus et referimus gratias, quod
nos beaveris, intimans nobis illa, quae cum discursione
pietatis tuae facere deberemus (Fragm. IX, n. 1). Plurimi
denique ubi Constantii benignitatem, religionem,
pietatem commendarant, sumebant non passurum
fuisse Deum, ut rex tam pius tamque religiosus fidem
tueretur non rectam; nec levem re ipsa optimae
illius fidei esse notam atque fructum, incredibilem
ipsius regni prosperitatem. Multa alia praeterimus,
quae populos edictis, minis, suppliciis territos, palliatam
Constantii perfidiam tum deprehendere non
permittebant.
VI. An vero Pastori dissimulanda fuerit.---Quaerendum
hic venit, num Hilario licuerit pallium amovere,
 hoc est, num pastori licuerit lupum latentem
detegere, num Praesuli hostem fidei insidiantem
Christianis manifestum facere. Certe cum Constantius,
uti monstratum est, pellem ovinam prae se
ferret, et animum lupinum; alterutrum videbatur
amanti Ecclesiae praesuli necessario praestandum,
aut ipse nimirum persuadendus ut lupinum animum
deponeret, aut admonendi populi ne ipsos pelle ovina
deciperet. Primum illud, quod moderato viro magis
consentaneum, primo etiam tentavit Hilarius, cum
libello dato audientiam ab imperatore reverentissime
poposcit, spoponditque se, si copia de fide coram
ipso disputandi sibi fieret, pari reverentia locuturum.
At non obtinuit illud, quo nutanti Ecclesiae,
illaeso Augusti nomine, consultum peroptasset.
 Restabat igitur alterum, ut cum lupum arcere aut
mutare non valeret, oves adversus illius insidias saltem
munire conaretur. Is est totus hujus libri scopus;
illum enim, non ad Constantium insultandi ei causa,
sed ad catholicos instruendi et exhortandi gratia
directum esse infra demonstrabimus.
VII. Sermonis vehementis ratio.---At sermo vehementior?
Frigidus forte nihil profecisset, ubi persecutio
incalescebat: nec sine clamore auditus fuisset
ab iis, quorum animos jam pertubarat ingens
edictorum Constantii strepitus.
VIII. Qui Constantium antichristum vocet Hilarius.---Si autem vehemens, non debuit certe esse contumeliosus: nec moderati animi esse putant, quod Constantium in eo non semel legant antichristum
 appellatum. Hoc nimirum nomen horrent piae aures,
quo quidquid exsecrandum dici aut animo fingi potest,
cogitant. At Constantium vulgari illa notione
nec dixit nec sensit Hilarius antichristum: sed ea
tantum ratione, qua Joannes scripsit, Antichristus
jam venit, et nunc antichristi multi facti sint (I Joan. II,
18). Quod subinde explicans, Hic est, inquit, antichristus,
qui negat Patrem et Filium (Ibid., 22). Ut
enim notatur contra Auxent. num. 2, nominis antichristi
proprietas est, Christo esse contrarium. At vero
Constantium Christo contrarium quis neget? Neque
aliter eum a se antichristum vocari non obscure
significat Hilarius his num. 7 verbis: Christianum
te mentiris: Christi novus hostis es, antichristum
praevenis, et arcanorum ejus mysteria operaris. Sane
 qui antichristum praevenit, alius ab eo sit necesse
est.
IX. Non tam illum carpere, quam Ecclesiam tueri
vult.---Illum igitur ut hostem, se vero ut militem
Christi respiciens, indignum putavit ut commilitonibus
non proderet, quem latendo pluribus nocere
posse praevidebat. Quod ita efficit, ut a caeteris
Constantii vitiis carpendis sese temperarit. Caesareae
enim majestati, quantum in se erat, nihil ereptum
volens, dum divinitati Christi suum jus et honorem
integrum et illaesum servare unice contendebat; hoc
tantum indigne tulit, quod de jure Christi sublatum
videbat. Denique cum Constantium Ecclesiae Christi
non minus infestum existimaret, quam olim fuerant
 Decius, Maximianus aliique tyranni; dignum ipsius
fortitudine videbatur, ut martyrii spe accensus eo
quo poterat modo Ecclesiae consuleret.
X. Nihil ex vehementi sermone contra innatam lenitatem
confici.---Si quis rursum hoc eum vehementiori
sermone praestitisse volet, ad memoriam quidem
revocabit, quod Gregorius Nazianz., Or. XXI,
num. 33, de sanctis viris illa tempestate exsistentibus
memoravit: Qui tametsi alioqui pacati ac moderati
sint, hac tamen in re lenes et faciles esse non sustinent,
cum per silentium et quietem Dei causa proditur;
verum admodum bellaces sunt atque in confligendo
acres et feroces: at apud aequos rerum aestimatores
numquam efficiet, ut eum prae nimia morum austeritate
animi impotentem existiment, quem morum
 lenitate pollentem tum antiquitatis testimonio,
tum totius vitae gestis didicerint. Eum Spiritus sancti
impulsu potius, quam bilis commotioris impetu, ad
hoc opus adductum credent, cujus animus quinquenni
exsilio nihilo segnior, sed probatior atque fortior
factus esse inde ostenditur, quod brevi postea illius
ope tam uberes in Ecclesiam fructus redundarint.
Quis enim nesciat prudentiae ejus, quam singularis
morum lenitas condiebat, nos debere totius prope
Occidentis reconciliationem? Hanc quippe proxime
post hunc librum aggressus, felicem tandem ad exitum.
perduxit. Si enim Sulpicium audiamus: illud
apud omnes constitit, unius Hilarii beneficio Gallias
nostras piaculo haeresis liberatas (Sulpic. l. II). Quod
autem Sulpicius Galliis nostris, hoc eum Rufinus
 (lib. I Hist. eccl. c. 31) Italiae suae atque Illyrico non
minus morum lenitate quam doctrina praestitisse testificatur.
Eo etiam pacto progressus compescuit Luciferiani
schismatis, quod a nimia austeritate exortum,
coerceri nisi contraria animi affectione non debuit.
XI. Plura moderationis Hilarii exempla ex hoc libro
deprompta.---Re vera Facundus contra Mocianum in
Hilarium velut in moderationis exemplar respici jubet,
et quae in hoc ipso libro praebet virtutis hujus
exempla, adversariis suis, quos zelo ferventiori peccare
existimat, imitanda proponit. Et certe a Facundo
moderatus ac prudens Ecclesiae gubernator ex eo libro
approbari merito potest, dum duobus tribusve haereseos
fautoribus negata communione, caeteris resipiscendi
 facultatem indulgendam decernit; dum hoc
decretum suum confessorum judicio ac placito permittit;
dum nullam respuit ineundae pacis honestam
conditionem; dum etsi iniqua factione relegatus, toto
tamen exsilii sui tempore nihil contra haereticos scribit
famosum aut maledicum; dum Seleuciae et Constantinopoli
ita cum omnibus urbane se gerit, ut
Anomoeis etiam, a quibus vehementer abhorrebat,
facilem ad se aditum praebeat, ac placide et tranquille
blasphemias eorum auscultet; dum denique sermone
usurus vehementiori, ad id se non sua sed Christi
causa adductum esse tanta cura tantoque studio
praemonstrat.
XII. Apologiae conclusio.---Quae cum ita sint,
 singulare singularis viri factum pie venerari tutius
est, quam temere reprehendere. Si enim ob asperum
sermonem Hilarium animi immitis arguere liceat; licebit
forte et Stephanum, ubi in Judaeos tam acerbe
invehitur, pariter bilis commotioris accusare; sui
quoque impotentes fuisse arguentur prophetae, qui
principum vitia tanta libertate reprehenderunt; nec
parcetur ipsi mansuetudinis exemplari Domino nostro,
et ab innata cordis lenitate videbitur excidisse,
ubi Pharisaeos tam amare tamque acerbe increpavit.
Quin potius quod de Stephano sensit ac dixit Augustinus
(in Psal. CXXXII, n. 8), Quasi saeviebat Stephanus;
saeviebat ore, corde diligebat: hoc sentiamus
ac dicamus de Hilario nostro, Quasi saeviebat Hilarius;
saeviebat calamo, corde diligebat.
 XIII. Epistola est Catholicis, non Constantio inscribenda.---Hoc opus in mss. Colbertino et Martiniano
epistola non male nuncupatur; quamvis non placeat
quod in iisdem ad Constantium imperatorem transmissa
subinde notetur. Ad eos enim epistola transmissa
censenda est, quos illius scriptor in principio alloquitur,
non ad quos deinde per locutionem figuratam
sermonem convertit. Toto autem hujus Operis exordio
alloquitur Hilarius Fratres, ad quos etiam redit
num. 12, etc. Ad Constantium igitur non est sermo
nisi figuratus: qua figura Orientales diu copioseque
alloquitur in libro de Synodis, quamvis non ad illos,
sed ad Gallicanos episcopos destinato. Non est itaque
assentiendum Chiffletio, qui (notis in Ferrand.) hunc
librum aut in Constantium aut ad Constantium indifferenter
 inscribi posse voluit.
XIV. Vivo Constantio scriptus est hic liber.---Inscribitur
in perantiquo basilicae S. Petri codice, ut et
in Telleriano, liber in Constantium imperatorem; in
aliis autem mss. liber contra Constantium Augustum:
quibus cum temere addidisset Erasmus, jam vita functum;
posterioribus tamen editionibus castigatus non
fuit. Errandi occasio ei nata est ex verbis Hieronymi,
inter Hilarii opera librum in Constantium post
mortem ipsius scriptum recensentis. Et Hieronymus
quidem cum unicum Hilarii librum in Constantium
memoret, cumque ex hoc libro, qui prae manibus
est, verba quaedam, uti jam annotavimus, epist.
XXVII ad Eustochium exprimat; nullum fere dubium
est, quin hunc ipsum post mortem Constantii scriptum
 crediderit. Ipse tamen Hilarius, num. 2, conceptis
verbis testatur, eum se quinto anno post exsilia
Eusebii, Luciferi et Dionysii, hoc est, quinquennio
post concilium Mediolanense anni 355, proindeque
anno 360, uno ante Constantii mortem scripsisse.
Neque ambigendum videtur, quin illum scripserit
cum Constantinopoli versaretur, postquam de fide
coram disputandi potestatem sibi fieri enixe poposcisset,
nec impetrasset, imo etiam post quam ibidem
inchoasset Seleuciensis atque Ariminensis concilii
historiam. Verum propter verba Hieronymi libenter
assentiemur iis, qui hunc licet ante mortem
Constantii scriptum, editum tamen volent dumtaxat
post mortem ipsius: maxime cum paulo post Hilario
 in Occidentem redeundi facta potestate, facultas ei
data sit hoc apud suos longe facilius atque liberius
per se praestandi, quod per hunc librum facere proposuerat.
XV. Non est imperfectus, sed a manu peregrina
auctus.---Rursum Erasmi opinioni, qua hunc librum
imperfectum existimavit, subscripsere quotquot post
eum Hilarii Opera ediderunt. Nobis contra non modo
integer et absolutus, sed et ab aliena manu ex libris
de Trinitate non mediocriter auctus apparet; eorum
forsitan opera, qui ex variis eorumdem librorum
centonibus libros de Patris et Filii unitate, necnon
de essentia Patris et Filii contexuerunt. Haec accessio
antiqua quidem est, cum etiam in ms. Colbertino ab
 annis circiter 600 exarato, et Martiniano qui hunc
antiquitate superat, necnon in aliis septem exstet; ab
auctore tamen minime prodiisse facile judicatur, tum
quia fragmentis constat inter se omnino dissolutis,
 tum quia tota abest a laudato S. Petri codice omnium
longe veterrimo.
XVI. Synopsis.---Totum hoc opus in sex partes
distribui commode potest. Prima orationis tam vehementis
rationes praemittit. Perstringit secunda persecutionem,
quam Constantius a concilio Arelatensi
usque ad Ariminense, sive blanditiis ac simulatione
ovem se mentiens, sive minis ac suppliciis lupum
agens excitavit. Gesta Seleuciensis synodi tertia attingit.
Concilii ejusdem fidem, qua Filium Patri secundum
Scripturas similem definierat, dictumque
Constantii, Nolo quae non scripta sunt dici: Sigillat
quarta atque confutat, Filii et Patris demonstrans
aequalitatem. Quinta Arianorum ipsiusque Constantii
in fide inconstantiam repraesentat. Postrema denique,
 si tamen libri hujus pars dici potest, quae licet Hilarii
verbis constet, a peregrina tamen manu adtexta
est, Patris naturam et aeternam Filii nativitatem humani
ingenii vires superare declarat.
