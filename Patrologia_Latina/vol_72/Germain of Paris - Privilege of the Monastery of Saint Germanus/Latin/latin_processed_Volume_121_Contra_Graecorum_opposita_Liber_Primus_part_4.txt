CAPUT PRIMUM.
Michaelis et Basilii impp. oppositis responsio. Opposita
Graecorum.  
Opposita quibus Michael et Basilius, Graecorum
imperatores, Romanam Ecclesiam infamare conantur,
vel falsa, vel haeretica, vel superstitiosa, vel
irreligiosa fore cognoscuntur. Quapropter merito contemptui
subjacere deberent, nisi consideraretur quod
simplicibus minusque capacibus scandalum laesionis
 inferre valerent, illudque Salomonicum Spiritu sancto
prolatum: Responde stulto secundum stultitiam
suam, ne sibi sapiens esse videatur (Prov. XXVI, 5).
Cum enim dicant quod chrisma conficiamus ex aqua;
et quod agnum die sancto Paschae super altare una
cum Dominico corpore sacrandum Judaeorum de
more ponamus, nonne manifeste mentiuntur? Nec
timent illud Psalmistae Spiritu sancto loquentis:
Perdes omnes qui loquuntur mendacium (Psal. V, 7).
 Et quod alibi Spiritus sanctus comminatur: Falsus
testis non erit impunitus (Prov. XIX, 5, 9). Item, quod
culpare nituntur non solum Romanam, verum omnem
Latinam Ecclesiam, quod Spiritum sanctum de
Patre Filioque procedere confiteamur, secundum catholicam
fidem, cum illi tantum dicant, eum de Patre
procedere, nonne se haereseos pravitate condemnant,
et ab Ecclesiae communione removent, et in Spiritum
sanctum blasphemant? quod peccatum irremissibile
esse Salvator in Evangelio protestatur (Marc. III,
29). Nisi forte monstrare possint a suis majoribus
catholicis viris hoc aliquando denegatum. Etenim
cum dicant Spiritum sanctum procedere a Patre,
non negant et a Filio procedere. Quod si majores
suos sequi voluerint, amplexabuntur catholice dictum,
 procedere Spiritum sanctum a Patre, sicut
et sui majores sunt amplexi, qui sacris litteris instituti
optime noverunt utriusque Spiritum esse, videlicet
tam Patris quam Filii. Quod in sequentibus
clarius demonstrabitur.