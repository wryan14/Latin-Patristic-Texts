DE SONO. 
Sonum autem, quod canetur quando procedit
oblatio, hinc traxit exordium. Praecepit Dominus
Moysi, ut faceret tubas argenteas, quas levitae clangerent
quando offerebatur hostia, et hoc esset signum,
per quod intellegeret populus qua hora inferebatur
 oblatio, et omnes incurvati adorarent Dominum,
donec veniret columna ignis aut nubes, qui benediceret
sacrificium. Nunc autem procedentem ad altarium
corpus  Christi non jam tubis inrepraehensibilibus,
 sed spiritalibus vocibus praeclara Christi
magnalia dulci modilia psallet Ecclesia. Corpus vero
Domini ideo defertur in turribus, quia monumentum
Domini in similitudinem turris fuit scissum in petra,
et intus lectum ubi pausavit corpus dominicum,
unde surrexit Rex gloriae in triumphum. Sanguis
vero Christi ideo specialiter offertur in calice, quia
in tale vasum consecratum fuit mysterium Eucharistiae
pridie quam pateretur Dominus ipso dicente,
Hic est calix sanguinis mei mysterium fidei qui pro
multis effundetur in remissionem peccatorum (Matth.
XXVI, 28). Panis vero in corpore et vinum transformatur
in sanguine, dicente Domino de corpore suo:
Caro enim mea vere est cibus, et sanguis meus vere est
potus (Joan. VI, 55). De pane dixit hoc est corpus
 meum, et de vino hic sanguis meus (Matth. XXVI, 26).
Aqua autem ideo miscitur, vel quia decet populo
unitum esse cum Domino, vel quia de latere Christi
in cruce sanguis manavit et aqua, et unum mundemur
a labe culparum, alio praeparemur ad regna
caelorum.
Patena autem vocatur ubi consecratur oblatio,
quia mysterium Eucharistiae in commemoratione
offertur passionis Domini. Palla vero linostima in
illius indumenti tenet figuram, quia in gyro contexta
a militibus non fuit divisa, tonica scilicet Christi.
Corporalis vero palla ideo pura linia est super quam
oblatio ponitur, quia corpus Domini puris linteaminibus
cum aromatibus fuit obvolutum in tumulo.
Coopertum vero sacramentorum ideo exornatur,
 quia omnia ornamenta praecellit resurrectio Christi,
vel camara caeli quae nunc Dominum teget ab oculis
nostris. Siricum autem ornatur, aut auro, vel gemmis,
quia Dominus Moysae in tabernaculo fieri velamina
jussit ex auro, iacincto, et purpura, coccoque
bis tincto et bysso retorta: quia omnia illa mysteria
in Christi praecesserunt stigmata.
Laudes autem, hoc est Alleluia, Johannes in Apocalypsi
post resurrectionem audivit psallere. Ideo
hora illa Domini palleo quasi Christus tegitur caelo,
Ecclesia solet angelicum canticum : quod autem
habet ipsa Alleluia prima et secunda et tertia signat
tria tempora ante lege, sub lege, sub gratia.
Nomina defunctorum ideo hora illa recitantur qua
palleo tolletur, quia tunc erit resurrectio mortuorum,
 quando adveniente Christo caelum sicut libet
plicabitur. Pacem autem ideo Christi mutuo proferunt,
ut per mutuo osculo teneant in se caritatis
affectum, et qui aliqua fuscatur discordia, cito recurrat
ad gratiam, vel petat proximo veniam, ne
pacem falsam dando incurrat proditoris consortium,
et tantum melius proficiat Eucharistia suscepta vel
benedictio tradita, quantum Christus conspicerit
pacifica esse corda, quia ipse mandavit discipulis
 caelos ascendens, pacem reliquo vobis, pacem meam do
vobis (Joan. XIV, 27), et in hoc cognoscent omnes
quod discipuli mei estis, si vos invicem dilexeritis.
Sursum corda ideo sacerdos habere admonet, ut
nulla cogitatio terrena maneat in pectoribus nostris
in hora sacrae oblationis, et tanto melius recipiatur
Christus in mente, quanto sola cogitatio ipsum conatur
adtendere. Confractio vero et commixtio corporis
Domini tantis mysteriis declarata antiquitus
Sanctis Patribus fuit, ut dum sacerdos oblationem
confrangeret, videbatur quasi Angelus Dei membra
fulgentis pueri cultro concaedere, et sanguinem ejus
in calicem excipiendo colligere, ut veracius dicerent
verbum dicente Domino carnem ejus esse cibum et
sanguinem esse potum. In hac confractione sacerdos
 vult augere, ibidem debet addere, quia tunc caelestia
terrenis mixcentur, et ad orationem sacerdotis caeli
aperiuntur. Sacerdote autem frangente, supplex
clerus psallet antiphona, quia patiente dolore mortis
omnia trementis testata sunt elementa.
Oratio vero Dominica pro hoc ibidem ponitur, ut
omnis oratio nostra in Dominica oratione claudatur.
Benedictionem vero populi sacerdotibus fundere
Dominus per Moysem mandavit dicens: Loquere ad
Aaron et ad filios ejus; sic benedicetis populo: Benedicat
tibi et custodiat te (Num. VI, 23), et caetera quae
sequuntur. Aaron igitur locum Christi, filii ejus
locum presbyterorum portaverunt. Ambobus igitur
mandavit Dominus benedicere populum; sed tamen
propter servandam honorem pontificis, sacrae constituerunt
 canones, ut  longiorem benedictionem
episcopus proferret, breviorem presbyter funderet,
dicit: Pax fides et caritas et communicatio corporis et
sanguinis Domini sit semper vobiscum. Nam licet illam
benedictionem quam Moysi Deus dictavit et nullus
contradicere presbytero potest; quia caelum et terra
transibunt. Hoc ergo ante communionem benedictio
traditur, ut in vas benedictum benedictionis mysterium
ingrediatur. Jam vero quam dulcis sit animae
et corporis sacra communio, Christus verbis evangelicis
ostendit dicens: Si manseritis in me, et verba
mea in vobis manserint, quodcumque petieritis Patrem
in nomine meo, fiet vobis (Joan. XV, 7).
Trecanum vero quod psalletur signum est catholicae
fidei de Trinitatis credulitate procedere. Sic enim
 prima in secunda, secunda in tertia et rursum tertia
in secunda et secunda rotatur in prima. Ita pater in
Filio, mysterium Trinitatis complectet. Pater in
Filio, Filius in Spiritu sancto, Spiritus sanctus in
Filio, et Filius rursum in Patre. Sed jam epistola
finem accipiat in qua sollemnis Ordo brevi declaratus
ostenditur quatenus in sequutura epistola de commune
officio donante Domino auribus pandatur.
Qui vivit.