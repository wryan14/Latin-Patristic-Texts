MARII VICTORINI
LIBER AD JUSTINUM MANICHAEUM
CONTRA
DUO PRINCIPIA MANICHAEORUM, ET DE VERA CARNE CHRISTI. (C,G,S)* 
 I. Loqui ei, qui jam olim multa lectione, continui
laboris vigiliis indefessis, tenuerit quid ad fidem legis
debeat confiteri, errantis est, Justine, sed amantis.
Unde ego malui quanti te habeam pandere, et libenter
accepi id me apud te laborasse, uti praeintelligeres
adhuc tibi esse requirendum quod Manichaeus,
et ut is Andreas actibus eloquitur, atque Thesauro
revelavit. Quo ego conventus adtente disquiro vere
haec diceres, necne: diversa contrariaque nobis ab
uno esse principio, disserendum habens pro voto,
eadem non abnui respondere. Volo autem, faxis
frater, operae esse pretium hunc laborem. Libellum
frequenter relege destinatum, et ipse volvendo quae
dicuntur altioris inquisitionis secreto penetra vel indaga.
Vincit enim verba visus interior, et abditum
 immensi etiam ipsius mentis suspiciones fastigat et
caecat, quibus cum pie et reverenter quaeritur, delectat
potius quam terrere intelligitur. Namque homo
uterque victurus, cum unum principium esse sanctae
mentis intentio percontatur, caroque haec nostra,
quam abditis cum herbis et graminibus quae diligitis,
unum eumdemque suum ac totius mundi, prout sibi
est agere, veneratur auctorem. Admirans autem ego
ipse, et obstupescens pertinax tuum consilium, quod
carnem oderis, et gramina venereris, nondum scio
utrum haec ab uno an diversis fatearis. Quod si ab
uno dices, quid incidas vides: si ab altero, incautum
est alterius propter alia laudare factorem, suum vero
 propter ea quae in se sunt arguat et objurget. Sed ne
haec dicendo increpem potius quam respondeam, si
moverint, post dicentur: modo accipe quae quaesisti.
II. Valere et licere nobis quaerere de his quae ultra
nos atque mundum sunt, cum pene ipsi nobis simus
incogniti, amens est et insanum, verique periculi
ambigere unde et quomodo, vel a quo sis, cum esse
te et cum carne haberi non audeas dubitare, videasque
perspicue in mundo te degere, et tui conditoris
ope, cum ei es tamen obtemperans, liberari: habeasque
confessum quod Salvator unus sit, et quod ab uno
factore sis paveas confiteri, dividens quidem alterum
factorem carnis, animae alterum conditorem. Dicimus
igitur haec imaginantes quod mundo uterque dominantur,
et facturam suam in homine custodiunt:
 insistens pariter ne dispereat quod de suis regnis
quisque perfecit. Respuit haec sol praeclarus, et casta
virginitas atque gloriosus siderum chorus, totiusque
mundi omnis haec fabrica refutat atque abjicit, originem
sibi a duobus diversis et duobus ingenitis obvenire.
Violatur enim profanis sensus nebulis, si tantus
splendor fulgoris immensi antiquioribus tenebris atque
earum parte consistat. Sic enim contingit ut ex
ipsis sol sit, si de duobus principiis omnis mundus ut
esset accepit. Plane quia nostrum non est in his intelligentiam
detinere, atque in hac sensus peregrinatione
consistere, fugimus et horremus eum, cujus
etiam ipsi victores sumus, a se esse confiteri. Denique
 capias desidero, quale est dicere carnem absque
eo esse a quo exordium cuncta sumpserunt: eamque
in regnis superioribus habitare, ubi est illa virginitas
memorata, gloria, lux praedicata: quae quia in
Christum inde descendit, ibi non esse non potest
aestimari. Inde enim est Christo habere carnem, cum
de Maria dicere tua non patitur veneratio. Dicemus
ergo ab altero esse quod Deum sumpsit? Quid agendum
erat sumpturo, si non qui est conditor fabricaret? Ac
si composuit, numquid est digna mereri?
III. Hic, ut video, laudatur inventor et conditor, si in
ea dignata est aeternitas habitare. Si autem alia illa caro
quae in Christo, non tamen antiquior, et Deus factor posterior
invenitur. Si antiquior, cur ipsa in mundo non
est, et cur in coelo est, ubi carneus nullus est? Et si ipsa
 in mundo non est quae in Christo, unde in regnis alienis
externis oris obvenit creatura? aut unde hic animae
copulatur? aut quare valet tam frequenter sibi
animas captivare, ut pene plus potens in regnis pareat
alienis? et quid laborat auctor interioris hunc
interiorem e carne liberare? aut cur unde liberandus
erat, eum ut clauderetur admisit? Certe totum hic
quod mundus est regnum est veritatis et lucis, et qui
factor ejus est dominatur. Si in hoc omni proprio
sibi regno unum est alterius quod caro dicitur, haecque
sola tantum possit et valeat, ut impulsa ejus anima
jactetur fluctuans et fatigata languescat, quantus
in suis regnis esse possit qui factor carnis est intuemur.
Si enim hoc regnum quod mundus omnis est,
ejus esse capiamus, a quo carnem credimus ministram
 ejus; dicemus solem, et illum chorum, ac virginem
singularem, e latebrarum fonte claruisse. Quod ego
quidem libens amplector, et elata laetitia gaudeo profiteri,
unum his omnibus conditorem, eumque quem
lucem esse, et veritatem, atque totum haberi fas sit,
piae inquisitionis secreto causa curae penetrantis agnitum
venerari. Ita habere exsultantis animae recordatio
elevat sensus, et omnes curas spiritus fluctuantis festis
rationum causis origo melior consolatur. Quidquid
saecula dicuntur, aut regna numerantur, vel
mundi habentur, quidquid omni prisco prius antevenit
unum esse, existere singularem, quodque immensum
haberi eo colligitur, quod totum sit, sed unus dicatur.
IV. Aliter quidem, Justine, quod ipse est, aliter
 quae ab ipso. Quod ipse est unum est, totumque est
quidquid ipse est: quod vero ab ipso est, innumerum
est. Et haec sunt, quibus repletur omne quod uno toto
clauditur et ambitur. Verum quod varia sunt quae ab
ipso sunt, qui a se est et unum est, variis eum convenit
dominari. Et ut omnipotens apparet, contrariorum
etiam origo ipse debuit inveniri. Idque plane jam
illius silvae est, quae omne lignum materie discrevit
specierum, arborum genere dispar atque dissimile:
et tota tamen silva ac penes discreta confusio, in innumeris
millium milliorum materie lignum esse conspicitur
et videtur, et non tamen natura denotatur.
Haec similitudinum esse quae decreta sunt, atque quae
ab altero ut essent eis contigit provenire, mecum et
 tu intuens recordaris. Illa vero, illa immensa et a
semetipsis, ipsa carere similitudine, comparatione viduari,
exemplo deficere nemo dubitabit: quo cogitur
confiteri, et ad id urgetur artari nostrae intentionis ingressio
ad illa excelsi abdita indefessis finibus meantia,
ad secretius secretorum penetrare venerandum
rerum, sola quidem quantum tamen valet natura,
quantum sermo sufficit fari, aggredi, attingere vel
tentare. Et ideo immenso quid erit simile jam requiro.
V. Dicito, si vales, qui compationibus fidem largiens
consecutum te credis per imaginum umbras veritatem.
Sed ut video deficis non tu, Justine, rebus,
quam tibi res. Atque si, ut aisse soles et nunc dicis
aliud regnum, numquid hoc est aliud nescio quod
 regnum quod et immensum? Sed non video convenire
ut immensum dicatur, si esse et alteri non negatur:
ubi enim incipit esse alteri, illic deficit finis
alterius, et neuter est infinitus. Quod si ita est ut finitum
sit, a quoquo ipsorum esse respuo vel abutor.
Tamen quia ab altero sumus, et mundus a se non est,
quique quantusvis sit, est tamen finitus, si non caeteris,
utique vel factori: adeo infinitum factorem ejus
sacrosanctum est confiteri. Ergo omnia quae in mundo
sunt, ea quaeque sunt quod ipse mundus est, ab eo
esse principio intueor et cognosco, quod unum et solum
a se ipso in se sibi est, quodque immensum totumque
infinite porrigitur, et eo meat ut non sit atque
deficiat, ubi alteri esse sit vel existere: aut
haberi aliud nequit esse quod tamen externum sit
 vel divisum, fiatque aemulum aut consistat inimicum,
quod in suis positum et commanens vinci
recipiat, et post captivetur, atque intra victoris
regna adsit attractum, translatumque ibi esse desinat,
cesset ubi ei esse fuerit ante bellum. Certe si
in eo adhuc est, adhuc superatum non est: ac si
est, forte reparetur. Quoto id numero fiet? quantis
saeculis pugna ista durabit? quando cessabit? exstinctus
aut si jam victus est, in suis non est: et
usquam est? quin immo ei esse jam desit et cessat.
Ita et omnia quae ejus erant cum suo fonte perierunt,
atque sublata sunt. Si perierunt, nulla ejus
unquam sunt: et caro quae est, non ejus est, sed
illius qui vicit potius.
VI. Tu forte malis victorem istum tropaeum sibi ad
 sua regna vexisse ex his aliqua quae qui victus est
possidebat. Esto licet sint haec, non tamen inimica
sunt, quae manubias qui vicit abduxit. Inimicam tu
vero carnem Deo adhuc hodie confiteris. O ignaviam
triumphantis! o otium verberati! o laesi torporem! o
lacessiti pigras vires! o domini auctoritas conquiescens!
Captivis tuis in tuo regno fatigaris; et qui vincere
bellando valuisti, adsuescis parcendo superari.
Habeantur tali ordine quae prima sunt, et longe retro
antequam mundus est errores colligat ista suspicio.
Certe a se utrumque ais, quos bello coisse commemoras:
par his virtus est, quibus a se origo et una
aeternitas reperitur. Audeam hic ego alterum dicere
meliorem, atque majus esse in altero suspicari: nonne
 incido vel incurro, et aeterno ipsi, quod unum
semper est, reus constituor et addicor? Habendo quod
aeternum est superari, et quod a se est unum non esse
non paveam profiteri: atque quod omnipotentem
fateamur, alicui non aliquando asseram dominatum?
Caeca res et omni obscurius tenebroso panditur sacrilegi
erroris. Cura dementi fando victum esse quod
a se est, ut et victorem qui a se est metus exagitet
captivati, quod est ingenitum subjacere. De oppressis
ergo regnis se victor auxit omnipotens, et quod ingenitum
percontaris, promis abolefieri vel auferri.
Quin et erit a se esse quem sequitur non futurum,
cum victoris succumbens virtuti aut occidet aut ducetur.
VII. Deinde quem dicemus suis non fuisse contentum,
 ut pugna quam memoras oriretur? lucem an tenebras?
Si lucem, eguit tenebris, et delectata est
tetro. Ubi est quod habetur omnipotentes, quod intelligitur
totum, si in eo aliquid non erat, quod extrinsecus
erat, et aliis regnis habebatur, et sibi erat veritas
qui quidem erat, quod adhuc omnipotentis dominatio
non habebat? At nunc movisse bellum tenebras
opinemur, et statuamus umbram fulgoris ingeniti exsistentem
suis propriis solidis conspirasse. Si lux illa
ignis est, tenebrae ad incendium convenerint, ut earum
solidum, quod ipsis erat, ad conflictum veniens
extrinsecus ureretur. Sin autem inanes sunt, et ideo
non utuntur, ubi rogo est coire solidis cum inani?
Haec sentire, atque meando sensu ad tam interna venisse,
plane audax est et vesanum. Imaginari conflictum
 inani cum solido, profundo cum excelso, finito
cum infinito, cum luce tenebris, falso cum vero, et
quantillo cum toto? Non patior, frater, haec dissonantia
pari modo exorta condicere, atque ea aeternitate
memorare et ita locare, ut utrique his esse sit:
sed esse uni ei tribuo, qui a se est, alteri vero asserens
non haberi velim. Namque ista si respuis, edoceas
quae substantia sit inani, quid exterius infinito,
quid aeterno antiquius, quid toto tantumdem: ut capiam
id esse et re haberi, et duas rebus origines non
negabo. Haec si aliquis Indus eloquitur, aut Persa
commemorat, suae genti praecipiat, suo cardini consenescat.
Est enim illic aliter divina sapere, quibus
est aliter uti jure. Tametsi natura homines sint, tamen
ut separantur sermone, sint et ratione discreti,
 nec aliter habeatur de talibus, quorum aliter et corpus
alitur, aliter aptatur habitus, aliter species limatur
usu sumendi, aliter retinetur, forma altera etiam
plerique nascuntur, et quod loquor sint gentes enumeris.
Jam vidisti ne ergo quot Manis, Zoradis , aut
Buddas haec docendo deceperint? ad quaerenda revocemur.
VIII. Quod sumus, Justine, ab eo sumus qui omnipotens
est, et a se existens constitisse perspicitur; cui,
in quod non sit, non esse est. Adeo nec obvenit esse qui
 et praelium commoveret. Verum quod duae habentur
species, haeque contrariae vel diversae, boni malive,
solidi et inanis, excelsi et profundi, veri et falsi, lucis
ac tenebrarum, aeterni et temporalis, vitae et mortis,
et omnium contraria, non a duobus esse principiis
rerum ordo edocet et revelat. Nam si duo aeterna intueri,
eaque inimica advertere sit sentire, haec tenuisse
sub eventus est. Ipsa principia collocasse, et
formidinis trepidae anxio pavori ingenita tradidisse,
cum pugnatura regna tristis cura vexaret Parthis
licuerit fortasse, qui eventus bellantium fuerint fabulati.
Quae conditiones pactaque convenerint, qui
finis compresserit bellum, quem dominum constituit
e duobus securior casus. Sed quia utrum tractatur,
ingenito et victori, ut video, fit periculum: ergo fratres
 vincitur quod a se est, et quod sine initio est
finietur et non erit, aut jam finitum est. Evasi, respiro:
non est alter qui meus factor dicatur, aut si
adhuc periret et manet, in suis habitat regnis, et ipse
meus in hoc mundo non erit factor: isque mihi est
conditor, qui et opifex mundo: a quo casta virginitas,
gloriosus siderum chorus, sol praeclarus coelo sunt
constituta, aut supernis, ut aisse soles, navibus collocata.
Itaque exsultemus ovantes, jam non peritura
caro gratulare. A tuo enim Christo es salvatore, sive
cum in Adam es et Maria, seu cum in superioribus
sumpta vasa aeterni esse meruisti. Jam non spe promissionis
desolata, imis detrusa, defluis consenescens:
jam crucis pretio restituta, immortalitatis
gloria vestieris.
 IX. Et hoc dignum est ea, quae totum quod aeternitas
est et immensum emeat, intrata cepisti. Hic
enim jam delectat Babylonis magos ac Ctesiphonticos
cantatores secretorum suorum notare mysteriis: quorum
posse est carmini nunc suscitare spiritus, nunc
vocare. Melior vero est, et plane divinum, nostri Salvatoris
carnem sepulcris obrutam suscitasse. Non
enim ambigit quispiam mortuum fuisse quod potuit
sepeliri: et si carni desuper venienti vulneratum mors
inhaesit, in Christo caro nostra resurrexit. Quid tamen
causae erat carnem sumere, si non ipsa levabatur?
Sed si alia illa est, mortalis certe est quae recipit occidi.
Hoc immensum et inaestimabile, hominis habitasse
membris. Nisi ab aeterno esset, non esset omnipotens:
hoc eodem in aeterno esse quae contraria
 dicuntur agnosce. Eidem mori fuit, cui pater ingenitus
et aetas et aeternitas invenitur: et ut omnipotens vere
noscatur, nasci de virgine non negatur. Quid jam sit
quod omnipotens est, aeternum, infinitum, totumque;
quid, quod immensum et excelsius cuncto summo
sit, et sublimi, a quo omne quod rebus est manet ac
veniat, adverto commonitus dicente omnium salvatore,
qui se Filium docens Patrem sibi esse dignatus
est indicare? quem Deum pandens, omnia ipsum esse
etiam admiratus Jesus, quantum mensura mundi
meruit, revelavit. Ob quod unum et solum principium
Deus est, et Deus solus veritas: atque ipsa veritas
lux est, et lux semper aeterna: omneque quod verum
est solidum est, et semper est, atque perspicuum perseverat
 et manet. Quod autem a se verum est numquam
vincitur, quod solidum est inane nihil habet,
quod lux est tenebras non admittit, atque eas nescit,
ac si admittit, et in eam veniunt, sibi esse desistunt.
Magis vero aliis non sunt, quae sibi esse cessarunt.
Sin autem adhuc in suo sunt, extra hunc mundum
sunt, et cum his adhuc confligitur, estque incertum
an superentur, an vere pereant aliquando. Quod si
adhuc ambigitur, etiam mundus, aut caro, in eo non
ut ab altero esset accepit: sed de eo illi obvenisse
est, a quo et praeclarus sol mundo minister est constitutus.
Imaginans namque tenebras id esse quod
malum dicitur, capies et intelliges: non quidem accipiens
ita esse dari tenebris, ut luci esse habetur et
lumini; sed ita quod ex actu alterius, qui vere est,
 efficitur vel apparet. Est enim in rebus tam supernis,
quam aeris, atque ex his ipsis nostris, quod ex
actu alterius ut esset invenerit: ut, ex radio solis,
calor; ex flatu venti, frigus, quod ligat amnes, quod
scindit terram calore. Terra ergo ardore solis aperitur,
amnium fluenta ligantur gelu.
X. Haec quidem ita advertenda, alterius actu aliud
effici, ut in his quae sunt videre sit, quod in eis qualitate
non inest, ex actu alterius inveniat oboriri. Aliter
vero est quod e re aeterni quae est, quod totum
est alterius se datur evenire. Sunt enim tenebrae non
sistentes, non solidae, non penetrantes: sed inane
quid quod luce depereat, et esse sibi non habere cum
illa resplendet. Contigit enim his non esse lucis actu,
quia ipsae substantia non sunt, lucis substantia recipiunt
 deperire. Si ergo est tenebris a lumine deperire,
ab eodem illis advenit apparere, eo modo ut profundo
obvenit ab excelso, atque nihilo a toto. Nam
cum totum aeternum sit, tamen et nihilum est quod
nulla substantia usquam est. Excelsum enim est, sed
profundum ejus est: nam si excelsum non sit, profundum
non potest apparere. Solidum si nescias,
inane non perspicis. Sunt ergo quae substantia sunt,
sunt et quae non sua substantia utentes sunt: quia
illa sunt quae substantia sunt, ex his apparere illis
obvenit quae substantia non sunt, ut pruinae, ut gelus:
quae apparent, sed quia substantia sua non utuntur,
ex actu frigoris illis esse obvenit, fluescunt et soluta
depereunt. Et glacies tamen ex aqua est, sed aeris
rigore constringitur. Duo ergo video aquae esse, liquorem
 et gelum. Igitur substantia quod est, liquor est:
quod autem ei actu obvenit, ejus ipsius fit in glaciem
quod gelascit. Sed quia glacies ipsa substantia nulla
est, deperit et aufertur, et tamen aquae liquor manens
substantia perseverat.
XI. Et hac quidem mundana sunt: quae aut a
creatore sunt, aut natura. Verum illa superiora
postrema, atque sine initio prima, quae similitudine
carent, comparatione deficiunt, quae non
imaginum exemplo formantur, quibus nihil par est,
nihil prius: quibus ultra non potest aestimari, quae
eo solo comprehensa sunt, quod incomprehensa noscuntur,
non ea causa vel forma actum habent, atque
illa quae dicta sunt, quae mundus habet iste compositus.
 Sed ut eis est valere, quae infecta, quae ingenita,
quae infinita, quae totum sunt, ita his esse perspice
vel intende: ut sit unum et solum quod omnipotens
est, quod totius omnes habetur, quod perspicitur
infinitum, hoc est et consistit, suique solido invisibili
extans dominatur et regnat, utensque venerationis
suae admiranda substantia illo divino actu suo,
quo aut motum est, aut immotum. Verumtamen id
ipsum quod quidem est falso originem praestat ut totum:
nihilo enim, cum totum est omnipotens, per
eum obvenit ut et nihil appareat. Non enim omnipotens
ita erit totum sit, si praeter ipsum
aliud quicquam nihil erit. Ergo est quod dicitur nihil,
sed substantiam non habet: est et quod dicitur
totum, et substantiam habet. Sed ei esse est,
 illi non esse est. Deus est ergo veritas, qui totum est,
et infinitus consistit. Quia, nihilum extra totum esse
potest, recte illud, Justine, quod alocale intelligitur,
extra fines habetur, falsum dicitur: si tamen potest
ratio aliqua admittere, ut finem ubicumque intelligas
ei quem totum esse perspicis, et indagas. Etenim si
aeterno totum occupatur, nihilum ubi sit non habet:
ac si omnipotens omnia est, nihilo esse eo modo tantum
intelligetur quod est quod extra totum est, non
aliquid sit habeatur. Denique si omnipotentem ita metiaris,
ut sit tibi et alius qui non sit omnipotens, Deo
major locus dicetur, atque utroque ingentior: si propriis
regnis diversa principia ingenita utentur, atque
aemula consistunt.
XII. Hoc intelligere vel tenere aeterno omnipotente
 aliquid esse majus, incautae confusionis barbarus
sensus est: atque coaeternum esse quod bellat,
et opinari vinci alterum de aeternis, ejus est qui dicat
et ipsam lucem quocumque saeculo non futuram; id
ipsum tamen si exaudis, jam solem intelliges non
futurum. Et cum ei esse sit coepisse, si et a se exsistenti
quod periturum sit fit periculum, ergo bellat ingenitus,
ingenitumque est quod ab ingenito superatur.
Numquid audes de ingenitis quid prius coeperit aestimare?
ac de solo ordine forte dissimules, coepisseque
pariter fabuleris? Potesne majus et minus de aeternis
ingenitis arbitrari? Si tenebras anteferes, ipsis dabis
omne principium, et earum erit esse majores. Si lumen
fateris antiquius, ab eo omnia confiteris. Si
utrumque aeque coaevum perspicis, aut vinci neutro
 erit, aut manebit alteri quod unus exceperit. Et ubi
hic erit omnipotens vel aeternus? numquid in altero
ipsorum victor erit, et in pari existentia fiet causa
dissimilis, et ingenitorum bellum reget eventus, aut
suscipiet casus? Absit animae sensui advertere hunc
errorem, atque tam amentem intelligentiam confiteri
abjiciat spes humana. Unus exstat ingenitus, ab uno
domino cuncta provenerunt. Verum quod diversa
ejusdem sunt causa omnipotens invenitur ab omnibus
creaturis, et ante principia et fines.
XIII. Ita ergo ex vero quod est provenit et falso
esse, ut et umbrae de solidis. Si enim solidum non
sit, neque umbra sit. Et hoc est mysterium veri verum.
Quae enim verae sunt, ex his apparent et quae
 non sunt, ut et sibi a se sit, atque aliis ut sint fundat
ex se, non sui opera, non labore, non materia, non
natura, neque substantia. Si enim est omnipotenti
esse totum, quod extra est, ejus est. Quod si quid sine
eo obvenit, est neuter omnipotens, et actu casu principia
accedentibus crescunt minuta utique quando addita
fecerunt. Umbrae denique quae materia, quae natura
est, quae sine altero non apparet, neque habetur
in tenebris? Sed quia haec sua substantia non est, neque
a seipsa est, evanescit ac deperit, et tamen solidum,
e quo interdum umbra est, consistens suo robore
perseverat. Mirare Manis Babylon ista mysteria,
et has omnipotentis divitias: confitere nihil esse quod
non ejus sit quem aeternum venereris, quem dominum
fatearis, cui sit nihil anterius. Et quemadmodum convenit
 aliquid non ejus vel ab eo esse, ante quem
aliud nihil intendas? Sed quod turbaris anceps vagi
erroris cura sollicitus, immo vani studii labore confusus,
deceptus hebeti sensu, auspicantis animae rudimenta
majoris inquisitionis amentia sauciasti. Revoca
in prima vestigia curas indomitas, et cessa credere
unam aeternitatem duo regna sumpsisse, et se quidem,
ut ais, ipsa tentantia.
XIV. De duobus aeternis si vinci uni erit, aeternitas
praecisa residebit. Habent ergo lux et tenebrae paria,
atque in se diversa, immo contraria: potentia una
convenit, sed in altera aliquando cessabit. Jam non
eadem est, si ubicumque speratur, si alter ipsorum
ante deficiet, erit, Justine, ut fatearis unum esse principium,
si unus victor est de duobus. Certe quod intelligo
 in superioribus excelsis, et omni altitudini extremo,
nihil habitare quod malum dicatur, quod ultra
Angelos et Archangelos humanae devotionis pavens
veneratio suspicatur. Sacrilegum est eloquium
malum in talibus habitare, aut si ei illic est sedes, et
ipse creator accipitur, creaturae omni, et ipsi soli
diabolus dominatur. Si enim coaeternus est, ibi
est, aut si ibi non est, in suo nescio quo regno est.
Credo alterum non habet solem, non coelum, non
mundum, non lucem, non veritatem. Et si ei ipsi
alibi regnum est, nihil commune ejus est nobis: aut
si in hoc mundo est, jam victus est, jam sole est, jam
non habet vires. Quod si fateris, intelligis ipse hoc
dici non posse principium, quod dominanti perspicis
captivatum. Numquid convenit rebus duo esse summa,
 duo ima, duo infinita? Infinita duo dici non possunt,
quia ubi alter incipit, est finis alterius: summum
autem ideo est, si ultra eum nihil est, atque ita
imum, si intra eum nihil est totumque tunc habetur,
quando aliud non habetur. Hoc si unus et solus Deus
est, summus, infinitus, ac totum, atque omnipotens,
atque omnitenens, ipse principium unus et solus est.
XV. Ne perturberis, ne anxius tam venerandi
veri admiratione territus obstupescas et caeceris,
eo quod de bono auctore malum non potest oboriri.
Recte in creaturis ista percontor, ut quae creata
sunt aliud ex se quam ipsa sunt non emittant, ut
amarum de dulce, ex igni aqua, ex umbra inferi
partus, ex ligno homo, ex incarneo caro, et alia
 quaeque omnis mundus enumerat. Verum omnipotenti
haec adscribi non possunt. Est disciplina ut
lex ei sit quid ex eo esse possit, quid non possit,
quid ab ipso, quid per ipsum. Recte ista colligis et
astringis, si omnipotentem minime confiteris. At si
sparsa per totum ejus virtus est et aeternitas, neque
ei ut esset ex altero obvenit, utique omnia aut ab eo
aut de eo, aut per eum, aut obveniunt, aut creantur.
Ideo ergo et malum ab eo ut esset accepit. Malum
tamen hoc quod daemon dicitur; caetera enim si qua
sunt quae malum dicas, substantiam non habent,
aut naturam. Daemon autem nunc bonus, nunc malus,
Angelica creatura consistit, sicuti docet Attici oris
expressio, dicentis: ΑΓΑΘΟΣ ΔΑΙΜΩΝ, et ΚΑΚΟΣΔΑΙΜΩΝ.
Et eum ipsum bonum esse, qui κακὸς dicitur post dicemus.
 Reliqua autem quaeque malum dicis, si errorum
vitia conquiescant, nascendi originem non habebunt.
XVI. Ne sane conteris mali impulsu esse qui in
vitia ire praecipitet, quasi existentis alicujus, aut
orti factive substantia. Anima est, quae in libertate
consistens, dominationem sibi concessam liberi
arbitrii licentia violavit. Cupiditate et concupiscentia
curiosa potius decipitur quam superba. Deinde
duarum substantiarum dominum nobis esse dominantem,
aut geminae vel potius multiformis naturae
humana regna innumeris gentibus dominantur.
Ita enim delectaris exemplis, ut diligas aeterna perpetua
per mortalia et caduca perspicere. Carnem
negas in Christo, et hominem confiteris: natum non
vis, et vixisse non abnuis: occisum a Judaeis clamas,
 et quod vulneratum est aestimas non fuisse. Ita mortua
membra asseris damnatorum dextra laevaque
cruciatorum, ut in ipsius Christi est impletus interitus:
et verum hominem carne non vis, ubi veram
invenis sepulturam. Ecce, Justine, quod vere est,
non fuisse conaris asserere, et quod non est nec
fuit, persistere niteris approbare. Sed te ipso commonitus
praeceptore constanter eloquor: Mori aeterno
possibile fuit; carnem non fuit habere possibile?
Possibile ei et firmasse quod non erat; non fuit possibile
duas naturas mundo concedere, lucis et tenebrarum?
Dominus contrariorum origo virtute non
esset, qui sibi ut esset ex se est? Cessa, Justine,
cessa istius vanitatis barbariem diligenti cura captare,
et Romanus vir a Persico vel Armenorium sacrilegio
 nitere removeri. Nequaquam enim convenit
tenebris, aut diabolo auctoribus Mani in vitae aeternae
gloria regnis verae lucis habitare. Et cassum nunc
usque jugi inedia inimicae, ut ais, carnis membra
tenuasti, censens ipse animae officere meritis ac naturae
pasti corporis succos, ad pinguedinis distentae
grassamina, atque ipsorum abdominum mole praegravari,
si post hunc jejuniorum laborem ad creatorem
tuum, quem ais aut diabolum, aut exteriores
tenebras, reverteris. Melius arbitror ac plane pronuntio,
Deum omnipotentem tuum conditorem esse
fatearis, ut vere templum Dei sis, sicut Apostolus
eloquitur Paulus dicens: Vos templum Dei estis, et spiritus
Dei habitat in vobis (I Cor. III, 16). Quod si hoc honore
 viduaris, ut neque templum Dei sis, neque spiritus
ejus habitet in te, Christus non Salvator hominis
venit, sed abactor: quod quidem dicere prohibet
fas divinum, et majestatis ejus aeternitas non admittit.
Si enim templum ejus non sumus, neque spiritus
ejus in nobis est, quid ei et nobis est? Si enim ejus
 sumus, utroque ejus sumus, et anima et corpore,
et est illud verum ac catholicum sancto ore prolatum
Omnia in omnibus Deus (I Cor. XV, 28): qui unus et
solus principium est, omnipotens sine initio, et universi
totum, infinitus per omnia. Cui est honor et
gloria.