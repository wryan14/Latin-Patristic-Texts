TRACTATUS I. DE  LAZARO.

(Gall. t. V, p. 96.)  TRACTATUS I. DE  LAZARO.

(Gall. t. V, p. 96.)  Grandi, fratres, stupore grandique miraculo per

ambiguas curas hinc inde in concavo vertiginis 

sinu pronis fluctibus torqueor. Lazarus mortuus est,

Deo hic familiaris , ut ferunt, teste Evangelio apud

 Joannem (Joan. II, 24), cum quadragenariae  voluntatis

gestu carnis detrimenta pensasset. Nam sub

occasu jam propero, quod terrenis artubus debebatur,

hoc est ipsi humo  magis, quam homini, ut

nobis ipsis juxta librum Genesis (Gen. I), optimus

luti  liquor in causa est, longe alibi Christo censore,

 dum Judaeae finibus salutaria foeneraret, sepultus

est et humatus: hoc est, ut inciperet esse quod fuerat,

lutum scilicet; dum desinit esse quod erat, forma

vel fabula. Hic quippe per graves tenebrarum globos

et nigri horroris umbracula, hoc est per quatuor dierum

circulos, succidua incrementi et decrementi vicissitudine

renascentes, octo (ut ita dixerim) cum 

caerulis noctibus dies pendulo mandibularum rictu,

elisis in ore dentibus, foetido ore sic jacuit. Vere

quia de terrena labe confectus, putris gleba marcesceret;

et nervorum traduces cum corporis qualitate

miserabili taho infelix sepultura damnaret. Contractis

igitur membris inter jejunas et numerabiles costas

pellis tetra distenditur, et humoris rivus qui de gurgite

viscerum relaxatur, foetenti jam sentina per solum

 cadaveris teter et caeruleus labebatur. Heu quando

non poterat cadaver quatuor diebus, et quatuor noctibus

per totum oris, fellis et  phlegmatis flumina

sentinarum, corruptis artubus foetentia pulmonis spiramenta

conflare? cum ipsa etiam rosa pudoris et

venustatis fragranti folio in suo sibimet parato balsamo

(ut ita dixerim) pretiosior, contra si fuerit de

rosario falce pollicis vellicata, marcenti morte tristis

albescat, ita ut  et colore floris careat, et odore?

Aqua ipsa, si de flumine rapta sit in quo vivit, perit,

natura dum desinit esse quod vixit. Mox ergo, quia

elementi sui, dum rapitur, substantia caret; ubicumque

jacuerit, limum liquor  abducit: mox et

foetore sordescit. Nemo ergo mirari debet, si 

hominis, quem spiritus sapientiae sale conditum redolenti

 aura servaverat, et ex coeli suavitate anima  vivacitate

nectarea, et balsami generositate melliflua 

rexerat, ne fieret divortio recedentis spiritus lutea moles

 et pigra glebositas, caduca linea defunctorum

repugnantibus fabricae qualitatibus, corpus omne ad

foetoris maculam sui de putredine  relaxetur.

 Inde est, quod per  distantiam rerum in unam

glomerationem compacta omnis membrorum natura

torpescit. Recedente igitur anima quae corporis

floriarium recolebat, tota materies liventi gena in

putredinem relaxatur; et pro voce cadaveris nigri

fellis teter  mortui foetor hauritur. Terra igitur,

humore, frigore et calore composita corporis fabrica,

quae quatuor partes  semper sibimet repugnantes

corpus criminum in procella subvertunt (calor frigus

non amat, et frigus calore torquetur, contraria contrariis

mancipantur: terra nimio humore vitiatur, et

humor de terra sordescit) his quadriformibus elementis

in unum quadripartita mole constantibus ,

dissociato per divortium mortis auriga, qui quatuor

istis partibus loca dederat, ne quisquam  mobilitatem

 sui vehementius tolleret, et dominante flagro

divisis in unum concordanti junctura finibus agitabat

; hae, inquam, quatuor partes, recedente anima,

in globum corporis viduati, excusso societatis

auctore, miscentur. Sed quia istum juvenem (Lazarum

loquor) Dominus in saeculo dilexerat, praescius

futurorum Apostolis suis dormisse Lazarum dixit

(Joan. XI, 11 et seqq.), quem promisit, si ad illam civitatem

accederet, protinus excitandum.  Hunc

ergo Lazarum, cui liventi errante connixu per caerulas

venas membra tabuerant, quem loculatum in

specu incisae rupis, immani objectus ex pondere lapis

perenni valva, gravis libra detruserat, resurgere 

posse, si ista crederent, sacratissima vera Dei pietas

intonabat. Mox sorores constipatae  turba, ejulatu,

 aestu, jejuniis, lacrymarum ubertatibus ebriatae, Dei

genibus stratu totius corporis miserandae jactantur, et

hebraeas voces  graecessando fractis in unum singultibus

mixtas Salvatoris in laudibus expiabant.

Quantus illic, rogo vos, populi festinatus? Quae spectantium

turba? Qualis tanti miraculi potuit esse concentus,

ubi essent plangentes puellae, mortuus frater,

et Christus hominem promitteret excitandum? Convenerunt

(credo) ad hoc spectaculum servandae memoriae

sempiternum milites, Judaei, gentiles, proselyti,

clarissimi senatores, nobiles judices , servi, et

omnis pene civitas certatim occurrit, ut viderent, an

 resurgere possit Lazarus, cujus foetor  jam longius

de sepulcro populos feriebat. Quo viso, tota civitas

mirabatur. Qualis illic eras, Christe Jesu? quam croceus,

quam decorus, fonte purior, nive candidior,

sole candentior, et luna species clarior? Heu me,

quid interrogo, quem tunc videre non merui? Nunc

tamen, quis quantusve sis pietate, cognovi. Ecce inter

haec Jesus Christus Salvator humani generis flevisse

narratur (ibid. 15) . Age, age, Potami, servus

Dei vivi: si aliquid praevales, de laudibus Domini vel

pauca narrato. Flebat Deus mortalium lacrymis excitatus;

et cum Lazarum potestate sua fretus mortis

de vinculo revocaret, praestabat pietatis officium solatio

lacrymarum. Flebat Deus non quod ante se mortuum

periisse cognosceret, sed quod sororum  fletus

 temperaret. Flebat Deus, quod eos quibus omnia

donaverat et in potestatem redegerat, paradiso etiam,

floribus et liliis sine ullo labore praeposuerat, diabolus

docendo peccatum de omnibus pene  fecit

extorres. Flebat Deus, quod eos quos fecerat innocentes,

diabolus per malitiam fecit inveniri nocentes.

 Heu tenuis aura de coelo corpus quod rexeras,

succiduis artibus deserebas. Sed non te, Pater,

non Filius aliquando despexit. Pro tua morte factus

est et Christus ipse mortalis. Harum ad lacrymas, 

et sparsam crinis miserandi caesariem Salvator pietate

commotus, fletus fletibus  recontrabat. Et quia

ipse sororum fletibus  movebatur, lacrymis filii

sui Salvatoris nostri inter ipsos coelos  ejus paternitas

 flectebatur. Mox ergo Jesus Christus ad sepulcrum

Lazari accessit. Statim jussione ejus revolvuntur

saxa; secretarium patescit horroris. Curiosi

affatim in specum gementium populorum oculi 

mittebantur. Visus est Lazarus tecta facie, manibus

pedibusque constrictus: et ad documenta virtutum 

ipse se mortuus, et adhuc pedibus vinctus, ut Christus

jusserat, suis manibus resolvebat. Quae, rogo vos,

fratres , illic voces? Quae pressura videntium?

Quam curiosa mirantium lumina? Qualis in cervicibus

praevenientium multitudo pendebat? Qui fletus? quae

gaudia? quale murmur? quam novum et coeleste miraculum?

Mors vincitur, homo redditur, infernorum

catenae franguntur, et post quatriduum Lazari lingua

movetur, manus officio praeparantur, oculi suis in orbibus

 currunt, vestigia gressibus explicantur, auribus

renovatur auditus, acies dirigitur in parentes, cognatio

redivivis obtutibus  numeratur, frigida poscitur,

non respuitur panis, domus petitur, Christi miracula

referuntur .