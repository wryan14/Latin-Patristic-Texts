SENTENTIARUM LIBER PRIMUS

CAPUT PRIMUM.
Quod Deus incommutabilis, summus et aeternus
existat.

 

(S. Gregor., Moral. lib. XII, c. 33, n. 38.) Solus
Deus in semetipso incommutabilis est, quia solus habet
immortalitatem: de quo per Jacobum dicitur:
Apud quem non est transmutatio, nec vicissitudinis
obumbratio (Jac. I, 17): ac per hoc quia in Deo mutabilitas
non venit, nulla ejus lumen umbrae vicissitudo
 intercidit. Quid mutabilitas rerum nisi mors
quaedam est? Quae dum rem quamlibet in aliud immutat,
quasi occidit quod fuerat ut incipiat esse
quod non erat; nam de incommutabili Deo scriptum
est: Qui solus habet immortalitatem [Edit., immutabilitatem]
et lucem habitat inaccessibilem (I Tim. VI, 6).
 Sancti omnes per naturam in semetipsis propriam
stabilitatem non habent. Sed dum immutabili veritati
studiose semper inhaerere desiderant, inhaerendo
agunt, ut immutabiles fiant; cumque ad hanc toto
affectu se tenent, quandoque accipiunt ut supra semetipsos
ducti vincant hoc quod in semetipsis mutabiles
exstiterunt. (Mor. XI, 29, n. 41.) Cum sit naturae
incommutabilis Deus, in ira judicii perturbabilis
non est. Sed plerumque humano verbo motus
Dei dicitur ipsa rectitudinis ejus districtio, qua humana
pravitas feritur, sicut per beatum Job dicitur:
Statim ut se commoverit, turbabitur [Edit., turbabit
vos], et terror ejus irruet super vos (Job. XIII, 11).
Deus omnipotens, quamvis ipse sit aeternitas, qualiter
tamen sit ipsa aeternitas ignoratur. (Mor. XVI,
 43, n. 54.) In hoc namque quod de divinae naturae
potentia audimus, ea nonnunquam cogitare consuevimus
quae per experientiam scimus. Omne quod
coepit et desinit, initio et fine concluditur. Quod si
mora aliquantula differtur ut finiatur, longum dicitur.
In qua videlicet longinquitate cum quisque
mentis oculos reducit retro per memoriam, tendit
ante per exspectationem, quasi per spatium temporis
dilatat in mente. Cumque audit aeternitatem Dei,
 humano more intendenti animo longa vitae spatia
proponit, in quibus metiatur semper; et quid abiit
retro quod retineatur in memoria, aut [Edit., et]
quid ante restat quod exspectetur ex intentione,
 humanae fragilitatis animus nequaquam comprehendere
valet. (Num. 55.) Quoties in aeternitate praeterita
aut futura tempora cogitamus, aeternitatem
necdum cognovimus. Ibi quippe est quod nec initio
incipitur, nec fine terminatur, ubi nec exspectatur
quod veniat, neque percurrit quod debeat recordari.
Est unum quod semper est . Quod et si nos et angeli
Deum cum initio videre incipimus, esse tamen
hunc sine initio videmus, ubi sic semper sine fine
esse est, ut nunquam se animus tendat ad sequentia,
ac si multiplicentur universa quae sunt et longa
 fiant. Per prophetiae Spiritum dictum est: Domine,
qui regnas in aeternum, et in saeculum saeculi, et adhuc
(Fortasse Exod., XV, 18. Vid. edit. nov.), more
sacri eloquii humano modo Spiritus hominibus est
locutus, ut ibi adhuc diceret ubi exspectatio non
inesset. Adhuc diceret ubi exspectatio non
inesset. Adhuc enim aeternitas non habet quae semper
esse habet. In qua nulla pars suae longitudinis
praeterit, ut pars alia succedat. Sed totum simul esse
est, ut nihil deesse videatur quod non cernat. In
qua omne quod est, animus videt, et tardum non
esse, et longum esse. Scriptum est: Dixit Dominus
ad Moysem: Ego sum qui sum, et dices filiis Israel:
Qui est misit me ad vos (Exod. III, 14). [In Ezech.,
lib. I, hom. 2, n. 20.] Esse etenim Dei est aeternum
hunc atque incommutabilem permanere. Nam omne
 quod mutatur desinit esse quod fuit, et incipit esse
quod non fuit. Omnipotentis Dei esse est dissimiliter
nunquam esse. Solus quippe veraciter est qui solus
incommutabiliter permanet. (Lib. XVIII Moral.,
50, n. 82.) Omne quod modo sic, modo aliter est,
juxta non esse est. Permanere enim in statu suo
non potest. Atque aliquomodo ad non esse itur, dum
ab eo quod fuerat ad aliud per momenta temporum
ducitur. Ut ergo in participatione illius essentiae aliquid
 simus, cognoscamus nosmetipsos quia prope
nihilum sumus. (Moral. IV, 32, n. 65, 67.) Maxima
virtus est ad illud cui nihil venit, nihil praeterit,
gaudium aeternitatis anhelare. Quod nimirum Veritas
semper esse suum, ut nobis utcunque infunderet,
Mose mediante, ut supradictum est, insinuat dicens:
Ego sum qui sum, et haec dices filiis Israel:
Qui est misit me ad vos (Exod. III, 14). Cum Dei incommutabilem
situm aeternitatis Psalmista aspiceret,
dixit: Tu idem ipse es, et anni tui non deficient
(Psal. X, 28). Hunc electorum locum esse denuntiat,
dicens: Filii servorum tuorum inhabitabunt
ibi (Ibid. 29). Deus summus, aeternus atque incommutabilis,
qui sine situ omnia continet, nobis ad se
venientibus locus non localis manet. Quem locum
 dum pertingimus, etiam ipsa in hac vita mentis nostrae
tranquillitas, quanta fuerit perturbatio videmus.
Quia etsi jam justi in pravorum comparatione quieti
sunt, in aestimatione tamen quietis intimae omnimodo
quieti non sunt.

[CAPUT II]
De immensitate vel omnipotentia Dei.

(Lib. II in Ezech., homil. 5, n. 10, 11.) Omnipotens
Deus in semetipso habet sine mutatione mutabilia
disponere; sine diversitate sui diversa agere;
sine cogitationum vicissitudine dissimilia formare.
Longe ergo dissimiliter operatur dissimilia nunquam
sibi dissimilis Deus, qui et ubique est, et ubique
totus est. Scriptum est: Coelum mihi sedes est, terra
autem scabellum pedum meorum (Isai. LXVI, 1). Rursumque
 scriptum est: Coelum metitur palmo, et terram
pugillo concludit (Isai. XL, 12). Ex qua re considerare
necesse est, quia is qui coelo velut sedi praesidet,
et super et intus est. Et qui coelum palmo et
terram pugillo concludit, exterius, superius et inferius
est. Ut indicaret omnipotens Deus interiorem
se esse et superiorem omnibus, coelum sibi sedem
esse perhibuit. Ut ergo se ostenderet omnia circumdare,
coelum metiri palmo, et terram se asserit
pugillo concludere. (Aug. in Specul., c. 23.) Deus
omnipotens ipse est interior et exterior, ipse inferior
et superior: regendo superior, portando inferior;
replendo interior, circumdando exterior.
Sicque est intus ut extra sit, sic circumdat ut penetret;
sic praesidet ut portet, sic portat ut praesideat.
 Intelligamus omnipotentem Deum intra omnia, sed
non inclusum; extra omnia, sed non exclusum.
Ideo interiorem ut omnia contineat, ideo exteriorem
ut immensitate sua omnia concludat. Per id ergo quod
exterior est, ostenditur esse creator; per id vero
quod interior, gubernare omnia demonstratur. Ac
ne ea quae creata sunt sine Deo essent, Deus est intra
omnia: verum ne extra Deum esset, Deus exterior
est, ut omnia concludantur ab eo. Non ideo
coelum et terram implet Deus, ut contineant eum,
sed ut ipsa potius contineantur ab eo. Nec particulatim
Deus implet omnia; sed cum sit unus, ubique
tamen est totus. (Apud Isidor., lib. I Sent., c. 2.)
 Omnipotens Deus cuncta potestatis suae immensitate
concludit, nec evadendi potentiam ejus quisquam
aditum invenire poterit, quia ille omnia circumquaque
constringit. Intra divini imperii [Ed., judicii]
omnipotentiam cuncta coarctantur; sive quae continenda
sunt ut salva sint, sive quae amputanda sunt
ut pereant; nullatenus ergo dicimus effugere posse
Deum quempiam. Qui enim non habet placatum,
nequaquam evadet iratum. De consummatione alicujus
facti dicitur perfectio: Deus autem qui non
est factus, quomodo est perfectus? Sed hunc sermonem
de usu nostro sumit humana inopia sicut et
reliqua verba: quatenus id quod ineffabile est, utcunque
dici possit: quia de Deo nihil digne humanus
sermo dicit. Non ita putandus est esse in omnibus
 Deus, ut unaquaeque res pro magnitudine portionis
suae capiat eum, id est, maxima majus, et minima
minus, dum sit potius ipse totus in tota, ipse
totus in omnibus, sive omnia in ipso. Dum localis
non sit Deus, localiter tamen in suis ambulat sanctis,
dum de loco in locum praedicatur ab eis. Nam
Deus, qui nec loco movetur, nec tempore, in servis
tamen suis et tempore et loco movetur, quoties ab
eis praedicatur.

[CAPUT III]
De eo quod invisibilis vel incircumscriptus sit Deus.

(Lib. XVII Moral., c. 27, n. 32.) Omnipotens Deus
nequaquam claritate ab inferioribus cernitur, quia
in superioribus dominatur. Scriptum quippe est:
Caligo sub pedibus ejus. Ascendit super cherubim et
 volavit (Psal. XVII, 10, 11). Cherubim quippe plenitudo
scientiae dicitur. Proinde super plenitudinem
scientiae ascendisse perhibetur et volasse, quia majestatis
ejus celsitudinem scientia nulla comprehendit.
Volavit omnipotens Deus, quia longe in altum
ab intellectu nostro sese rapuit. Volavit super pennas
ventorum, quia scientiam transcendit animarum.
Dum caligine nostrae infirmitatis obscuramur,
per ignorantiam nostram nobis absconditur Deus,
ne a nobis modo in aeterna et intima atque incircumscripta
claritate videatur, sicut scriptum est:
Posuit tenebras latibulum suum (Ibid. 12). [Moral.
XXIII, c. 19, n. 36.] Quomodo videre possumus incircumscriptam
omnipotentiam, quam nequaquam
comprehendere valemus? Est autem quod de usu
 carnis trahere ad sensum spiritus debeamus. Nam
si quis in tenebris clausis oculis jaceat, atque ante
eum subitum lucernae lumen erumpat, clausi ejus
oculi ipso adventu luminis feriuntur, ut patescant.
Cur ergo turbati sunt, si clausi nihil viderunt? nec
tamen perfectum aliquid fuit quod videre clausi potuerunt;
nam si perfecte totum vidissent, cur aperti
quaererent quod viderent? Cum de incomprehensibili
Deitate intueri aliquid conamur, eo ipso quod
fulgore admirationis percutitur animus, et quasi videt
quod videri non valet, velut in tenebris positus
vim lucis oculis clausis videt. (Moral. V, 7, n. 12;
XXVI, 12, n. 17.) Auctor noster omnipotens Deus a
 nobis lucem suae visionis abstulit, et sese nostris
oculis quasi in tenebrarum latibulo abscondit. Deum
adhuc videre non possumus; sed jam ad ejus visionem
tendimus, si eum in his quae fecit miramur.
Ejus ergo vestigia creaturam dicimus, quia per haec
quae ab ipso sunt, sequendo imus ad ipsum. Unde
Paulus ait: Invisibilia ejus per ea quae facta sunt intellecta
conspiciuntur, sempiterna quoque virtus ejus,
et divinitas (Rom. I, 20). Menti humanae peccato
suo exterius sparsae necdum Deus qualis sit interius
innotescit. Sed dum facturae suae decus foris proponit,
quasi quibusdam nobis nutibus innuit, et quae
intus sequamur ostendit.

[CAPUT IV]
De Deo Patre omnipotente.

 Divinitatis incomprehensibilia sacramenta ab infirmitatis
nostrae cognitione disjuncta sunt, ejusque
potentia creatura transcendit naturam, quia celsitudo
divinitatis nec coepit esse, nec desinit, nec per initium
nascitur, nec termino coangustatur. Deus Pater
omnipotens Filium suum sine tempore genuit. (Moral.
XXIII, c. 19, n. 36.) Et quis digne fari queat illam
ineffabilem nativitatem, quod de aeterno natus est
coaeternus; quod existens ante saecula genuit aequalem;
quod gignente natus posterior non est? (Lib. II
in Ev., hom. 25, n. 6.) Quae videlicet nos mirari possumus,
sed intueri minime valemus. Illius autem nativitatis
vim jam mirari posse, aliquatenus videre est.
Qui Patre Filium minorem putat, Patri specialiter
 derogat, cujus sapientiam esse ei inaequalem fatetur.
Quis enim homo potens aequanimiter ferret, si quis
ei diceret: Magnus quidem es, sed sapientia tua te
minor est? Ipse omnipotens Dominus dicit: Ego et
Pater unum sumus (Joan. X, 30). Et rursus ait: Pater
major me est (Joan. II, 51). De quo etiam scriptum
est, quia subditus erat parentibus suis (Luc. II, 51).
Quid ergo mirum, si ex humanitate sua minorem se
Patre asserit in coelo ex qua subjectus erat etiam
parentibus in terra? Omne quod loquimur transit,
quod scribimus permanet. Lingua Patris scribae calamus
dicitur (Psal. XLIV), quia ab eo est Verbum
illius coaeternum ac sine transitu generatum. Ex
persona Dei Patris David propheta ait: Ex utero ante
luciferum genui te (Ps. CIX). [Ex Dial. Aug. ad Oros.,
 quaest. 1.) Non quod Deus Pater uterum habeat sicut
nos, aut corporeus esse credendus sit; sed per uterum
substantiam intelligi voluit, de qua natus est
Filius. Quod est Pater, hoc genuit: Deus Deum, lux
lucem, aequalem sibi Deum de Deo, Verbum apud
Deum, Verbum Dei per quod facta sunt omnia. Lumen
de lumine, coaeternum illi qui genuit, et unum
cum illo qui genuit. Ac per hoc Deus Pater non de
nihilo, neque de aliqua substantia, sed de se ipso
genuit Filium coaeternum. (Aug. Dial. de Unit. S.
Trinit.) Pater, et Filius, et Spiritus sanctus, nomina
sunt appellativa. Licet Pater ad Filium, Filius ad
Patrem dicatur, relativa haec nomina nuncupantur.
Deus autem nomen est proprium Patri, et Filio, et
Spiritui sancto, sicut scribitur in psalmo: Secundum
 nomen tuum Deus, ita et laus tua in fines terrae (Psal.
XLVII, 11). Ergo appellativa nomina Pater, et Filius,
et Spiritus sanctus, proprium vero Deus, Deus, et
Deus. Scriptum est: Audi Israel, Dominus Deus tuus,
Deus unus est (Deut. VI, 4). In hoc testimonio trinam
taxationem Dei univit. Dominus, inquit, Deus, et
Deus. Habes denique quid Pater, quid Filius, quid
Spiritus sanctus sit. Et mox intulit, unus est, qui est,
in trinitate personarum unus Deus.

[CAPUT V]
De Filio Dei Patris.

(Moral. lib. XXIX, c. 1, n. 1; lib. XXX, c. 23, n. 68.)
Dominus Jesus Christus in eo quod virtus et sapientia
Dei est, de Patre ante tempora natus est; vel potius,
quia nec coepit nasci, nec desiit, dicamus verius,
 semper natus. Non autem possumus dicere, semper
nascitur, ne imperfectus esse videatur. At vero, ut
aeternus designari valeat et perfectus, semper dicamus
et natus: quatenus et natus ad perfectionem
pertineat, et semper ad aeternitatem; ut quocunque
modo illa essentia sine tempore, temporali valeat
designari sermone. Redemptor noster in illa nativitate
divina ab humano genere cognosci non poterat;
proinde in humanitatem venit ut videretur, videri
voluit ut imitaretur. Filius Dei Patris omnipotentis,
juxta quod Deus est, cum Patre dat omnia; juxta id
vero quod homo est, a Patre accepit inter omnia,
sicut scriptum est: Potestatem dedit ei, et judicium
facere, quia Filius hominis est (Joan. V, 27). Et rursum
scriptum est: Sciens quia omnia dedit ei Pater
 in manus (Joan. XIII, 1). Vel sicut ipse dicit: Omne
quod dat mihi Pater ad me veniet (Joan. VI, 37).
[Lib. I in Ezech., hom. 8, n. 3.] In Scriptura sacra
aliquando Deus nuncupative, aliquando vero essentialiter
dicitur. Nuncupative dicitur, sicut scriptum
est: Ecce constitui te Deum Pharaonis (Exod. VII, 1).
Et sicut Psalmista ait: Deus stetit in synagoga deorum,
in medio autem deos discernit (Psal. LXXXI, 1).
Essentialiter Deus dicitur, sicut ipse ad Mosem dicit:
Ego sum Deus Abraham, et Deus Isaac, et Deus Jacob
(Exod. III, 6). Unde Paulus apostolus volens nuncupativum
Dei nomen ab essentiali discernere, ait:
Quorum Patres, et ex quibus Christus secundum carnem,
qui est super omnia Deus benedictus in saecula
 (Rom. IV, 5). Nuncupativus enim Deus inter omnia,
essentialis autem Deus super omnia. Paulus apostolus,
ut ostenderet Christum naturaliter Deum, non
hunc Deum tantummodo, sed Deum super omnia
nominavit; quia et justus quilibet Deus est, sed super
omnia non est. Christus autem Deus est super omnia,
quia naturaliter Deus est. (Lib. XXIX Moral., c. 1, n.
1.) Natus Filius ex Patre sine tempore, ex matre
nasci dignatus est in tempore, ut per hoc quod ortum
suum inter initium finemque concluderet, humanae
mentis oculos ortum, qui nec initio sumitur, nec fine
angustatur, aperiret, (Lib. I in Ezech., homil. 2, n. 7.)
Brachium Domini Filius dicitur, quia per ipsum
omnia facta sunt. De quo etiam Psalmista ait: Fiat
manus tua, ut salvum me faciat (Ps. CXVIII, 173).
 Manus quippe Dei quae per divinitatem non est facta,
sed genita, per humanitatem facta est, ut humani
generis vulnera sanaret. (Ibid., n. 37.) Omnipotens
Deus Filius Patris angelis atque archangelis, omnibusque
virtutibus praesidens, velut electri similitudine
unus ex utraque, et in utraque natura, et Deus
permansit cum Patre, et ad redemptionem nostram
factus est mortalis cum homine. (Lib. XXX Moral.,
c. 4, n. 17.) Omnipotens Deus Filius Patris discipulis
suis palam de Patre annuntiare se asserit, quia
per patefactam tunc majestatis suae speciem, et quomodo
ipse a gignente non impar oriatur, et quomodo
utrorumque Spiritus utrisque coaeternus procedat,
ostendit. (Lib. II in Ezech., homil. 8, n. 20.) Fons
occultus est Unigenitus Patris invisibilis Deus. Fons
 vero patens est idem Deus incarnatus. Qui fons patens
recte domus David dicitur, quia ex David genere
noster ad nos Redemptor processit. (Lib. XXXI Mor.,
cap. 26, n. 51.) Redemptoris nostri spiritus in ejus
naribus esse dicitur: ut videlicet scientia illius esse
in praescientia designetur, quia quaecunque se scire
in natura humanitatis innotuit, haec nimirum ante
saecula ex divinitate praescivit. Qui unde spiritum in
naribus habuerit, mox Isaias propheta subjungit,
dicens: Quia excelsus reputatus est ipse (Isai. II, 22).
Ac si diceret: In inferioribus ventura praesciit, quia
ad ima de coelestibus venit. (Lib. XIII Mor., c. 24,
n. 27.) Testis Filii Deus Pater est, de quo ipse in
Evangelio dicit: Et qui misit me Pater, ipse testimonium
 perhibuit de me (Joan. V, 37). Qui recte etiam
conscius dicitur, quia una voluntate, uno consilio
Pater cum Filio semper operatur. Cujus etiam testis
est quia nemo novit Filium nisi Pater.

[CAPUT VI]
De Spiritu sancto.

(Lib. V Moral., c. 36, n. 65.) Sanctus-Spiritus de
Patre et Filio coaeternus procedens, tenuiter notitiae
nostrae infirmitatis infunditur. Qui tamen super apostolos
veniens [per exteriorem sonum tanquam per
vehementem spiritum] demonstratur, cum dicitur:
Factus est repente de coelo sonus tanquam advenientis
spiritus vehementis (Act. II, 2). Angusta est omnis
creatura Creatori, per eumdem Spiritum qui nihil in
 se vel juxta se aliud nisi semper se habet. Et quid est
nobis semper in praesenti quaerere, nisi ad illud cui
nihil venit, nihil praeterit, gaudium aeternitatis anhelare?
Spiritus sanctus cum se notitiae humanae infirmitatis
insinuat, et sonitu vehementis Spiritus, et
voce aurae lenis exprimitur; quia videlicet veniens,
et vehemens est, et lenis: lenis, quia notitiam suam,
quatenus nosci utcunque valeat, nostris sensibus
temperat: vehemens, quia quantumlibet hunc temperet,
adventu tamen suo infirmitatis nostrae caecitatem
illuminando perturbat. (Lib. II in Evang., homil.
30, n. 7.) De Spiritu sancto scriptum est: Spiritus
ejus ornavit coelos (Job. XXVI, 13). Ornamenta enim
 coelorum sunt virtutes praedicantium: quae videlicet
ornamenta Paulus enumerat, dicens: Alii datur per
Spiritum sanctum sermo sapientiae, alii sermo scientiae
secundum eumdem spiritum: [alteri fides in eodem
spiritu:] alii gratia sanitatum in uno spiritu: alii
operatio virtutum: alii prophetia: alii discretio spirituum:
alii genera linguarum: alii interpretatio sermonum.
Haec omnia operatur unus atque idem Spiritus
dividens singulis prout vult (I Cor. XII, 8). Quot ergo
bona sunt praedicantium, tot sunt ornamenta coelorum.
Verbo Domini coeli firmati sunt, et spiritu oris
ejus omnis virtus eorum (Psalm. XXXII, 6). Verbum
enim Domini Filius est Patris. Sed eosdem coelos,
videlicet sanctos apostolos, ut tota simul Trinitas
ostendatur operata, repente de sancti Spiritus divinitate
 adjungitur: Spiritu oris ejus omnis virtus
eorum. Sanctorum apostolorum virtus de Spiritu
sancto sumpta est, quia mundi hujus potestatibus
contraire non praesumerent, nisi eos sancti Spiritus
fortitudo solidasset. (Ibid., n. 6.) Libet oculos fidei
in virtutem opificis hujus attollere, atque sparsim
Patres Testamenti Novi et Veteris considerare. Ecce
apertis oculis, David, Amos, Danielem, Petrum,
Paulum, Matthaeum intueor, et sanctus iste Spiritus
qualis sit artifex considerare volo. Implet Spiritus
sanctus citharistam puerum, et psalmistam facit
(I Reg. XVI, 18). Implet pastorem armentarium sycomoros
vellicantem, et prophetam facit (Amos. VII,
14). Implet abstinentem puerum, et judicem seniorum
facit (Dan. XIII, 46). Implet piscatorem, et praedicatorem
 facit (Matth. IV, 19). Implet persecutorem,
et doctorem gentium facit (Actor. IX, 1). Implet
publicanum, et evangelistam facit (Luc. V, 27, 28).
O qualis est artifex Spiritus sanctus! nulla quippe ad
docendum mora agitur, in omne quod voluerit.
Mox ut tetigerit mentem docet, solumque tetigisse
docuisse est. Nam humanum animum subito ut illustrat,
immutat: abnegat hunc repente quod erat, et
exhibet quod non erat. (Lib. XXX Mor. c. 4, n. 17.)
Aperte post hanc vitam videbimus quomodo Filius
gignenti Patri non impar oriatur, et quomodo utrorumque
Spiritus utrique coaeternus procedat; quomodo
hoc quod oriendo est ei de quo oritur subsequens
non est; quomodo is qui per processionem
producitur, a proferentibus non praeitur. Aperte igitur
 tunc videbimus quomodo unum divisibiliter tria
sint, et indivisibiliter tria unum.

[CAPUT VII]
De Trinitate et unitate Deitatis

(Lib. II in Ezech., homil. 47, n. 7.) Spiritales Patres
Veteris Testamenti omnipotentem Deum Trinitatem
esse crediderunt, sicut eamdem Trinitatem
novi Patres aperte locuti sunt. Quod David quoque
similiter sentiens, ait: Benedicat nos Deus Deus
noster, benedicat nos Deus (Ps. LXVI, 8). Qui cum
tertio dixisset Deum, ut unum hunc esse ostenderet,
subdidit: Et metuant eum omnes fines terrae (Rom. XI,
 16). Paulus apostolus loquitur, dicens: Quoniam ex
ipso, et per ipsum, et in ipso sunt omnia. Ex ipso,
videlicet ex Patre; per ipsum, per Filium; in ipso
autem, in Spiritu sancto. Cum ergo ipsum tertio
dixisset, adjunxit: Ipsi gloria in saecula saeculorum.
Amen. Qui enim non dicit, ipsis, sed ipsi, dicendo
ter ipsum, distinxit personas; et subjungendo, ipsi
gloria, non divisit substantiam. (Lib. I in Ezech.,
homil. 8, n. 19.) Trinitatem omnipotentis Dei, sive
in natura sua contemplari quaeramus, sive in occultis
judiciis investigare cogitemus, pro eo quod ejus
alta nobis impenetrabilia sunt, nostra nobis, si qua
inesse bona credebantur, vilescunt. Et qui in quantulumcunque
scientiae volare credebamur, invisibilem
super nos naturam et impenetrabilia ejus judicia
 perpendentes, quasi submissis alis humiliter stamus.
Moyses dixit: In principio fecit Deus coelum et terram
(Genes. I, 1); et subsecutus post paululum, ait: Et
Spiritus Dei ferebatur super aquas: qui tertia est in
Trinitate persona. (S. August. in Dial. cum Oros.,
q. 1, et Dial. de Unit. S. Trinit.) Procul dubio in Dei
nomine, Pater; in principii nomine, Filius; in Spiritu
sancto, idem Spiritus sanctus intelligendus est. Deus
Trinitas est in gignente, genito et procedente, id est,
in Patre, et Filio, et Spiritu sancto; in appellativis,
videlicet, vel relativis nominibus. In propriis vero
Deus, Deus, et Deus. Hic triplicatio non admittitur,
quia unus est Deus. Si Trinitas in relativis nominibus
non esset, Jesus nequaquam diceret: Ite, baptizate
omnes gentes in nomine Patris, et Filii, et Spiritus
 sancti (Matth. XVIII, 19): ut Trinitatem doceret
in relativis personarum nominibus, Dei autem nomen,
quod non triplicatur, in singularitate monstraret.

[CAPUT VIII]
Quod nulla successio temporum ascribatur Deo.

In omnipotente Deo ea quae secutura sunt tempora
praesentia semper consistunt, cui nec futura veniunt,
nec praeterita discedunt, sed cuncta simul ante ejus
oculos assistunt. Fuisse, vel futurum esse, aeternitas
non habet, cui nimirum nec praeterita transeunt, nec
futura superveniunt, quia cuncta praesens videt.
(Isid., lib. I Sentent., c. 8.) Omnia tempora praecedit
divina aeternitas, nec in Deo praeteritum, praesens
futurumve aliquid creditur; sed omnia praesentia in
 eo dicuntur, quia aeternitate sua cuncta complectitur.
Alioquin mutabilis credendus est Deus, si ei successiones
temporum ascribantur. Si semper aliqua essent
cum Deo tempora, non esset tempus, sed esset
aeternitas; nec mutarentur tempora, sed aeterna
stabilitate subsisterent. Praesens, praeteritum et futurum
nostrum est habere, non Dei. Sed nec ipsorum
angelorum decessio accessiove est temporum. Nam
duas in creaturis res esse, quarum vicissitudo temporum
non valet: angelis scilicet, propter quod incommutabili
inhaerent Creatori, sive materiae illi
informi, priusquam ex ea omnia ista quae temporalier
jam volvuntur formarentur, nec ipsi utique valebant
tempora. Non ad eas creaturas quae supra
 coelos sunt, sed ad eas quae sub coelo sunt, tempora
pertinere [cognoscitur.] Non enim accedunt tempora,
vel succedunt, nisi nobis, qui sub coelo versamur in
hoc infimo mundo.

[CAPUT IX]
Quod propter creaturae pulchritudinem invisibilis agnoscatur.
Deus.

(Apud Isid., lib. I Sent., c. 4.) Saepe ad incorpoream
Creatoris magnitudinem creaturarum corporea
magnitudo componitur, ut magna considerentur
ex parvis, et ex visibilibus invisibilia aestimentur,
atque ex pulchritudine factorum effector operis
agnoscatur, non tamen parilitate consimili, sed ex
quadam subdita et creata specie boni. Sicut ars in artificem
retorquet laudem, ita rerum creator per creaturam
 suam laudatur. Et quanto sit excellentior ex
ipsa operis conditione monstratur. Ex pulchritudine
circumscriptae creaturae pulchritudinem suam, quae
circumscribi nequit, facit Deus intelligi, ut ipsis
vestigiis revertatur homo ad Deum quibus aversus
est. Ut quia per amorem pulchritudinis creaturae a
Creatoris forma se abstulit, rursum per creaturae
decorem ad Creatoris pulchritudinem revertatur.
Quibusdam gradibus intelligentiae per creaturam
progreditur homo ad intelligendum Deum creatorem,
id est, ab insensibilibus surgens ad sensibilia, et a
sensibilibus surgens ad rationabilia, atque a rationabilibus
surgens ad Creatorem. Intelligibilia per se
collaudant Deum, irrationabilia et insensibilia non
per se, sed per nos, dum ea considerantes Deum
 laudamus. Sed ideo dicuntur laudare ipsa, quia eamdem
laudem earum parturit causa. Dixerunt antiqui
quod nihil tam hebes sit quod non sensum habeat
in Deum. Hinc est illud quod ex silice duro scintilla
excutitur. Et si ignis in saxo, utique ibi sensus sentitur
ubi se vita non sentit.

CAPUT X
Quod ex humanis affectionibus quaedam species ad
Deum referantur.

Vis divinae majestatis, quae absque necessitate
omnia creavit, sine despectu omnibus praesidet, et
sine labore cuncta sustentat, et sine occupatione
regit, et sine commotione corrigit. Sicque humanas
mentes ad ea quae voluerit faciliter informat, ut in
 diversitatis umbram a suae incommutabilitatis luce
non transeat. Ad humana membra divina verba condescendunt,
ut factum omnipotentis Domini ab homine
utcunque capiatur. (Lib. XVII, Moral., c. 2,
n. 2.) Sciendum est quod recordari Deus nequaquam
proprie dicitur; qui enim oblivisci non potest,
quo pacto recordari potest? Sed quia eos quos
nos recordamur amplectimur, elongamus autem quos
odimus, humano usu, et recordari Deus dicitur
cum dona tribuit, et oblivisci cum in culpa derelinquit.
Omnipotens Deus cuncta pensat, cuncta sine
intermissionis alternatione considerat, et recordatur
bonorum, quorum tamen nunquam obliviscitur: et
nullatenus recordatur malorum, quos tamen per
 judicium semper intuetur. Quasi redit Deus ad bonorum
memoriam, quam tamen nunquam deseruit,
et quasi nequaquam malos respicit, quorum facta
considerat, sed super haec damnationis judicium in
ultimis servat. (Lib. V, Mor., c. 18, n. 37.) Nos cum
irascimur, flatu furoris inflamur. Ut ergo vindictam
cogitans Dominus demonstretur, flare irascendo dicitur.
Non quo ipse in natura sua mutabilitatis vicissitudinem
recipiat, sed quo post longam patientiam,
quando vindictam peccatoris exsequitur, is
qui in semetipso tranquillus est pereuntibus turbulentus
videtur. Mens reproba, quia adversum suis
actibus judicem conspicit, quasi commotus ei ostenditur,
quia in conspectu illius reatu suo ipsa turbatur.
Nostro usu Deus zelare dicitur vel dolere;
 horum quippe motuum apud Deum turbatio nulla
est, apud quem tranquillitas aeterna est. Tam clementer
Deus consulit humanae infirmitati, ut quia
eum sicut est non possumus agnoscere, nostrae locutionis
more se ipsum nobis insinuat. Unde et
membrorum nostrorum qualitatem habere scribitur,
et passionum indigna digna dici de se voluit, quatenus
ad sua per nostra nos attraheret, et cum condescenderet
nobis, consurgeremus ei. Multis modis
Deus ad significandum se hominibus de inferioribus
rebus species ad se trahit, quem revera juxta propriam
substantiam invisibilem esse et incorporeum
constat.

[CAPUT XI]
De mirabilibus Dei.

 (Moral. VI, 15, n. 18.) Omnipotentis Dei mirabilia
quis hominum perscrutari sufficiat, quod cuncta
ex nihilo creavit, quod ipsa mundi fabrica mira potentiae
virtute disposita est, et super aera coelum
suspenditur, et super abyssum terra libratur; quod
ex rebus invisibilibus omnis haec universitas ac visibilibus
existit, quod Deus aeternus hominem fecit,
ut ita dixerim, in brevi colligens mundum alterum,
sed rationalem; quod hunc ex anima et carne constituens
investigabili virtutis dispositione permiscuit
spiritum et lutum? Ex mirabili creatura Dei aliud
novimus, aliud sumus; sed tamen mirari negligimus,
quia ea quae incomprehensibili indagatione
mira sunt humanis oculis, viluerunt. Unde fit ut si
 mortuus homo suscitetur, in admirationem omnes
exsiliant; et quotidie homo qui non erat nascitur, et
nemo miratur: dum procul dubio omnibus constet
quia plus sit creari quod non erat quam reparari
quod erat. Quia arida Aaron virga floruit, cuncti
mirati sunt; quotidie ex arente terra arbor producitur,
virtusque pulveris in lignum vertitur, et nemo
miratur. Quia quinque sunt panibus quinque millia
homines satiati, crevisse escas in dentibus cuncti
mirati sunt: quotidie sparsa grana seminum, plenitudine
multiplicantur spicarum, et nemo miratur.
Aquam semel in vinum permutatam videntes cuncti
mirati sunt, quotidie humor terrae in radicem vitis
attractus, per botrum in vinum vertitur, et nemo
 miratur. Beatus Job, cum diceret: Qui facit magna,
adjunxit statim: Et inscrutabilia (Job. V, 9). Minus
enim fuerat magna facere, si tamen ea quae facta
sunt scrutari potuissent. Recte quoque addidit: Et
mirabilia absque numero; quia minoris esset magnitudinis,
si quae inscrutabilia condidit pauca fecisset.
(Num. 19.) Sciendum procul dubio est quia divina
miracula et semper debent considerari per studium,
et nunquam discuti per intellectum. Saepe humanus
sensus, dum quarumdam rerum rationem quaerens
non invenit, in dubitationis se voraginem mergit.
Unde fit ut nonnulli homines mortuorum corpora in
pulverem redacta considerent; dumque resurrectionis
vim colligere ex ratione non possunt, haec ad
statum pristinum redire desperent. Miracula Dei,
 quae ex fide credenda sunt, perscrutanda per rationem
non sunt; quia si haec nostris oculis ratio expanderet,
mira non essent. Cum in Dei mirabilibus
fortasse animus titubat, necesse est ut ea quae per
usum novit, nec tamen per rationem colligit, ad
memoriam reducat; quatenus rei similis argumento
fidem roboret, quam labefactari sua sagacitate deprehendit.

[CAPUT XII]
De conaitione vel perpetuitate angelorum, seu ruina
superbientium.

Tales creati sunt angeli ut, si vellent, in beatitudinis
luce persisterent; si autem nollent, etiam labi
potuissent. Unde et Satan cum sequacibus legionibus
cecidit; sed post ejus lapsum ita confortati sunt angeli
 qui perstiterunt, ut cadere omnino non possent.
(Lib. XXVII Mor., c. 39, n. 65.) Virtutes angelicae
quae in divino amore fixae perstiterunt, lapsis superbientibus
angelis, hoc in munere retributionis acceperunt,
ut nulla jam rubigine subripientis culpae mordeantur,
ut in contemplatione Conditoris sine felicitatis
fine permaneant, et in hoc quod sunt conditae
aeterna stabilitate subsistant. Apud Moysen (Gen. I,
6) de ipsa mundi historica verba testantur origine,
cum prius factum coelum dicitur, et hoc idem postmodum
firmamentum vocatur; quia videlicet natura
angelica, et prius subtilis est in superioribus condita,
et post, ne unquam potuisset cadere, mirabilius confirmata.
Sancti angeli, dum in aliis cadentibus naturae
 suae damna conspiciunt, in se ipsis jam cautius robustiusque
consistunt. (Moral. XXXIV, 7, n. 13.) Unde
fit, auctore rerum Domino cuncta mirabiliter ordinante,
ut illi electorum spirituum patriae etiam de
ruinae suae damno proficiat , dum inde firmius constructa
est unde fuerat ex parte destructa. Angelo
primo ab arce beatitudinis cadente, certum est in
ruina ejus etiam electos angelos expavisse. (Num. 12.)
Ut cum istum ex illorum numero superbiae lapsus
ejiceret, illos ad robustius standum timor ipse solidaret.
De apostata angelo scriptum est: Cum sublatus
fuerit, timebunt angeli, et territi purgabuntur (Job.
XLI, 16). Purgati enim sunt; quia nimirum isto cum
reprobis legionibus exeunte, soli in coelestibus sedibus
 qui beate viverent remanserunt. (Num. 13.) Lapsus
Satanae angelos bonos et terruit et purgavit:
terruit, ne Conditorem suum superbe despicerent;
purgavit vero, quia exeuntibus reprobis, actum est
ut electi soli remanerent. Cunctorum opifex Deus,
qui scit ad bonorum custodiam bene uti etiam mala
actione reproborum, lapsum angelorum cadentium
vertit in profectum manentium, et unde punita est
culpa superbientium, inde humilibus angelis inventa
et solidata sunt augmenta meritorum: quoniam istis
cadentibus, illis in munere datum est ut cadere omnino
non possent. (Moral. lib. XXXII, c. 23, n. 47, 48.)
Primus ille apostata angelus idcirco ad multa fortiter
sufficit, quia in natura rerum hunc per substantiam
conditor primum fecit; sicut in libro Job
 scriptum est: Ipse est principium viarum Dei (Job
XL, 14): quia nimirum cum cuncta Deus faceret,
hunc primum condidit, quem reliquis angelis eminentiorem
fecit. Qui speciosus factus in multis, condensisque
frondibus dicitur, quia praelatum caeteris
angelorum legionibus, tanta illum species pulchriorem
reddidit, quanta et supposita multitudo angelorum
decoravit. Apostata angelus in paradiso Dei tot
quasi condensas frondes habuit, quot sub se positas
supernorum spirituum legiones attendit. Qui et ideo
peccans sine venia damnatus est, quia magnus sine
comparatione fuerat creatus. Apostatae angelo per
Ezechielem prophetam dicitur: Tu signaculum similitudinis
Dei plenus sapientia, perfectus decore, in paradiso
Dei fuisti (Ezech. XXVIII., 12, 13). Multa enim
 de ejus magnitudine locuturus, primo verbo cuncta
complexus est. Quid primus angelus boni non habuit,
si signaculum Dei similitudinis fuit? De sigillo
quippe annuli talis similitudo imaginaliter exprimitur,
qualis in sigillo eodem substantialiter habetur.
Et licet ad similitudinem Dei homo creatus sit, apostatae
tamen angelo quasi majus aliquid tribuens, non
eum ad similitudinem Dei conditum, sed ipsum signaculum
Dei similitudinis dicit; ut quo subtilior est natura,
eo in illo similitudo Dei plenius credatur expressa.
Apostatae angeli principatus celsitudinem
adhuc Ezechiel propheta intuens, adjungit: Tu Cherub
extentus, et protegens in monte sancto Dei, in medio
lapidum ignitorum perfectus ambulasti (Ezech.
 XXVIII, 14). Cherub quippe plenitudo scientiae interpretatur;
et idcirco iste Cherub dicitur quia transcendisse
cunctos angelos scientia non dubitatur.
Qui in medio ignitorum lapidum perfectus ambulavit,
quia inter angelorum agmina [Edit., corda] charitatis
igne succensa clarus gloria conditionis exstitit.
(Num. 49.) De apostata angelo idcirco tam mira in
quibus fuit et quae amisit propheta insinuat, ut territo
homini ostendat quid ipse, si superbiat, de elationis
culpa passurus sit, si feriendo illi parcere noluit
quem creando in gloriam tantae claritatis elevavit.
(Moral. lib. IV, c. 1, n. 5.) Angelicus spiritus,
sive humana anima ita immortalis est, ut mori possit;
ita mortalis, ut mori non possit. Nam beate vivere
 desinit, si se per vitium, seu per supplicium
perdit . Essentialiter autem vivere, neque per vitium,
neque per supplicium amittit. A qualitate autem
vivendi deficit, sed omni modo subsistendi interitum
nec moriens sentit. Ut ergo breviter dixerim,
et immortaliter mortalis est, et mortaliter immortalis.
Electi angelorum spiritus, dum alios per
superbiam cecidisse conspicerent, ipsi tanto robustius
quanto humilius steterunt, quia illi supernae
regionis accolae sua etiam detrimenta profecerunt,
quae ad aeternitatis statum ex parte suae destructionis
est solidius instructa.

[CAPUT XIII]
De novem ordinibus angelorum.

 (Moral. lib. XVII, c. 13, n. 18.) In cognitione humanae
rationis supernorum spirituum numerus non
est, quia quanta sit illa frequentia invisibilis exercitus
nescit, de qua recte dicitur: Millia millium
ministrabant ei, et decies millies centena millia assistebant
ei (Dan. VII, 10). Supernorum civium numerus
infinitus et definitus exprimitur, ut qui Deo est numerabilis
esse nobis innumerabilis demonstretur.
Aliud est assistere, aliud ministrare. Assistunt enim
Deo illae procul dubio angelicae potestates quae ad
quaedam nuntianda hominibus non exeunt. Ministrant
vero hi qui ad explenda officia nuntiorum veniunt:
sed tamen ipsi per contemplationem ab intimis non
recedunt. Et quia plures sunt qui ministrant quam
hi qui principaliter assistunt, assistentium numerus
 quasi definitus, ministrantium vero indefinitus ostenditur.
(Lib. II in Ezech., homil. 2, n. 14.) Isaias propheta
dicit: Vidi Dominum sedentem super solium
excelsum et elevatum (Isai. VI, 1). Solium Dei est creatura
angelica vel humana, cui per intellectum, quem
dedit, praesidet: quod videlicet solium excelsum et
elevatum dicit; quia et natura humana ad coelestem
gloriam elevata proficit, et creatura angelica, dum
multis spiritibus cadentibus jam solidata est in coelo
ne cadat, inde elevata est unde confirmata. Templum
vero ejus hoc est quod solium, quia aeternus Rex ibi
habitat ubi sedet. (Lib. II in Evang. homil. 34, n. 6,
7.) Angelorum et hominum naturam ad cognoscendum
se Dominus condidit: quam dum consistere ad
aeternitatem voluit, eam procul dubio ad suam similitudinem
 creavit. Novem sunt ordines angelorum.
Sed ut compleretur electorum numerus, homo decimus
est creatus; qui a Conditore suo nec post culpam
periit, quia hunc aeterna sapientia per carnem
miraculis coruscans ex lumine testae reparavit. Novem
ordines angelorum diximus, quia videlicet
testante sacro eloquio esse scimus, angelos, archangelos,
virtutes, potestates, principatus, dominationes,
thronos, cherubim, atque seraphim. Esse quidem
angelos et archangelos pene omnes sacri eloquii paginae
testantur: sed et cherubim atque seraphim
saepe, ut notum est, libri prophetarum loquuntur.
Quatuor quoque ordinum nomina Paulus apostolus
 ad Ephesios enumerat, dicens: Supra omnem principatum,
et potestatem, et virtutem, et dominationem
(Ephes. I, 21). Ita ad Colossenses ait: Sive throni,
sive dominationes, sive principatus, sive potestates
(Coloss. I, 16). Dominationes vero, principatus atque
potestates, jam ad Ephesios loquens descripserat;
sed ea quoque Colossensibus dicturus praemisit thronos,
de quibus necdum quidquam fuerat Ephesiis locutus.
Dum ergo illis quatuor quae ad Ephesios ante
dixit, id est, principatibus, potestatibus, virtutibus
atque dominationibus conjunguntur throni, quinque
sunt ordines qui specialiter exprimuntur. Quibus
dum angeli et archangeli, cherubim atque seraphim
adjuncta sunt, procul dubio novem esse ordines angelorum
inveniuntur. Ipsi angelo qui primus est conditus
 per prophetam dicitur: Tu cherub signaculum
similitudinis plenus sapientia, perfectus decore, in
deliciis paradisi Dei fuisti (Ezech. XXVIII, 12). Ubi
notandum est quia non ad similitudinem Dei factus,
sed signaculum similitudinis dicitur; ut quo in eo
subtilior est natura, eo in illum imago Dei similius
insinuetur expressa. Quo in loco mox subditur:
Omnis lapis pretiosus operimentum tuum: sardius, topazius,
jaspis, chrysolithus, onyx, beryllus, sapphirus,
carbunculus, et smaragdus (Ibid., 13). Ecce novem
dixit nomina lapidum, quia profecto novem sunt ordines
angelorum. Quibus nimirum ordinibus ille primus
angelus ideo ornatus et opertus exstitit, quia
dum cunctis agminibus angelorum praelatus est, ex
eorum comparatione clarior fuit. Graeca lingua angeli
 nuntii, archangeli vero summi nuntii vocantur.
(Num. 8.) Sciendum quoque quod angelorum vocabulum
nomen est officii, non naturae. Nam sancti illi
coelestis patriae spiritus semper quidem sunt spiritus,
sed semper vocari angeli nequaquam possunt;
quia solum tunc sunt angeli cum per eos aliqua nuntiantur.
Unde et per Psalmistam dicitur: Qui facit
angelos suos spiritus (Psal. CIII, 4): ac si patenter
dicat, Qui eos quos semper habet spiritus, etiam cum
voluerit, angelos facit. Sciendum magnopere est
quod hi qui minima nuntiant, angeli, qui vero summa,
archangeli vocantur. Hinc est enim quod ad
Mariam virginem non quilibet angelus, sed Gabriel
archangelus mittitur. Ad hoc quippe ministerium
 summum venire dignum fuerat qui summum omnium
nuntiabat. Sancti angeli privatis nominibus censentur,
ut signetur per vocabula etiam in operatione
quid valeant. Cumque ad nos aliquid ministraturi
veniunt, apud nos etiam nomina a ministeriis trahunt.
(Num. 9.) Quoties mirae virtutis aliquid agitur,
Michael mitti perhibetur, ut ex ipso actu et nomine
detur intelligi quia nullus potest facere quod facere
praevalet Deus. Michael interpretatur Quis ut Deus.
Gabriel autem dicitur fortitudo Dei. Ad Mariam quoque
Gabriel mittitur, qui fortitudo Dei nominatur.
Illum quippe nuntiare veniebat, qui ad debellandas
aereas potestates humilis apparere dignatus est. Raphael
interpretatur medicina Dei, quia videlicet
dum Tobiae oculos quasi per officium curationis tetigit,
 caecitatis ejus tenebras tersit. Quia ergo ad curandum
mittitur, dignum videlicet fuit ut Dei medicina
vocaretur. Sed quia sanctorum angelorum nomina
interpretando perstrinximus, nunc superest
ut ipsa officiorum vocabula breviter exsequamur.
(Num. 10.) Virtutes vocantur illi nimirum spiritus
per quos signa et miracula frequentius fiunt. Potestates
vocantur hi qui hoc potentius caeteris in suo
ordine perceperunt, ut eorum ditioni virtutes adversae
subjectae sint, quorum potestate refrenantur, ne
corda hominum tantum tentare praevaleant quantum
volunt. Principatus vocantur qui ipsis quoque bonis
angelorum spiritibus praesunt, qui subjectis aliis
dum quaeque sunt agenda bona disponunt, eis ad
explenda divina ministeria principantur. Dominationes
 vero vocantur qui etiam potestates principatuum
dissimilitudine alta transcendunt. Ea ergo angelorum
agmina, quae mira potentia praeeminent, pro eo
quod eis caetera ad obediendum subjecta sunt, dominationes
vocantur. Throni scilicet illa agmina
sunt vocata quibus ad exercendum judicium semper
Deus omnipotens praesidet. Quia enim thronos latino
eloquio sedes dicimus, throni dicti sunt hi qui tanta
divinitatis gratia replentur, ut in eis Dominus sedeat,
et per eos sua judicia decernat. Unde et per Psalmistam
dicitur: Sedes super thronum, qui judicas
aequitatem (Ps. IX, 5). Cherubim plenitudo scientiae
dicitur; et sublimiora illa agmina idcirco cherubim
vocata sunt, quia tanto perfectiori scientia plena
sunt, quanto claritatem Dei vicinius contemplantur:
 ut secundum creaturae modum, eo plene omnia
sciant quo visioni Conditoris sui per meritum dignitatis
appropinquant. Seraphim vocantur illa sanctorum
spirituum agmina, quae ex singulari propinquitate
Conditoris sui incomparabili ardent amore. Seraphim
namque ardentes vel incendentes vocantur,
quae quia ita Deo conjuncta sunt, ut inter haec et
Deum nulli alii spiritus intersint, tanto magis ardent
quanto hunc vicinius vident. Quorum profecto flamma
ardor est charitatis, quia quo subtilius claritatem divinitatis
ejus aspiciunt, eo validius in ejus amore
flammescunt. (Num. 11.) Superna illa civitas ex angelis
et hominibus constat, ad quam tantum credimus
hominum genus ascendere, quantos illic contigit
 electos angelos remansisse, sicut scriptum est:
Statuit terminos gentium secundum numerum angelorum
Dei (Deut. XXXII, 8).

[CAPUT XIV]
De sanctis angelis quibus gentibus praelatis.

(Moral., lib. XVII, cap. 12, n. 17.) Dum pax in
sublimibus angelorum ordinibus summa teneatur,
quid est quod per angelum Danieli dicitur: Ego
veni propter sermones tuos: princeps autem regni
Persarum restitit mihi viginti et uno diebus: et ecce
Michael unus de principibus primis venit in adjutorium
mihi (Dan. X, 13)? Et paulo post angelus ait: Nunc
revertar, ut praelier adversus principem Persarum.
Cum enim egrederer, apparuit princeps Graecorum veniens
(Ibid. 20). Quos itaque alios principes gentium
 nisi angelos appellat, qui sibi resistere exeunti potuissent?
Quae ergo esse pax in sublimibus potest,
si inter ipsos quoque angelicos spiritus praeliandi
certamen agitur, qui semper conspectui Veritatis
assistunt? Certa angelorum ministeria dispensandis
singulis quibusque gentibus sunt praelata. Et cum
subjectorum mores adversum se vicissim praepositorum
spirituum opem merentur, ipsi qui praesunt
spiritus contra se venire referuntur. Angelus qui
Danieli loquebatur, captivis Israelitici populi in Perside
constitutis praelatus agnoscitur. Michael autem
eorum qui ex eadem plebe in Judaeae terra remanserant
praepositus invenitur. Unde ab hoc eodem angelo
paulo post Danieli dicitur: Nemo est adjutor
meus in omnibus his, nisi Michael princeps vester
 (Ibid. 21). De quo et hoc quod praemisimus dicit:
Et ecce Michael unus de principibus primis venit in
adjutorium mihi (Ibid 13). Qui dum nequaquam
simul esse, sed venire in adjutorium dicitur, aperte
ei populo praelatus agnoscitur qui captivus in alia
parte tenebatur. Quid est angelum dicere: Ego veni
propter sermones tuos; princeps autem regni Persarum
restitit mihi (Ibid. 13), nisi sua subditis opera nuntiare?
Ac si aperte dicat: Precum quidem tuarum
merita exigunt ut Israeliticus populus a jugo suae
captivitatis exuatur; sed est adhuc quod in eodem
populo Persarum dominio purgari debeat: unde
ereptioni illius Persarum princeps mihi jure contradicat,
quamvis preces tuas eorum lacrymae qui in
Judaea relicti sunt adjuvent. Angelus qui loquebatur
 Danieli dixit: Michael princeps vester venit in adjutorium
mihi. Cumque ut adversum Persarum principem
praelietur egreditur, Graecorum sibi princeps
adveniens apparet. Qua ex re innuitur quod adversum
Graecos aliquid Judaea commiserat, quorum
profecto causa ereptioni illius resistebat. Prophetae
preces angelus exaudit, sed Persarum princeps resistit;
quia etsi jam vita justi deprecantis ereptionem
populi exigit, ejusdem tamen populi adhuc vita contradicit;
ut quia necdum plene hi qui in captivitatem
fuerant ducti purgati sunt, jure eis adhuc Persae
dominentur. Michael adjuvat, sed Graecorum princeps
ad praelium venit; quia mereri quidem veniam
tam longa oppressorum captivitas poterat, sed ereptionis
eorum beneficio hoc quoque quod in Graecos
 deliquerant obviabat. Recte dicitur quod contra se
angeli veniunt, quia subjectarum sibi gentium vicissim
merita contradicunt. Nam sublimes spiritus
eisdem gentibus principantes nequaquam pro injuste
agentibus decertant, sed eorum facta juste judicantes
examinant. Cum uniuscujusque gentis vel culpa vel
justitia ad supernae curiae consilium ducitur, ejusdem
gentis praepositus vel obtinuisse in certamine, vel non
obtinuisse perhibetur. Quorum tamen omnium una
victoria est sui super se opificis voluntas summa,
quam dum semper aspiciunt, quod obtinere non valent
nunquam volunt.

[CAPUT XV]
Quia matum nullius sit substantiae, sed a diabolo
primum inventum est.

 

(Aug. de Gen. ad litter., lib. XVIII, c. 14. Idem,
Enchir., cap. 12, 13, 14, 15.) Malum natura non
est, sed privatio boni hoc nomen accepit. Omnis
natura bonum est, magnum si corrumpi non potest,
parvum si potest: nullum est ergo quod dicitur malum,
si nullum sit bonum. Sed bonum omni malo
carens integrum bonum est. Cui vero inest malum,
vitiatum vel vitiosum bonum est. Nec malum unquam
esse potest ullum, ubi est bonum nullum. Malum
omnino non esset, nisi quod bonum est esset;
quoniam omnis natura bonum est, nec res aliqua
mala esset, si res ipsa quae mala est natura non
 esset. Omnis natura etiam si vitiosa est, in quantum
natura est, bona est; in quantum vitiosa est, mala
est. Ex bonis mala orta sunt, et nisi in aliquibus
bonis non sunt: nec erat, unde oriretur ulla mali
natura. Nam si esset, in quantum natura esset, profecto
bona esset. Non fuit prorsus unde primitus
oriretur malum, nisi ex angeli et hominis natura
bona. Ex bona quippe hominis natura oriri voluntas
et bona potest et mala: ac per hoc dicimus angelum
bonum et angelum malum, hominem bonum et
hominem malum: sed bonum quod angelus, malum
quod vitiosus; bonum quod homo, malum quod vitiosus.
Quando dicimus bonum, naturam laudamus;
quando dicimus malum, non naturam, sed vitium,
quia inest bonae naturae, deprehendimus. (Ibid.,
 Sent. lib. I, c. 11.) Non ergo alicubi, aut aliquando
erat malum, unde fieret diabolus malus, sed quia
vitium est malum, dum esset angelus bonus, superbiendo
effectus est malus. Ideoque recte dicitur ab
eo inventum malum; malum igitur a diabolo non est
creatum, sed inventum; et ideo malum nihil est,
quia nullius substantiae est: nam sine Deo factum
est nihil, Deus autem malum non fecit. Creditur ab
haereticis mentem a Deo, vitia a diabolo fuisse creata,
unde et ab his duae naturae, bona et mala, putantur.
Sed vitia natura non sunt, et dum vere a diabolo
sint, non tamen creata sunt.

[CAPUT XVI]
De initio mundi vel creatione coeli et terrae.

 (Mor., lib. XXXII, c. 12, n. 16.) Rerum substantia
simul creata est; sed simul species formata non est;
et quod simul exstitit per substantiam materiae, non
simul apparuit per speciem formae. Cum simul factum
coelum terraque describitur, simul spiritualia
atque corporalia, simul quidquid de coelo oritur,
simul factum quidquid de terra producitur, indicatur.
Dixerat Moyses: In principio creavit Deus coelum et
terram [Gen. I, 1]. (Lib. I in Ezech., hom. 1, n. 2.)
Sed quis crederet quia verum de praeterito diceret,
si de futuro etiam aliquid non dixisset? In ipsius
etenim libri fine, in cujus exordio illa de praeterite
dixerat, aliquid prophetiae per Jacob vocem de venturis
permiscuit, dicens: Non auferetur sceptrum de
Juda, et dux de femoribus ejus, donec veniat qui mittendus
 est, et ipse erit exspectatio gentium (Gen. XLIX,
10). [Moral. XXXII, c. 12, n. 26.] Qui diversis diebus
creatum coelum et terram, virgultum herbamque
narraverat, nunc uno die facta manifestat; ut liquido
ostenderet quod creatura omnis simul per substantiam
exstitit, quamvis non simul per speciem processerit.
(Apud Isidor., lib. I Sent., cap. 10.) Ratio
mundi de uno consideranda est homine: nam sicut
per dimensiones aetatum ad finem homo vergitur,
ita et mundus per hoc quod distenditur tempore deficit;
quia unde homo atque mundus crescere videtur,
inde uterque minuitur. (Aug., lib. XII Conf.,
cap. 29.) Materies, ex qua formatus est mundus,
origine, non tempore res a se factas praecessit, ut
sonus cantum; prior est enim sonus cantu, quia
 suavitas cantilenae ad sonum vocis, non sonus pertinet
ad suavitatem. Ac per hoc utrumque simul
sunt; sed ille ad quem pertinet cantus prior est, id
est, sonus. Materies, ex qua coelum terraque formata
est, ideo informis vocata est, quia nondum ex ea
formata erant quae formari restabant; verum ipsa
materia ex nihilo facta erat. Aliud est aliquid fieri
posse, aliud fieri necesse esse. Fieri necesse est
quod Deus naturis inseruit, fieri autem posse est
quod extra cursum indictum naturarum creator ut
faceret quandoque voluit reservavit. (Aug., lib. XIII
Conf., cap. 6, 7.) Post annumeratam coeli terraeque
creaturam, ideo nominatur in Genesi (I, 3) Spiritus,
ut quia superferri eum dici oportebat, ante illa nominarentur
quorum creator Spiritus sanctus superferri
 diceretur: quod et Apostolus indicat (Rom.
V, 5), dum supereminentem viam charitatis demonstrat.
Ideo superferri aquis sanctus dicitur Spiritus,
quia donum est Dei, in quo subsistentes requiescimus,
atque protegendo nos superfertur nobis.

[CAPUT XVII]
Quod essentia coeli et terrae in aeternum subsistat.

(Moral., lib. XVII, c. 9, n. 11.) Coeli et terra per
eam quam nunc habent imaginem transeunt, sed
tamen per essentiam sine fine subsistunt. Hinc
namque per Paulum dicitur: Praeterit enim figura hujus
mundi (I Cor. VII, 31). Hinc per semetipsam Veritas
dicit: Coelum et terra transibunt, verba autem mea non
praeteribunt (Matth. XXIV, 35). Hinc ad Joannem dicitur
 angelica voce: Erit coelum novum et terra nova (Apoc.
XXI, 1). Quae quidem non alia condenda sunt, sed
haec ipsa renovantur. Coelum ac terra et transit et
erit, quia et ab ea quam nunc habet specie per
ignem tergitur, et tamen in sua semper natura servatur.
Unde per Psalmistam dicitur: Mutabis ea, et
mutabuntur (Psal. CI, 27). In fine saeculi hujus ultimam
commutationem suam coelum et terra ipsis
nobis nunc vicissitudinibus nuntiant, quibus nostris
usibus indesinenter alternant. Nam terra a sua specie
hiemali ariditate deficit, vernali humore viridescit.
Hinc ergo, hinc fidelis quisque colligat, et interire
speciem coeli et terrae, et tamen per innovationem
refici, quae constat nunc assidue alternantium
specierum vicissitudinibus velut ex defectu reparari.

[CAPUT XVIII]
De distinctione creaturarum.

 

(Moral. lib. IV, c. 20, n. 55). Ex rebus insensibilibus
discimus quid de sensibilibus atque intelligibilibus
sentiamus. Terra namque aere fecundatur, aer autem
ex coeli qualitate disponitur. Jumentis quippe homines,
hominibus angeli, archangeli vero angelis praesunt;
nam quod jumentis homines praesint, et usu
cernimus, et Psalmistae verbis docemur, qui ait:
Omnia subjecisti sub pedibus ejus, oves et boves universas,
insuper et pecora campi (Ps. VIII, 8). Quia vero
angeli hominibus praesint, per prophetam testatur
angelus dicens: Princeps regni Persarum restitit mihi
(Dan. X, 13). Quod angeli a superiorum angelorum
potestatibus dispensantur, Zacharias perhibet propheta,
 qui ait: Ecce angelus, qui loquebatur in me,
egrediebatur; et alius angelus egrediebatur in occursum
ejus; et dixit ad eum: Curre, loquere ad puerum istum
dicens: Absque muro habitabitur Jerusalem (Zach. II,
3). Si enim in ipsis officiis sanctorum spirituum
nequaquam potestates summae minimas disponerent,
nullo modo hoc quod homini diceret angelus ab
angelo cognovisset. Quia cunctorum conditor omnia
per semetipsum tenet, et tamen ad distinguendum
pulchrae universitatis ordinem, alia aliis dispensantibus
regit; non immerito reges angelorum spiritus
accipimus, qui quo auctori omnium familiarius serviunt,
eo subjecta potius regunt. Homo cum angelis
quiesceret, si persuasoris linguam sequi noluisset.
Unde non immerito angeli consules vocantur: quia spirituali
 reipublicae consulunt, dum nos sibi ad regnum
socios jungunt. Dum sanctis angelis nuntiantibus
voluntatem Conditoris agnoscimus, in eis procul dubio
consultum ab hac angustia nostrae tribulationis
invenimus.

[CAPUT XIX]
Quod rationalis creatura angelorum atque hominum
simul creata sit.

(Moral. XXXII, cap. 12, n. 17.) Omnis creatura ab
auctore Deo, qui in actione sua nequaquam temporis
protelatione distenditur, simul condita non dubitatur.
Et si rerum causas subtili discussione pulsamus,
simul factum angelum hominemque cognoscimus:
simul videlicet, non unitate temporis, sed
 cognitione rationis; simul per acceptam imaginem
sapientiae, et non simul per conjunctam substantiam
formae. Scriptum de homine est: Faciamus hominem
ad imaginem et similitudinem nostram (Gen. I, 26).
Et per Ezechielem ad Satan dicitur: Tu signaculum
similitudinis, plenus sapientia, et perfectus decore in
deliciis paradisi fuisti (Ezech. XXVIII, 12). In cuncta
igitur creatura homo et angelus simul exstitit; quia
ab omni natura irrationabili distinctus processit. In
cuncta conditione rerum nullum rationale animal
nisi angelus et homo est. Quidquid ratione uti non
potest, cum homine factum non est. (Moral. lib. IX,
c. 49, n. 75.) Licet per coaeternum Patris Verbum
cuncta creata sint, in ipsa tamen ratione creationis
ostenditur quantum cunctis animalibus, quantum
 rebus coelestibus, sed tamen insensibilibus homo
praeferatur. Cuncta dixit Deus, et facta sunt (Ps.
CXLVIII, 5). Cum vero facere hominem decernit, hoc
quod reverenter pensandum est, praemittit dicens:
Faciamus hominem ad imaginem et similitudinem nostram
(Gen. I, 26). Neque enim de eo sicut de rebus
caeteris scriptum est: Fiat, et factum est (Ibid. 3);
nec ut aqua volatilia, sic terra hominem protulit:
sed prius quam fieret, Faciamus dicitur, ut videlicet
quia rationalis creatura condebatur, quasi cum consilio
facta videretur. Quasi per studium de terra
plasmatur homo, et inspiratione Conditoris in virtute
spiritus vitalis erigitur; ut scilicet non per jussionis
vocem, sed per dignitatem operationis existeret,
qui ad Conditoris imaginem fiebat. Scriptum est:
 Creavit Deus hominem ad imaginem suam, ad imaginem
Dei creavit illum, masculum et feminam fecit eos
(Gen. I, 27). [Moral. lib. XXXII, c. 12, n. 16.] Necdum
Eva facta describitur, et jam homo masculus et femina
perhibetur. Sed quia ex Adae latere erat procul
dubio femina processura, in illo jam computatur
per substantiam a quo fuerat producenda per formam.
Considerare tamen haec et in minimis possumus,
ut ex minimis majora pensemus. Herba namque
cum creatur, necdum in illa fructus, necdum
semen ostenditur. Inest vero ei, etiam cum non
apparet, fructus et semen, quia nimirum simul sunt
in radicis substantia quae non simul prodeunt per
temporis incrementa. (Moral. lib. IV, c. 3, n. 8.) Duas
ad intelligendum se creaturas Deus fecerat, angelicam
 videlicet et humanam. Utramque vero superbia
perculit, atque ab statu ingenitae rectitudinis fregit;
sed una tegmen carnis habuit, alia vero nihil infirmum
de carne gestavit. Angelus namque solummodo
spiritus, homo vero et spiritus et caro. Misertus ergo
Creator, ut hominem redimeret, carnem ad se debuit
reducere, quam in perpetratione culpae ex infirmitate
aliquid constat habuisse. Et eo altius debuit
apostatam angelum repellere, quo, cum a persistendi
fortitudine corruit, nihil infirmum ex carne gestavit.
Recte Psalmista, cum misertum Redemptorem hominibus
diceret, ipsam quoque causam misericordiae
expressit, dicens: Et memoratus est, quia caro sunt
(Ps. LXXVII, 39). Ac si diceret: Quo eorum infirma
 vidit, eo districte culpas punire noluit. Est adhuc aliud
quod et perditus homo reparari debuit, et superbiens
spiritus reparari non possit, quia nimirum
angelus sua malitia cecidit, homo vero aliena prostratus
est.

[CAPUT XX]
De septenarii numeri perfectione.

Septem diebus universum tempus evolvitur.
Aeterna enim dies, quae expleta septem dierum vicissitudine
sequitur, scilicet octava est. (Greg. lib. II
in Ezech., homil. 4, n. 2.) Unde et Psalmista resurrectionis
diem considerans, quia de extremi judicii
erat districtione locuturus, praemisit titulum, dicens:
In finem Psalmus David pro octava (Psalm. VI, 1). Ut
enim quam octavam diceret demonstraret, diem
 illam tremendi terroris in psalmi inchoatione secutus
est, dicens: Domine, ne in ira tua arguas me, neque
in furore tuo corripias me (Ibid., 2). [Moral., lib.
XXXV, c. 8, n. 16.] Septenario numero perfectio aeternitatis
innuitur, cum dies septimus in requiem Domini
sanctificatus vocatur. Cui jam vespera inesse
non dicitur, quia aeternae beatitudinis requies nullo
termino coarctatur. Hinc est etiam quod lege data dies
septimus feriatus esse praecipitur (Levit. XXV, 8, 9),
ut aeterna per illum requies designetur. (Num. 17.)
Quod per septenarium numerum praesentis vitae
universitas designatur tunc magis ostenditur cum
post eum quoque etiam octonarius subinfertur.
Septenarium quippe cum adhuc alius sequitur, ex
ipso ejus augmento exprimitur quod finienda tempora
 aeternitate concludantur. Scriptum est: Da
partes septem, necnon et octo (Eccl. XI, 2). Per septenarium
quippe numerum, hoc quod septem diebus
agitur praesens tempus expressit; per octonarium
vero vitam perpetuam designavit, quam tamen sua
nobis Dominus resurrectione patefecit. Dominico
scilicet die resurrexit, qui dum diem septimum, id
est, sabbatum, sequitur, a conditione octavus invenitur.
(Num. 16.) In annorum curriculo septenarius
numerus septies multiplicatus monade addita ad
quinquagenarium ducitur, ut perpetuam beatitudinem
signans jubilaei sacratissima requies observetur.
(Num. 15.) Septenarius numerus apud sapientes
hujus saeculi quadam sua habetur ratione perfectus,
quod ex primo pari et ex primo impari consummatur.
 Primus enim impar ternarius est, primusque
par quaternarius. Ex quibus duobus septenarius constat,
qui eisdem partibus suis multiplicatus in duodenarium
surgit. Nam sive tres per quatuor, seu
quatuor per tres ducimus, ad duodenarium pervenimus.
Nos quia a superno munere veritatis praedicamenta
percepimus, haec fixa scientiae altitudine despiciendo
calcamus; hoc procul dubio inconcussa
fide retinentes, quia quos spiritus gratiae septiformis
repleverit perficit, eisque non solum Trinitatis notitiam,
sed etiam virtutum quatuor, id est, prudentiae,
temperantiae, fortitudinis atque justitiae operationem
praebet.

[CAPUT XXI]
De anima ejusque sensibus.

 

(Moral., lib. XI, c. 33, n. 45.) In Scriptura sacra
dentes aliquando interni sensus accipi solent, Jeremia
testante, qui ait: Fregit ad numerum dentes
meos (Thren. III, 10). Per dentes enim cibus frangitur
ut glutiatur. Unde non immerito in dentibus internos
sensus accipimus, qui singula quae cogitant
quasi mandunt et comminuunt, atque ad ventrem
memoriae transmittunt. Internos sensus animae quasi
dentes propheta ad numerum fractos dicit, quia
juxta mensuram uniuscujusque peccati intelligentiae
caecitas generatur in sensibus, et secundum quod
quisque egit exterius, in eo obstupescit quod de internis
atque invisibilibus intelligere potuit. Omnis
homo qui comederit uvam acerbam, obstupescent dentes
 ejus (Ezech. XVIII, 2; Jerem. XXX, 30). Quid namque
acerba uva nisi peccatum est? Uva quippe
acerba est fructus ante tempus. Quisquis enim praesentis
vitae delectationibus satiari desiderat, quasi
fructus ante tempus comedere festinat. Qui uvam
acerbam comedit, dentes ejus obstupescunt, quia
qui praesentis mundi delectatione pascitur, interni
ejus sensus ligantur, ut jam spiritualia mandere, id
est, intelligere, nequeant, quia unde in exterioribus
delectati sunt, inde in intimis obstupescunt. Et dum
peccato anima pascitur, panem justitiae edere non
valet, quoniam ligati dentes ex peccati consuetudine,
justum quod intus sapit edere nequaquam
possunt. Considerare magnopere quid agere justi
soleant debemus. Qui plerumque, si qua in se quamlibet
 leviter carnalia esse deprehendunt, haec in internis
sensibus retractantes, vehementer in semetipsis
insequuntur, afflictione se conterunt magnisque
cruciatibus, vel minima in se prava dijudicant atque
per poenitentiam damnant. Electi quotidie agunt ut
in conspectu aeterni judicis et ipsi inveniri, in quantum
est possibile, irreprehensibiles debeant, et hi
qui eos sic se judicare conspiciunt emendate semetipsos
a culpis gravioribus inardescant.

[CAPUT XXII]
De conditione primi hominis.

(Moral., lib. XXV, c. 3, n. 4; lib. XI, c. 50, n. 68;
lib. XXV, c. 3, n. 4; lib. IV, c. 28, n. 54.) Primus
homo ita conditus fuit, ut manente illo decederent
 tempora, nec cum temporibus ipse transiret. Stabat
enim momentis decurrentibus, quia nequaquam ad
vitae terminum per dierum incrementa tendebat.
Primus homo ante culpam statum habere fixum
potuit, quia tempora eo stante transibant. Stabat
tanto robustius, quanto semper stanti arctius inhaerebat;
sed postquam deliquit, in quodam se quasi
lubrico temporalitatis posuit. Et quia cibum comedit
vetitum, status sui protinus invenit defectum.
Et mox offenso Creatore coepit ire cum tempore.
Ad hoc in paradiso homo conditus fuerat, ut si se
ad Conditoris sui obedientiam vinculis charitatis
astringeret, ad coelestem angelorum patriam quandoque
sine morte carnis transiret. Sic primus
homo immortalis est conditus, ut tamen si peccaret
 mori posset; et sic mortalis est conditus,
ut si non peccaret, mori etiam non posset , atque
ex merito liberi arbitrii beatitudinem illius regionis
attingeret, in qua vel peccare vel mori non
posset. In aeternae beatitudinis felicitate, ubi post
redemptionis tempus, morte interposita, electi transeunt,
illuc procul dubio parentes primi, si in conditionis
suae statu perstitissent, etiam sine morte
corporum transferri potuissent. Quasi quoddam silentium
primus homo conditus habuit, cum contra
hostem suum liberum voluntatis arbitrium accepit.
Cui quia sua sponte succubuit, mox de se quod
contra se perstreperet invenit. Quamvis silentio
 homo ab Auctore fuerit conditus, hosti tamen
sponte substratus, clamores de pugna toleravit.
Ipsa enim carnis suggestio quasi quidam clamor est
contra quietem mentis.

[CAPUT XXIII]
De lignis paradisi et ligno scientiae boni et mali.

(Moral., lib. XXXV, c. 14, n. 29.) In paradiso nequaquam
mala arbor exstitit, quam Deus homini ne
contingeret interdixit. Sed ut melius per obedientiae
meritum homo bene conditus cresceret, dignum
fuerat ut hunc etiam a bono prohiberet; quatenus
tanto verius hoc quod ageret virtus esset, quanto
et a bono cessans auctori suo se subditum humilius
exhiberet. Ex omni ligno paradisi, inquit Deus,
edite, de ligno autem scientiae boni et mali ne tetigeritis
 (Gen. II, 16). Qui enim ab uno quolibet bono
subjectos vetat, necesse est ut multa concedat, ne
obedientis mens funditus intereat, si a bonis omnibus
penitus repulsa jejunat. Omnes paradisi arbores
ad esum Dominus concessit cum ab una prohibuit,
ut creaturam suam, quam nolebat exstingui sed
provehi, tanto facilius ab una restringeret, quanto
ad cunctas latius relaxaret.

[CAPUT XXIV]
De praevaricatione primi hominis.

(Moral., lib. XXIV, c. 7, n. 14.) Callidus hostis
et humani generis inimicus quod in paradiso egit
hoc quotidie agere non desistit. Verba quippe Dei
de cordibus hominum molitur evellere, atque in eis
ficta promissionis suae blandimenta radicare: quotidie
 antiquus hostis id quod Deus minatur levigat,
et ad hoc credendum quod falsum promittit in vitat.
Falso enim pollicetur temporalia, ut mentibus hominum
ea supplicia leviget quae Deus minatur
aeterna. Humani generis adversarius, cum praesentis
vitae gloriam spondet, quid aliud dicit quam Gustate,
et eritis sicut dii (Gen. III, 5)? Ac si aperte diceret:
Temporalem concupiscentiam tangite, et in hoc
mundo sublimes apparete. Antiquus hostis, cum a
cordibus hominum timorem divinae sententiae amovere
conatur, quid aliud loquitur quam id quod primis
hominibus dixit: Cur praecepit vobis Deus ut
non comederetis de omni ligno paradisi (Ibid., 1)?
Sed quia divino munere redemptus homo justitiam
recepit quam dudum conditus amisit, robustior se
 jam contra blandimenta callidae persuasionis exercet,
quia experimento didicit quantum obediens esse
debeat praecepto. Et quem tunc culpa duxit ad poenam,
nunc poena sua restringit a culpa: ut tanto magis delinquere
metuat, quanto, cogente supplicio, et ipse
jam quod perpetravit accusat. (Lib. I in Evang.,
homil. 16, n. 2, 3.) Callidus adversarius contra primum
hominem parentem nostrum in tribus se tentationibus
erexit, quia hunc videlicet gula, vana
gloria et avaritia tentavit; sed tentando superavit,
quia sibi eum per consensum subdidit. Ex gula
quippe tentavit, cum cibum ligni vetitum ostendit,
atque ad comedendum suasit. Ex vana gloria tentavit,
 cum diceret: Eritis sicut dii (Gen. III, 5). Ex
avaritia tentavit, cum diceret: Scientes bonum et
malum (Ibid.). In hoc ergo eum ad superbiam
traxit, quod illum ad avaritiam sublimitatis excitavit.
Quibus modis diabolus primum hominem stravit,
eisdem modis secundo homini tentato succubuit.
Per gulam tentavit, cum dixit: Dic ut lapides isti
panes fiant (Matth. IV, 3). Per vanam gloriam tentavit,
cum dixit: Si Filius Dei es, mitte te deorsum (Ibid.,
6). Per sublimitatis avaritiam tentavit, cum regna
omnia mundi ostendit, dicens: Haec omnia tibi
dabo, si cadens adoraveris me (Ibid., 9). [Moral.
XXVIII, c. 1, n. 6.] Quid est quod ad auram post meridiem
Dominus deambulat, nisi quod lux ferventior
charitatis abscesserat, et peccatricem animam culpae
 suae frigora constringebant? Increpavit ergo Adam
deambulans, ut caecis mentibus nequitiam suam
non solum sermonibus, sed etiam rebus aperiret;
quatenus peccator homo, et per verba quod fecerat
audiret, et per deambulationem, amisso aeternitatis
statu, mutabilitatis suae inconstantiam cerneret, et
per auram fervore charitatis expulso, torporem
suum animadverteret, et per declinationem solis cognosceret
quod ad tenebras propinquaret. (Moral.,
lib. II, c. 5, n. 6.) Scriptum est: Vocavit Deus
Adam, et dixit ei: Ubi es (Gen. III, 9)? Quid est
quod Dominus Adam post lapsum requirit, dicens:
Ubi es? Nunquidnam divina potentia nesciebat post
culpam servus ad quae latibula fugerat? Sed quia
vidit in culpa lapsum, jam sub peccato velut ab
 oculis veritatis absconditum, quia tenebras erroris
ejus non approbat, quasi ubi sit peccator ignorat.
Omnipotens Dominus Adam et vocat et requirit,
dicens: Ubi es? Per hoc quod vocat, signum dat quia
ad poenitentiam revocat. Per hoc quod requirit,
aperte insinuat quia peccatores jure damnatos non
ignorat. (Moral., lib. XI, c. 43, n. 59.) Humanum
genus contemplationem lucis intimae habuit in paradiso;
sed sibimetipsi placens, quod ad se recessit,
lumen Conditoris perdidit ejusque faciem; ad ligna
paradisi fugit, quia post culpam videre metuebat
quem amare consueverat. Sed ecce post culpam
venit in poenam, ex poena autem ad amorem redit,
quia quis fuerit culpae fructus invenit; atque illam
faciem quam timuit in culpa, excitatus requirit ex
 poena: ut jam caliginem caecitatis suae fugiat, atque
hoc ipsum quod Auctorem suum non videt graviter
perhorrescat.

[CAPUT XXV]
De mutatione et volubilitate temporum.

(Moral., lib. XI, c. 50, n. 68.) Fixum statum temporum
in praesenti saeculo habere non possumus, ubi
transituri venimus atque hoc ipsum nostrum vivere
quotidie a vita transire est. Quem videlicet lapsum
temporum primus homo ante culpam habere non
potuit, quia tempora, eo stante, transibant. Sed
 postquam deliquit, in quodam se quasi lubrico
temporalitatis posuit. Et quia cibum comedit vetitum,
status sui protinus invenit defectum. Temporum
mutabilitatem non solum exterius, sed interius
quoque homo patitur, dum ad meliora exsurgere
opera conatur. Mens etenim mutabilitatis suae pondere
ad aliud semper impellitur quam est; et nisi
in statu suo arcta custodiae disciplina teneatur,
semper inferiora delabitur. Quae enim semper
stantem deseruit, statum, quem habebat amisit.
(Moral. IV, c. 1, n. 4.) Omne etenim tempus hoc
nostrae mortalitatis quandiu nos in hac nostrae mutabilitatis
corruptione retinet, aeternitatis nobis incommutabilitas
non apparet. Qui igitur diem jam
aeternitatis videt, aegre diem suae mortalitatis sustinet.
 Scriptum est in libro beati Job: Pereat dies,
in qua natus sum (Job. III, 3). In die quippe justitiae
homo est conditus, sed jam in tempore culpae natus.
Adam enim conditus, sed Cain primus natus est.
Quid est ergo diei nativitatis maledicere, nisi aperte
dicere: Dies mutabilitatis pereat, et lumen aeternitatis
erumpat (Num. 5)? Hoc tempus nostrae mutabilitatis
non quandoque ita periturum, id est, transiturum
est, ut male sit, sed ut penitus non sit, angelo
in sacro eloquio attestante, qui ait: Per viventem
in saecula, quia tempus jam non erit (Apoc. X, 6). Nam
etsi Propheta dicit: Erit tempus eorum in aeternum
(Ps. LXXX, 16); quia per momenta tempus deficit,
nomine temporis eorum defectum vocavit, ostendens
quod sine omnimodo defectu deficiunt hi qui a
 visionis intimae consolatione separantur. (Moral.
lib. XXV, c. 3, n. 4.) Nos quippe, quia de propagine
primi hominis nascimur, radicis amaritudinem
quasi in virgulto retinemus. Nam quia ex illo originem
ducimus, ejus cursum nascendo sortimur, ut
eo ipso momento quotidiano quo vivimus incessanter
a vita transeamus, et vivendi nobis spatium
unde crescere creditur, inde decrescat. Dum infantia
ad pueritiam, pueritia ad adolescentiam, adolescentia
ad juventutem, senectus transit ad mortem
in cursu vitae praesentis, ipsis suis augmentis ad
detrimentum miser homo compellitur, et inde semper
deficit unde se proficere in spatium vitae credit.

[CAPUT XXVI]
De discordia angelorum sanctorum atque hominum
sub praevaricatione constitutorum.

 

(Lib. I in Ev., homil. 8, n. 2.) Priusquam Redemptor
noster per carnem nasceretur, discordiam
cum angelis habuimus, a quorum claritate atque
munditia per primae culpae meritum, per quotidiana
delicta, longe distabamus. Quia ergo peccando extranei
eramus a Deo, extraneos nos a suo consortio
deputabant Angeli cives Dei. Sed quia nos cognovimus
Regem nostrum, recognoverunt nos Angeli
cives suos. Quia coeli Rex terram nostrae carnis assumpsit,
infirmitatem nostram angelica celsitudo
 non despicit. Ad pacem nostram Angeli redeunt, intentionem
prioris discordiae postponunt: et quos infirmos
prius, abjectosque despexerunt, jam socios
venerantur. In veteri testamento Loth, et Josue Angelos
adorant, nec tamen adorare prohibentur: Johannes
in Apocalypsi adorare Angelum voluit, sed
tamen idem hunc Angelus, ne se adorare debeat,
compescuit, dicens: Vide ne feceris: conservus tuus
sum et fratrum tuorum. Quid est, quod ante Redemptoris
adventum Angeli ab hominibus adorantur, et
tacent, postmodum vero adorari refugiunt: nisi quod
naturam nostram, quam prius despexerunt, postquam
hanc super se adsumptam conspiciunt, substratam
sibi videre pertimescunt? Nec jam sub se
velut infirmam contemnere ausi sunt, quam super
 se videlicet in coeli Rege venerantur. Nec habere dedignantur
hominem socium, qui super se adorant
hominem Deum.

[CAPUT XXVII]
De Jerusalem coelesti vel ejus civibus.

(Lib. II in Ezech. homil. I, n. 5.) Jerusalem visio
pacis interpretatur. Hi nimirum in Jerusalem habitant
qui in visione pacis intimae mentem figunt.
Scriptum quippe est: Jerusalem quae aedificatur ut civitas
(Psal. CXXI, 3). Quia enim illa internae pacis
visio ex sanctorum civium congregatione construitur,
Jerusalem coelestis ut civitas aedificatur. Superna
illa Jerusalem civitas dum in hac peregrinationis
terra flagellis percutitur, tribulationibus tunditur,
ejus lapides quotidie quadrantur. Ipsa est civitas,
 scilicet sancta Ecclesia, quae regnatura in coelo adhuc
laborat in terra: cujus civibus Petrus dicit: Et
vos tanquam lapides vivi superaedificamini (I Petr.
II, 5). Et Paulus ait: Dei agricultura, Dei aedificatio
estis (I Cor. III, 9). Jerusalem civitas habet hic in
sanctorum moribus magnum jam aedificium suum.
In aedificio quippe lapis super lapidem ponitur, et
qui portat alterum portatur ab altero. (Lib. II in
Ezech., homil. 9, n. 10.) Isaias propheta ait: Vivit
Dominus, cujus ignis est in Sion, et caminus ejus in
Jerusalem (Isai. XXXI, 9). Plus est enim caminum
esse quam ignem, quia ignis esse et parvus potest,
in camino autem vastior flamma succenditur. Sion
vero speculatio, Jerusalem autem visio pacis dicitur,
 pacem vero nostram hic interim speculamur, ut illic
postmodum plene videamus. Ex amore omnipotentis
Domini in Sion ignis est, in Jerusalem vero caminus;
quia hic amoris ejus flammis aliquatenus ardemus ubi
de illo aliquid contemplamur. Sed ibi plene ardebimus
ubi plene videbimus quem amamus.

[CAPUT XXVIII]
De Babylonia ejusque civibus.

(Moral., lib. XIV, c. 53, n. 65; VI, c. 16, n. 25.)
Sciendum est quod Sennaar latissima vallis est, in qua
turris Babyloniae a superbientibus aedificari coeperat.
Sennaar quippe interpretatur fetor eorum: quae turris
linguarum facta diversitate destructa est, quae et
Babylon dicta est, pro ipsa videlicet confusione mentium
atque linguarum. Babylon confusio interpretatur.
 Recte igitur infecunda mens Babylonis filia nuncupatur,
quae in eo quod nequaquam bona opera
germinat, dum nullo ordine rectae vitae componitur,
quasi confusione matre generatur. Scriptum est:
Descende, sede in pulvere, virgo filia Babylon, sede in
terra; non est solium filiae Chaldaeorum (Isai. XLVII, 1).
Humana igitur mens, postquam statum salutis perdidit,
ad confusionis suae cumulum, appellatur virgo,
vel incorrupta, quod dudum fuit, cui apte per increpationem
dicitur divina voce, Descende. In alto
quippe humanus animus stat quando supernis retributionibus
inhiat, sed ab hoc statu descendit cum,
turpiter victus, sese defluentibus mundi desideriis
subjicit. (Moral. XIV, c. 17, n. 21.) Certissime filiae
Babylonis dicitur: Sede in pulvere; cum enim semper
 terra sit pulvis, quid per pulverem nisi cogitationes
debemus accipere? Quae dum importune ac silenter
in mente volant, ejus oculos excaecant. Et
quid per terram, nisi terrena actio designatur? Reproborum
mens prius ad cogitanda prava dejicitur,
et postmodum ad facienda. Recte ergo filiae Babylon,
quae ab hoc internae rectitudinis judicio descendit,
per ferientem sententiam dicitur ut prius in pulvere
et post in terra sedeat, quia nisi se in cogitatione
prosterneret, in malo opere non haesisset. (Moral.
VI, 16, n. 25.) Descendens enim, in pulvere residet,
quia coelestia deserens, terrenis cogitationibus aspersa
in infimis vilescit. (Moral. III, 31, n. 60.)
Sunt nonnulli qui, cum parva agunt, de semetipsis
magna sentiunt. In altum mentem sublevant, et praeire
 se caeteros virtutum meritis putant. Hi nimirum
apud se introrsum humilitatis sterquilinium deserunt,
et elationis fastigia ascendunt. Illum videlicet
imitantes qui primus se apud se extulit, sed elevando
prostravit. Illum imitantes qui accepta conditionis
dignitate contentus non fuit, dicens: In coelum conscendam,
super astra coeli exaltabo solium meum (Isai.
XIV, 13). Apostatae angelo male conjuncta Babylonia,
id est, confusa multitudo peccantium dicit: Sedeo
regina, et vidua non sum (Isai. XLVII, 8, secund.
LXX). Quisquis ergo introrsus intumescit, in altum
se apud semetipsum posuit, sed eo se gravius in infimis
deprimit quod de se infima veraciter sentire
contemnit. (Moral. V, 21, n. 41.) Leaenae nomine aliquando
 hujus mundi civitas, id est, Babylonia, designatur,
quae contra vitam innocentium immanitate
crudelitatis efferatur, quae antiquo hosti, quasi saevissimo
leoni, sociata, perversae persuasionis ejus
semina concipit, et reprobos ex se filios ad similitudinem
illius, quasi crudeles catulos gignit. Catuli
leonum sunt quilibet reprobi ad iniquam vitam malignorum
spirituum errore generati, qui et simul
omnes universam mundi civitatem, quam praediximus,
Babyloniam faciunt, et tamen hi iidem singuli
Babyloniae filii, quasi non leaena, sed leaenae catuli
vocantur. Sicut Sion tota simul Ecclesia dicitur, filii
autem Sion sanctorum quique singuli memorantur;
ita et filii Babyloniae singuli quique reproborum, et
eadem Babylonia simul omnes reprobi vocantur.
 (Num. 42.) Sancti viri quandiu in hac vita sunt, semetipsos
sollicita circumspectione custodiunt, ne
leo circuiens insidiando subripiat, id est, antiquus
hostis sub aliqua imagine virtutis occidat; et leaenae
vox auribus obstrepat, id est, ne Babyloniae gloria
sensum ab amore coelestis patriae avertat.

[CAPUT XXIX]
Quid significet arca diluvii.

(Lib. II in Ezech., homil. 4, n. 16.) Arca diluvii,
quae inferius ampla, superius vero angusta describitur,
sancta Ecclesia figuratur, quae a trecentis et
sexaginta ac triginta cubitis ad unum cubitum colligitur
(Gen. VI, 15); quia ab ea latitudine quam sancta
Ecclesia in membris suis adhuc infirmantibus habet,
 paulisper angustata, et in altum proficiens, ad unum
tendit. Ratio exigit ut credamus quod in illa arcae
latitudine omnes bestiae cunctaque quadrupedia atque
reptilia in inferioribus fuerunt, homo vero atque
volatilia nimirum in superioribus. Juxta superiorem
etenim partem fenestra fuit in latere, de qua corvum
vel columbam dimisit homo, ut si jam diluvii transissent
aquae, cognosceret. Et quia arca eadem in
uno fuit cubito consummata, homo et volatilia juxta
cubitum fuerunt. Recte per arcam universa Ecclesia
designatur, quae adhuc in multis suis carnalibus lata
est, in paucis spiritualibus angusta. Et quia ad
unum hominem, qui est sine peccato, colligitur,
quasi in uno cubito consummatur. (Lib. II in Evang.
homil. 38, n. 8.) Arca in undis diluvii Ecclesiae typum
 gessit, quia scilicet ampla in inferioribus et angusta
in superioribus fuit; quae in summitate etiam
sua ad unius mensuram cubiti excrevit. Inferius
quippe quadrupedia atque reptilia, superius vero
aves et homines habuisse credenda est. Ibi lata exstitit
arca ubi bestias habuit, ibi angusta ubi homines
servavit, quia nimirum sancta Ecclesia in carnalibus
ampla est, in spiritualibus angusta. Ubi
enim bestiales hominum mores tolerat, illic latius
sinum laxat. Ubi autem eos habet qui spirituali
ratione suffulti sunt, illic quidem ad summum
ducitur, sed tamen, quia pauci sunt, angustatur.
Lata quippe via est quae ducit ad perditionem, et
multi sunt qui vadunt per eam: et angusta porta est
quae ducit ad vitam, et pauci sunt qui inveniunt eam
 (Matth. VII, 13). Eo usque arca angustatur in summis,
quousque ad mensuram unius cubiti perducatur:
quia in sancta Ecclesia quanto sanctiores quique
sunt, tanto pauciores. Quae in summo ad illum
perducitur, qui solus homo in hominibus, et sine ullius
comparatione natus est sanctus. Qui, juxta Psalmistae
vocem, Factus est sicut passer unicus in aedificio
(Ps. CI, 8).

[CAPUT XXX]
De electis ante legem vel sub lege exortis.

(Moral. IV, 32, n. 65.) Multi electi ab ipso mundi
primordio ante redemptionis tempus exorti sunt, et
tamen huic mundo semetipsos mortificare curaverunt.
Qui conscriptae legis tabulas non habentes,
 quasi ab utero mortui sunt, quia Auctorem suum
naturali lege timuerunt; et cum venturum Mediatorem
crederent, studuerunt summopere mortificandis
voluptatibus etiam quae scripta non acceperant praecepta
servare. Tempus illud quod juxta mundi initium
mortuos huic saeculo patres nostros protulit quasi
abortivi uterus fuit. Ibi namque Abel, qui occidenti
se fratri restitisse non legitur (Gen. IV, 8, 24). Ibi
Enoch, qui talem exhibuit vitam, ut ambulaturus cum
Domino transferretur (Gen. V, 22). Noe scilicet, per
hoc quod divino examini placuit, in mundum mundo
superstes fuit (Gen. VII, 23). Abraham patriarcha,
dum peregrinus exstitit saeculo, factus est amicus
Deo (Gen. XII, 1). Isaac quippe caligantibus carnis
oculis, per aetatem quidem praesentia non vidit, sed
 per virtutem prophetici spiritus, in futuris etiam saeculis
magna videndi luce radiavit (Gen. XXVII, 1).
Jacob iram fratris humiliter fugit, clementer edomuit
(Gen. XXXIII, 4). Qui prole quidem fecundus exstitit,
sed tamen spiritus ubertate fecundior, eamdem
prolem sub prophetiae suae vinculis astrinxit. A
mundi primordiis, dum quosdam paucos electos Mose
scribente cognoscimus, pars nobis maxima humani
generis occultatur. Neque enim tot justos solummodo
usque ad acceptam legem exstitisse credendum est,
quot Moses brevissima descriptione perstrinxit. Quia
ergo a mundi primordio edita multitudo bonorum ex
magna parte notitiae nostrae subtrahitur, quasi abortiuum
absconditum vocatur (Lib. II in Ezech., homil.
I, n. 4). Fuerunt in Israelitico populo sancti viri patriarchae
 atque prophetae qui montes jure vocarentur,
quia per vitae meritum ad coelestia propinquaverunt.
Sed incarnatus Unigenitus istis montibus aequalis non
fuit, quia naturam, vitam, et merita omnium ex sua
divinitate transcendit. Dominus Jesus Christus mons
super verticem montium dicitur, quia excelsus ex
divinitate sua inventus est etiam super cacumina
sanctorum (Isai. II, 2), ut hi, qui multum in Deo
profecerunt, ejus vestigia vix potuissent tangere ex
vertice cogitationis. Electi, qui post acceptam legem
in hoc mundo nati sunt, auctori suo ejusdem legis
sunt admonitione concepti. (Moral. IV, c. 32, n. 64.)
Sed tamen quasi concepti lucem minime viderunt.
quia ad adventum incarnationis dominicae, quamvis
 hanc fideliter crederent, pervenire nequiverunt. Incarnatus
Dominus dicit: Ego sum lux mundi (Joann.
VIII, 12). Atque ipsa Lux ait: Multi prophetae et justi
desideraverunt videre quae videtis, et non viderunt
(Matth. XIII, 17). Quia ad spem venturi Mediatoris
apertis prophetarum vocibus excitati, nequaquam
potuerunt cernere ejus incarnationem. Ante adventum
Redemptoris nostri multitudo electorum formam
quidem fidei habuit, sed hanc usque ad apertam visionem
divinae praesentiae non perduxit, quia prius
hos a mundo mors interveniens rapuit quam manifesta
mundum veritas illustravit. (Moral. IV, c. 33,
n. 66.) Mediatoris adventum, quem patres in lege
positi diu praestolati sunt, ad vitae suae requiem populi
gentiles invenerunt. Paulo attestante, qui ait:
 Quod quaerebat Israel, hoc non est consecutus, electio
autem consecuta est (Rom. XI, 7).

[CAPUT XXXI]
De electis viris ante adventum Christi exortis.

(Praef. in lib. Job, c. 6, n. 13.) Mira divinae dispensationis
opera libet cernere quomodo ad illuminandam
noctem vitae praesentis astra quaeque suis vicibus
in coeli faciem veniant, quousque in finem noctis
Redemptor humani generis, quasi verus Lucifer,
surgat. Nocturnum namque spatium, dum decedentium
succedentiumque stellarum cursibus illustratur,
magno coeli decore peragitur. Ut scilicet noctis nostrae
tenebras suo tempore editus vicissimque permutatus
stellarum radius tangeret, ad ostendendam
innocentiam, venit Abel; ad docendam actionis
 munditiam, venit Enoch; ad insinuandam longanimitatem
spei et operis, venit Noe; ad manifestandam
obedientiam, venit Abraham; ad demonstrandam
conjugalis vitae castimoniam, venit Isaac; ad insinuandam
laboris tolerantiam, venit Jacob; ad rependendam
pro malo bonae retributionis gratiam, venit
Joseph; ad ostendendam mansuetudinem, venit
Moses; ad informandam contra adversa fiduciam,
venit Josue; ad ostendendam inter flagella patientiam,
venit Job. Ecce quam fulgentes stellas in coelo figuraliter
cernimus: ut inoffenso pede operis iter nostrae
noctis ambulemus. Cognitioni hominum divina
dispensatio quot justos exhibuit, quasi tot astra super
peccantium tenebras coelum misit, quousque verus
Lucifer surgeret, qui, aeternum nobis mane nuntians,
 stellis caeteris clarius ex divinitate radiaret. (Num.
14.) Electi omnes dum Mediatorem Dei et hominum
bene vivendo praeeunt, et rebus et vocibus prophetando
promiserunt. Nullus etenim justus fuit qui non
ejus per figuram nuntius exstiterit. Dignum quippe
erat ut in semetipsis bonum omnes ostenderent, de
quo et omnes boni essent, et quod prodesse omnibus
scirent. Unde et sine cessatione promitti debuit,
quod et sine aestimatione dabatur percipi, et sine fine
retineri: ut simul omnia saecula dicerent quid in
redemptione communi saeculorum finis exhiberet.

[CAPUT XXXII]
De dilectione Dei et proximi.

Prima virtus obedientiae in charitate est; quae videlicet
 charitas in duobus praeceptis distinguitur, ut
Deus et proximus diligatur. Et recta operatio ex
decalogi completione perficitur, ut cum bona agi
coeperint, mala jam nulla perpetrentur. (Moral. VII,
c. 14, n. 28.) Duo sunt praecepta charitatis, dilectio
videlicet Dei et dilectio proximi. Per quae utraque
nos sacrae Scripturae dicta vivificant, quia dilectionem
Dei et proximi capimus in eloquiis divinis. Per amorem
Dei amor proximi gignitur, et per amorem proximi
Dei amor nutritur. Nam qui amare Deum negligit,
profecto diligere proximum nescit. Tunc plenius
in Dei dilectione proficimus, si in ejusdem dilectionis
gremio prius proximi charitate lactamur. Quia amor
Dei amorem proximi generat, dicturus per legem
Dominus: Diliges proximum tuum, praemisit dicens:
 Diliges Dominum Deum tuum (Deut. VI, 5; X, 12;
Matth. XXII, 37, 39); ut videlicet in terra pectoris
nostri prius amoris sui radicem figeret, quatenus per
ramos postmodum dilectio fraterna germinaret.
Amor Dei ex proximi amore coalescit, sicut testatur
Joannes, qui quosdam increpat, dicens: Qui non diligit
fratrem suum quem videt, Deum, quem non videt,
quomodo potest diligere (I Joan. IV, 20)? Quae tamen
divina dilectio per timorem nascitur, sed in affectum
crescendo permutatur. (Num. 29.) Saepe omnipotens
Deus, ut quantum quisque a charitate ejus et proximi
longe sit, vel in ea quantum profecerit innotescat,
miro ordine cuncta dispensans, alios flagellis
deprimit, alios successibus fulcit. Et cum quosdam
temporaliter deserit, in quorumdam cordibus quod
 malum latet ostendit. Nam plerumque ipsi nos miseros
insequuntur qui felices sine comparatione coluerunt.
(Lib. II in Evang. homil. 30, n. 10.) Inoffenso
pede iter nostrum in terra agitur, si Deus et proximus
integra mente diligatur. Nec Deus enim vere
diligitur sine proximo, nec proximus vere diligitur
sine Deo. Spiritus sanctus secundo legitur discipulis
datus, prius a Domino in terra degente, postmodum
a Domino coelo praesidente. In terra quippe, ut diligatur
proximus; e coelo vero, ut diligatur Deus. Sed
cur prius in terra, postmodum e coelo, nisi quod
patenter datur intelligi quia, juxta Joannis vocem,
Qui fratrem suum non diligit quem videt, Deum, quem
non videt, quomodo potest diligere (I Joan. IV,
20)? Amemus et amplectamur proximum, qui juxta
 nos est, ut pervenire valeamus ad amorem illius qui
super nos est. Meditetur mens in proximo quod exhibeat
Deo, ut perfecte mereamur in eo gaudere cum
proximo. Tunc enim ad illam supernae frequentiae
laetitiam perveniemus, de qua nunc sancti Spiritus
pignus accepimus. Ad istum finem, scilicet ad dilectionem
Dei et proximi, toto amore tendamus. Omne
mandatum de sola dilectione est, et omnia unum
praeceptum sunt. Quia quidquid praecipitur, in sola
charitate solidatur. Praecepta dominica et multa
sunt et unum: multa per diversitatem operis, unum
in radice dilectionis. Qualiter dilectio Dei et proximi
sit tenenda ipse insinuat qui in plerisque Scripturae
suae sententiis et amicos jubet diligi in se, et
inimicos diligi propter se.

[CAPUT XXXIII]
De lege veteri.

 

(Moral. XI, 17, n. 26.) Legis duritia unumquemque
peccantem morte corporis puniri sanciebat. Sed
postquam Redemptor noster asperitatem legalis
sanctionis per mansuetudinem temperavit, non jam
pro culpa mortem carnis inferri constituit, sed mors
spiritus quantum timenda esset indicavit. (Lib. II in
Evang. homil. 33, n. 8.) Scriptum est in Exodo:
Manus Moysi erant graves: sumentes igitur lapidem
posuerunt subter eum, in quo sedit: Aaron autem et
Hur sustentabant manus ejus (Exod. XVII, 12).
Moyses igitur sedit in lapide, cum Lex requievit in
Ecclesia. Sed haec eadem Lex manus graves habuit,
 quia peccantes quosque non misericorditer pertulit,
sed severa districtione percussit. Aaron sacerdos
mons fortitudinis, Hur autem ignis interpretatur.
Quem itaque iste mons fortitudinis signat, nisi Redemptorem
nostrum, de quo per prophetam dicitur:
Erit in novissimis diebus praeparatus mons domus
Domini in vertice montium (Isa. II, 2)? Aut quis per
ignem, nisi sanctus Spiritus figuratur, de quo idem
Redemptor dicit: Ignem veni mittere in terram (Luc.
XII, 49)? Aaron scilicet et Hur graves manus Moysi
sustinent, atque sustentando leviores reddunt, quia
Mediator Dei et hominum cum igne sancti Spiritus
veniens, mandata Legis gravia, quae dum carnaliter
tenerentur portari non poterant, tolerabiliora nobis
per spiritualem intelligentiam ostendit. Quasi enim
 manus Moysi leves reddidit, quia pondus mandatorum
Legis ad virtutem confessionis retorsit.

[CAPUT XXXIV]
De historia et allegoria.

(Moral. XXI, 1, n. 1.) Intellectus sacri eloquii
inter textum et mysterium tanta est libratione pensandus,
ut utriusque partis lance moderata, hunc
neque nimiae discussionis pondus deprimat, neque
rursum torpor incuriae vacuum relinquat. Multae sacri
eloquii sententiae tanta allegoriarum conceptione
sunt gravidae, ut quisquis eas ad solam tenere historiam
nititur, earum notitia per suam incuriam privetur.
Nonnullae vero ita exterioribus praeceptis inserviunt,
ut si quis eas subtilius penetrare desiderat,
intus quidem nihil inveniat, sed hoc sibi etiam quod
 foras loquuntur abscondat. (Num. 2.) Ante considerationis
nostrae oculos praecedentium patrum sententiae
quasi virgae variae ponuntur. In quibus dum plerumque
intellectum litterae fugimus, quasi corticem
subtrahimus. Et dum plerumque intellectum litterae
sequimur, quasi corticem reservamus. Dumque ab
ipsis cortex litterae subducitur, allegoriae candor interior
demonstratur; et dum cortex relinquitur, exterioris
intelligentiae virentia exempla monstrantur.
Varias virgas Jacob in aquae canalibus posuit (Gen.
XXX, 38): quia Redemptor noster in libris eas sacrae
scientiae sententias, quibus nos intrinsecus infundimur,
fixit. Has aspicientes arietes cum ovibus coeunt;
quia rationales nostri spiritus, dum in earum intentione
 defixi sunt, in singulis quibusque actionibus
permiscentur, ut tales fetus operum procreent qualia
exempla praecedentium in vocibus praeceptorum vident,
scilicet, ut diversum colorem proles boni operis
habeat. Nonnunquam subtracto litterae cortice,
acutius mens nostra interna considerat, et reservato
nonnunquam historiae tegmine, bene se in
exterioribus format. In sacro eloquio intelligentiae
magna discretio est. (Ap. Paterium lib. II, c. 29, in
Exodum.) Saepe enim in quibusdam locis illius et
historia servanda est et allegoria, et saepe in quibusdam
sola exquirenda est allegoria, aliquando vero
sola necesse est ut teneatur historia. In quibusdam
locis, sicut diximus, historia simul tenenda est et allegoria,
ut et tardiores pascantur per historiam, et velociores
 ingenio per allegoriam. Unde cum loquente
Deo, populus lampades et sonitum buccinae, et montem
fumigantem cerneret, perterritus petiit ut eis per
Moysem Dominus loqueretur, sicut scriptum est:
Stetit populus de longe, Moyses autem accessit ad caliginem
in qua erat Deus (Exod., XX, 21). Turba populi
allegoriarum caliginem non valet penetrare, quia valde
paucorum est spiritualem intellectum rimari. Quia
enim mentes carnalium sola saepe historia pascuntur,
loquente Deo, longe populus stetit. Quia vero spirituales
quique allegoriarum nubem penetrant, ut spiritualiter
Dei verba cognoscant, Moyses accessit ad
caliginem in qua erat Deus. (Apud Paterium, lib. V,
cap. 9, in Deut.) Lex Veteris Testamenti quasi ova
in nidum posuit, cum dixit: Oculum pro oculo, dentem
 pro dente (Exod. XXI, 24); sed pullos produxit
postmodum, cum dixit: Non quaeres ultionem, nec
memor eris injuriae civium tuorum (Levit. XIX, 18).
Notandum est quod de matre pullorum dicitur:
Non tenebis eam cum filiis, sed abire patieris, captos
tenens filios (Deut. XXII, 6). Quia videlicet in quibusdam
locis praetermittenda est historia, ut solius matris
pulli, id est, spiritualis intelligentiae sensus nobis
in esum veniat, nec nos mater, sed pulli reficiant;
quia non debemus de historiae exemplo, sed de spiritualis
intellectus sensibus satiari. Cum legimus aurum
et argentum Aegyptiorum ab Israelitico populo
petitione deceptoria subreptum (Exod. XII); et rursum
cum legimus carnalia sacrificia omnipotenti Deo exhibita:
quid in hoc verborum nido, nisi mater dimittenda
 est et filii tenendi? Nos enim cum a quibusque saecularibus
vigilantiam ingenii in defensionem veritatis
trahimus, et eorum eloquium in usum rectitudinis
vertimus, quid aliud quam ab Aegyptiis aurum et
argentum tollimus, ut ex eo et nos divites effici,
et illi valeant pauperes ostendi? Sicut scriptum est:
In captivitatem redigentes omnem intellectum in obsequium
Christi (II Cor. X, 6). Matrem dimittentes,
pullos edimus, cum historiae exempla dimittimus;
sed ex ea allegoriarum sensus mente retinemus.
Ubi recte additur: Ut bene sit tibi, et longo vivas tempore
(Deut. XXII, 8). Quia longo tempore ille vivit
qui per spiritualem intelligentiam aeternitatis annos
apprehendit.

[CAPUT XXXV]
De praedestinatione.

 

(Greg., lib. I, Dial., 8.) Ea quae sancti viri orando efficiunt,
ita praedestinata sunt ut precibus obtineantur.
Nam ipsa quoque perennis regni praedestinatio
ita est ab omnipotente Deo disposita, ut ad hoc
electi ex labore perveniant, quatenus postulando
mereantur accipere quod eis omnipotens Deus ante
saecula disposuit donare. Certissime novimus quod ad
Abraham Dominus dixit: In Isaac vocabitur tibi semen
(Gen. XXI, 13). Cui etiam dixerat: Patrem multarum
gentium constitui te (Gen. XVII 4). Cui rursum
promisit, dicens: Benedicam tibi, et multiplicabo semen
tuum sicut stellas coeli, et velut arenam quae est
in littore maris (Gen. XXII, 17). Ex qua re aperte
 constat quia omnipotens Deus semen Abrahae multiplicare
per Isaac praedestinaverat, et tamen scriptum
est: Deprecatus est Isaac Dominum pro uxore
sua, eo quod esset sterilis; qui exaudivit eum, et dedit
conceptum Rebeccae (Gen. XXV, 21). Si multiplicatio
generis Abrahae per Isaac praedestinata fuit, cur conjugem
sterilem accepit? Sed nimirum constat quia
praedestinatio precibus impletur, quando is in quo
Deus multiplicare semen Abrahae praedestinaverat,
oratione obtinuit ut filios habere potuisset. (Lib. VI
Hypognost., c. 2, 5, 6, 7, 8, in append. tom. X Oper.
Augustini.) Praedestinatio a praevidendo vel praeordinando
futurum aliquid dicitur: et ideo Deus, cui praescientia
non accidens est, sed essentia fuit semper,
et est, quidquid antequam sit praescit, praedestinat,
 et propterea praedestinat quia tale erit quale futurum
praescit. Ideo et apostolus: Nam quos praescivit,
et praedestinavit (Rom. VIII, 29). Deus non omne quod
praescit praedestinat. Mala enim tantum praescit, bona
vero et praescit et praedestinat. Quod ergo bonum est
praescientia praedestinat, id est prius quam sit in re praeordinat.
Hoc cum ipso auctore esse coeperit, vocat, ordinat
et disponit. Unde et sequitur: Nam quos praedestinavit,
hos et vocavit; et quos vocavit, illos et justificavit;
quos autem justificavit, illos et glorificavit. Justus
et misericors Deus, praesciusque futurorum ex
damnabili massa, non personarum acceptione, sed
judicio aequitatis suae irreprehensibili, imo incomprehensibili,
quos praescit misericordia gratuita praeparat,
id est, praedestinat ad aeternam vitam, caeteros
 autem poena debita punit; quos ideo punit
quia quid essent futuri praescivit, non tamen puniendos
ipse fecit vel praedestinavit, sed tantum in
damnabili massa praescivit. [Diximus] de damnabili
humani generis massa Deum praescisse misericordia,
non meritis, quos electione gratiae praedestinavit ad
vitam: caeteros vero qui judicio justitiae ejus ab
hac gratia efficiuntur expertes, praescisse tantum vitio
proprio perituros, non ut perirent praedestinasse.
Deus omnipotens, justus et misericors, quos in operibus
impietatis et mortis praescivit, non praeordinavit,
nec impulit: in quibus Deum ad iracundiam
provocantes, salutis fidem, aut praedicatam sibi accipere
nolunt, aut Deo judice non possunt, vel accepta
 male utuntur, et ob hoc traduntur in reprobum
sensum ut non faciant ea quae conveniunt, his poenam
praedestinatam esse rite fatemur. Cum praescisset
Deus Judam in vitiis propriae voluntatis pessimum
fore, id est, electionem discipulatus sui bene
a Christo conferendam male usurum, et avaritia
ardentem pretio Judaeis Dominum traditurum, poenam
ei praedestinavit ex merito, dicente per David
Spiritu sancto: Deus laudem meam ne taceas, quia
os peccatoris et dolosi super me apertum est (Ps. CVIII,
2), id est, Judae, vel Judaeorum in Christum. Judae,
cum dicit: Quid mihi vultis dare, et ego vobis eum
tradam (Matth. XXVI, 15)? Et post pecuniae sponsionem,
dans signum traditionis: Quemcunque, inquit,
osculatus fuero, ipse est, tenete eum. Ideo super me,
 ait, apertum est. Cum enim signum dedit, ore doloso
aperuit quem tenerent. Judaeorum quoque, cum eum
volentes dolo perdere, ut Evangelium pandit, clamaverunt
dicentes: Crucifige, crucifige eum (Joan. XIX,
6). [Tenenda est inconcusse haec regula,] omnes peccatores
in malis propriis antequam essent in mundo,
praescitos esse tantum, non praedestinatos; poenam
autem eis esse praedestinatam secundum quod praesciti
sunt: parvulos quoque non renatos ex aqua et Spiritu
sancto praedestinatae poenae esse obnoxios, qui praesciti
sunt non in propriis voluntatibus, quorum nullae sunt
bonae vel malae, nisi tantum in Adae peccato quod
traxerunt nascentes, et in hoc manentes solverunt
tempus vitae praesentis. Electos qui secundum propositum
Dei vivunt, praescitos esse et praedestinatos
 electione gratuitae gratiae ejus, et regnum eis coelorum
esse praedestinatum, sine dubitatione dicendum
est. Hoc enim apostolus Paulus probat cum ante eos
praedestinatos et electos esse testatur quam mundus
constitueretur; scribens Ephesiis, dicit: Sicut elegit
nos in ipso, id est, in Christo, ante mundi contitutionem
ut essemus sancti et immaculati in conspectu
ejus, in charitate, qui praedestinavit nos in adoptionem
filiorum per Jesum Christum in ipsum (Ephes. I, 4).
Taceat humana lingua, ne prorsus in praedestinatione
de meritis extollatur. Attende dictum Apostoli:
Sicut elegit nos Deus ante mundi constitutionem. Divinae
voluntatis est hoc donum, non humanae fragilitatis
meritum. Denique attende quid sequitur: In quo
habemus, ait, redemptionem per sanguinem ejus, remissionem
 peccatorum, secundum divitias gratiae ejus,
quae superabundavit in nobis in omni sapientia, et prudentia,
ut notum faceret nobis sacramentum voluntatis
suae, secundum beneplacitum ejus, quod proposuit in
eo, in dispensationem plenitudinis temporum restaurare
omnia in Christo, quae in coelis et quae in terra sunt in
ipso. In quo etiam sumus praedestinati secundum propositum
ejus, qui omnia operatur secundum consilium
voluntatis suae, ut simus in laudem gloriae ejus, qui
ante speravimus in Christo. Praedestinatis apostolis,
vel generaliter omnibus electis dicitur: Vigilate, et
orate, ne intretis in tentationem (Matth. XXVI, 41). Et
iterum: Vigilate in omni tempore orantes, ut digni
habeamini fugere ista omnia quae futura sunt, et stare
 ante Filium hominis (Luc. XXI, 36). Qui absque praedestinationis
gratia sunt, id est, alieni a proposito
Dei, et perdurant in operibus malis, si etiam ex hac
migraverint vita, non eos dicimus ita a Deo ordinatos
ut perirent, tanquam ipse illis mores malae vitae
creaverit, ipse ad opus omne mortis invitos praecipitaverit.
Absit hoc a divino proposito. Non enim volens
iniquitatem est Deus (Psalm. V, 5): nec mandavit
cuiquam impie agere, nec alicui dedit laxamentum
peccandi (Eccl. XV, 21). Fecit enim ut essent
omnia, et sanabiles nationes orbis terrarum (Sapient.
I, 14). Invidia autem diaboli mors introivit in orbem
terrarum (Sapient. II, 24). Imitantur ergo illum qui
sunt ex parte illius. Praedestinationem quippe negare
immane est blasphemium, quam non tantum in
 apostolis debemus accipere, sed in patriarchis, et
prophetis, et martyribus, et confessoribus, vel in
omnibus sanctis et digne servientibus Deo. Nemo
glorietur in se nisi in Deo. Nemo desperet.
Solus enim Dominus scit qui sunt ejus. (II
Tim. II, 19). In quantum autem possumus,
omnes homines ad bonum opus exhortemur; nulli
desperationem demus. Pro invicem oremus, in conspectu
Dei nos humiliemur, dicentes: Fiat voluntas
tua (Matth. VI, 10). Ipsius erit potestatis judicium
in nobis debitum mutare damnationis, et gratiam
praedestinationis indebitam praerogare.

[CAPUT XXXVI]
De sapientia.

(Lib. II in Ezech., homil. 6, n. 2.) Sapientia atque
 scientia doctrinae spiritualis verae sunt divitiae, in
quarum comparatione quae transire possunt falsae
nominantur. Excepto eo quod ad aeternam patriam
divitiae spirituales ducunt, est eis a terrenis divitiis
magna distantia, quia spirituales divitiae erogatae proficiunt,
terrenae divitiae aut erogantur et deficiunt,
aut retinentur et utiles non sunt. Qui ergo has in se
veras divitias continent, recte gazophylacia spiritualis
aedificii vocantur. (Moral. V, c. 5, n. 8.) Sapientia
in rerum superficie non jacet, lucet quia in invisibilibus
latet. Et tunc mortificatione nostra sapientiam
contingentes apprehendimus, si, relictis visibilibus,
in invisibilibus abscondamur. Quasi cor effodientes
 sapientiam quaerimus, ut omne quod terrenum
mens cogitat a semetipsa manu sanctae discretionis
 abjiciat, et thesaurum virtutis qui se latebat
agnoscat. Facile quisque thesaurum sapientiae invenit,
si eam quae se male presserat molem a se terrenae
cogitationis repellit. (Moral. XXV, 12, n. 29.) Scriptum
est: Sapientia in capite viarum clamitat. In mediis
semitis stat (Prov. VIII, 1). Transire fortasse per
viam vitae temporalis cum ejus ignorantia poteramus,
si aec eadem sapientia in semitae angulis constitisset.
(Num. 30.) Investiganda fuerat, si occulta esse voluisset.
Salomon prudentissimus ait: Sapientia aedificavit
sibi domum, excidit columnas septem, immolavit
victimas, miscuit vinum, proposuit mensam, misit ancillas
suas, ut vocarent ad arcem et moenia civitatis
(Prov. IX, 1, 2, 3), et reliqua. [Moral. XXXIII, 16, n.
32.] Sapientia domum sibi condidit cum unigenitus
 Dei Filius in semetipso intra uterum Virginis, mediante
anima, humanum sibi corpus creavit. Unigeniti
corpus domus Dei dicitur, sicut etiam templum
vocatur: ita vero ut unus idemque Dei atque hominis
Filius ipse sit qui inhabitat, ipse qui inhabitatur.
Domus sapientiae Ecclesia vocatur quae quasi septem
sibi columnas excidit, quia ab amore vitae praesentis
saeculi disjunctas ad portandam ejusdem Ecclesiae
fabricam mentes praedicantium erexit. Quae pro eo
quod perfectionis virtute subnixae sunt, septenario
numero designantur. Sapientia immolavit victimas,
quia vitam praedicantium mactari in persecutione
permisit. Vinum miscuit, quia divinitatis et humanitatis
 suae pariter nobis arcana praedicavit. Mensam
quoque proposuit, quia Scripturae sacrae nobis pabula
aperiendo praeparavit. (Moral. XVII, 32, n. 43.) Posuit
mensam Dei sapientia, id est, Scripturam sacram,
quae fessos ad se atque a saeculi oneribus venientes
pane verbi reficit, et contra adversarios sua refectione
nos roborat. Unde alias ab Ecclesia dicitur:
Posuisti in conspectu meo mensam adversus eos qui tribulant
me (Ps. XXII, 5). Misit ancillas suas, apostolorum
videlicet animas, in ipso suo initio infirmas,
ut vocarent ad arcem et moenia civitatis; quia dum
internam vitam denuntiant, ad alta nos moenia supernae
civitatis levant, quae profecto moenia nisi humiles
non ascendunt. (Moral. XXXIII, 16, n. 32.)
Ancillas suas haec Dei sapientia misit, quae ad arcem
 nos atque ad civitatis moenia vocarent; quia praedicatores
infirmos abjectosque habere studuit, qui fideles
populos ad spiritualis patriae aedificia superna
colligerent. (Moral. XVII, 29, n. 43.) Ab eadem Sapientia
subditur: Si quis est parvulus veniat ad me
(Prov. IX, 4). Ac si aperte dicat: Quisquis se apud se
magnum aestimat, aditum sibi mei accessus angustat;
quia tanto ad me altius pertingitur, quanto
uniuscujusque mens apud se verius humiliatur. (Moral.
XI, 6, n. 8.) Intuendum valde est quia cum una
sit sapientia, alium minus, alium magis inhabitat:
alii hoc, alii aliud praestat, et quasi cerebri more,
nobismetipsis, velut quibusdam sensibus, utitur; ut
quamvis ipsa sibimet nunquam sit dissimilis, per nos
tamen diversa et dissimilia semper operetur, quatenus
 iste sapientiae, ille scientiae donum percipiat,
iste genera linguarum, ille gratiam curationum habeat.
(Num. 7.) Verba sapientiae, quae reprobi audiunt,
electi non solum audiunt, sed etiam gustant;
ut eis in corde sapiat quod reproborum non mentibus,
sed solummodo auribus sonat. Aliud est nominatum
cibem audire solummodo, aliud vero etiam
gustare. Electi itaque cibum sapientiae sic audiunt
ut degustent, quia hoc quod audiunt eis per amorem
medullitus sapit. Reproborum scientia usque ad cognitionem
sonitus tenditur, ut equidem virtutes audiant,
sed tamen corde frigido qualiter sapiant, ignorent.
(Cap. 7, n. 10.) Illa enim dicta in sapientiae
radice solidata sunt, quae per vivendi usum etiam
 actuum experimento convalescunt. Quia multis et
longior vita tribuitur, et sapientiae gratia non confertur.
Recte per beatum Job dicitur: Apud ipsum
est sapientia, et fortitudo: ipse habet consilium, et intelligentiam
(Job. XII, 13). [Cap, 8, n. 11.] Haec non
incongrue de Unigenito summi Patris accipimus, ut
ipsum esse Dei sapientiam et fortitudinem sentiamus.
Nam Paulus quoque nostro intellectui attestatur, dicens:
Christum Dei virtutem et Dei sapientiam (I Cor.
XXIV); qui apud ipsum semper est, quia in principio
erat Verbum, et Verbum erat apud Deum, et Deus erat
Verbum (Joan. I, 1). Habet Deus consilium et intelligentiam:
consilium videlicet, quia disponit sua;
intelligentiam, quia cognoscit nostra.

[CAPUT XXXVII]
Qualiter a sanctis viris in hoc saeculo videatur Deus.

 

(Moral. XVIII, 54, n. 88.) Beatus Moyses, qui cum
Deo facie ad faciem locutus est, sicut loqui solet
homo cum amico suo, ei inter ipsa verba suae locutionis
dixit: Si inveni gratiam in conspectu tuo, ostende
mihi temetipsum manifeste, ut videam te (Exod. XXXIII,
13). Certe si Deus non erat cum quo loquebatur,
Ostende mihi Deum, diceret, et non Ostende temetipsum.
Si autem Deus erat cum quo facie ad faciem
loquebatur, cur se petebat videre quem videbat?
Sed ex hac ejus petitione colligitur quia eum sitiebat
per incircumscriptae naturae suae claritatem cernere
quem jam coeperat per quasdam imagines videre;
 ut sic superna essentia mentis ejus oculis
adesset, quatenus ei ad aeternitatis visionem nulla
imago creata temporaliter interesset. Viderunt Patres
Veteris Testamenti Deum, et tamen, juxta Joannis
vocem, Deum nemo vidit unquam (Joan. IV, 12); et,
juxta beati Job sententiam, Sapientia, quae Deus est,
abscondita est ab oculis omnium viventium (Job, XXVIII,
21); quia in hac mortali carne consistentibus, et videri
potuit per quasdam circumscriptas imagines, et
videri non potuit per incircumscriptum lumen aeternitatis.
(Num. 89.) Aeterna Dei claritas, si a quibusdam
potest in hac adhuc corruptibili carne viventibus,
sed tamen inaestimabili virtute crescentibus,
quodam contemplationis acumine videri, hoc quoque
ab ejusdem Veritatis sententia non abhorret, qua dicitur:
 Non enim videbit me homo, et vivet (Exod.
XXXIII, 21); quoniam quisquis sapientiam, quae Deus
est, videt, huic vitae funditus moritur, ne jam ejus
amore teneatur. Nullus Deum vidit, qui adhuc carnaliter
vivit, quia nemo potest amplecti Deum simul
et saeculum. Qui enim Deum videt, eo ipso moritur
quo vel intentione cordis, vel effectu operis ab hujus
vitae delectationibus tota mente separetur. (Moral.
XXXV, 8, n. 13.) Ex sola catholica Ecclesia veritas
conspicitur, dum Moysi apud se esse locum Dominus
perhibet de quo videatur. Unde et in petra
Moyses ponitur, ut Dei speciem contempletur; quia
nisi quis fidei soliditatem tenuerit, divinam praesentiam
non agnoscit. De qua soliditate Dominus dicit:
Super hanc petram aedificabo Ecclesiam meam (Matth.
 XVI, 18). Dum ipsa per se Veritas dicit: Nemo vidit
faciem meam unquam, quomodo Jacob testatur: Vidi
Dominum facie ad faciem (Gen. XXXII, 30)? [Moral.
XXIV, 6, n. 11.] Humanae etenim mentis oculo interiori
purgato, dum vitiorum omnium tribulationis
igne aerugo fuerit concremata, tunc mundatis oculis
cordis, illa laetitia patriae coelestis aperitur, ut prius
purgemus lugendo quod fecimus et postmodum manifestius
contemplemur per gaudia quod quaeramus.
Prius ab acie mentis exurente tristitia interposita
malorum caligo detergitur, et tunc splendente raptim
coruscatione incircumscripti luminis illustratur. Quo
utcunque conspecto, in gaudio cujusdam securitatis
 absorbetur, et quasi post defectum vitae praesentis
ultra se rapta, aliquo modo in quadam novitate recreatur.
Ibi mens ex immenso fonte infusione superni
roris aspergitur, ibi non se sufficere ad id quod rapta
est contemplatur, et veritatem sentiendo videt,
quia quanta est ipsa veritas non videt. Summae et
incircumscriptae veritati tanto magis se quisque longe
existimat, quanto magis appropinquat; quia nisi illam
utcunque conspiceret, nequaquam eam conspicere
se non posse sentiret. (Num. 12.) Adnisus animi,
dum in visionem Dei tenditur, immensitatis ejus coruscante
circumstantia reverberatur. Ipsa quippe,
cuncta implens, cuncta circumstat; et idcirco mens
nostra nequaquam se ad comprehendendam incircumscriptam
circumstantiam dilatat, quia eam inopia
 suae circumscriptionis angustat. Unde et ad semetipsam
citius labitur, et prospectis quasi quibusdam
veritatis vestigiis, ad se anima revocatur.
Per contemplationem facta non solida et permanens
summae veritatis visio, sed, ut ita dixerim, quasi
quaedam visionis imitatio, Dei facies dicitur. Quia
enim per faciem quemlibet agnoscimus, non immerito
cognitionem Dei faciem vocamus. Beatus Jacob,
postquam cum angelo luctatus est, ait: Vidi Dominum
facie ad faciem (Gen. XXXII, 30), ac si diceret:
Cognovi Deum, quia me cognoscere ipse dignatus
est. Quam cognitionem plenissime fieri Paulus in
fine testatur, dicens: Tunc cognoscam sicut et cognitus
sum (I Cor. XIII, 12). Ad Timotheum Paulus
scripsit dicens: Quem vidit nullus hominum, sed nec
 videre potest (I Tim. VI, 16). [Moral. XVIII, 54, n. 92.]
More suo homines vocans omnes humana sapientes,
quia qui divina sapiunt videlicet supra homines sunt.
Videbimus igitur Deum, si per coelestem conversationem
supra homines esse mereamur. Nec tamen
ita videbimus, sicut videt ipse seipsum. Longe quippe
dispariliter videt Creator se quam videt creatura
Creatorem. Quantum pertinet ad immensitatem Dei,
quidam nobis modus figitur contemplationis, quia eo
ipso pondere circumscribimur quo creatura sumus.
(Num. 93.) Sed profecto non ita conspicimus Deum
sicut ipse conspicit se, sicut non ita requiescimus in
Deo quemadmodum ipse requiescit in se. Nam visio
nostra vel requies erit utcunque similis visioni vel
 requiei illius, sed aequalis non erit. Ne torpore negligentiae
jaceamus in nobis, contemplationis penna
nos sublevat, atque a nobis ad Deum erigimur intuendum.
Raptique intentione cordis et dulcedine
contemplationis, aliquo modo a nobis imus in ipsum;
et jam hoc ipsum ire nostrum minus est requiescere,
quoniam sic ire, perfecte quiescere est. Perfecta
requies est qua Deus cernitur; et tamen nostra requies
aequanda non est requiei illius, quia non a se
in aliam transit ut requiescat. Est itaque requies,
ut ita dicam, similis atque dissimilis; quia quod illius
quiescere est, hoc nostra requies imitatur. Visio
Dei nunc fide inchoatur, sed tunc in specie perficitur,
quando coaeternam Deo sapientiam, quam modo
 per ora praedicantium quasi per decurrentia flumina
sumimus, in ipso suo fonte biberimus.

[CAPUT XXXVIII]
Quibus modis Deus loquitur hominibus.

(Moral. XXVIII, 1, n. 2.) Sciendum summopere
est quia duobus modis locutio divina distinguitur,
cum aut per semetipsum Dominus loquitur, aut per
creaturam angelicam ejus ad nos verba formantur.
Cum per semetipsum Dominus loquitur, sola nobis
vis internae inspirationis aperitur. Cum per semetipsum
loquitur, de verbo ejus sine verbis ac syllabis
cor docetur; quia virtus ejus in intima quadam
sublevatione cognoscitur, ad quam mens plena suspenditur,
vacua gravatur. Pondus enim quoddam
est vis divinae locutionis, quod omnem animam
 quam replet levet. Incorporeum lumen est, quod et
interiora repleat, et repleta exterius circumscribat.
Sine strepitu sermo est, qui et auditum aperit, et
habere sonitum nescit. De adventu sancti Spiritus
scriptum est: Factus est de coelo repente sonus tanquam
advenientis spiritus vehementis, et replevit totam
domum, ubi erant sedentes: et apparuerunt illis dispertitae
linguae tanquam ignis, seditque super singulos
eorum (Act. II, 2). Per ignem quidem Dominus apparuit,
sed per semetipsum locutionem interius
fecit. Et neque ignis Deus, neque ille sonitus fuit;
sed per hoc quod exterius exhibuit, expressit hoc
quod interius gessit. Sanctus Spiritus, qui discipulos
et zelo succensos et verbo eruditos intus reddidit,
foras linguas igneas ostendit. In significatione
 igitur admota sunt elementa, ut ignem et sonitum
sentirent corpora, igne vero invisibili et voce sine
sonitu docerentur corda: foras ergo fuit ignis qui
apparuit, sed intus qui scientiam dedit. Dei locutio
ad nos intrinsecus facta videtur potius quam auditur,
quia dum semetipsam sine mora sermonis insinuat,
repentina luce nostrae ignorantiae tenebras
illustrat. (Num. 5.) Cum per angelum voluntatem
suam Dominus indicat, aliquando eam verbis, aliquando
rebus demonstrat, aliquando simul verbis
et rebus, aliquando imaginibus cordis oculis ostensis,
aliquando imaginibus et ante corporeos oculos
ad tempus ex aere assumptis, aliquando coelestibus
substantiis, aliquando terrenis, aliquando simul terrenis
et coelestibus. Nonnunquam per angelum Deus
 humanis cordibus ita loquitur, ut ipse quoque angelus
mentis obtutibus praesentetur. (Num. 4.) Verbis
plerumque per angelum loquitur Deus, cum nihil in
imagine ostenditur, sed supernae verba locutionis
audiuntur, sicut dicente Domino: Pater, clarifica
Filium tuum, ut et Filius tuus clarificet te, protinus
respondetur: Clarificavi, et iterum clarificabo (Joan.
XVII, 1). Omnipotens Deus, qui sine tempore vi impulsionis
intimae clamat, nequaquam in tempore per
suam substantiam illam vocem edidit, quam circumscriptam
tempore per humana verba distinxit; sed
nimirum de coelestibus loquens, verba sua quae audiri
ab hominibus voluit rationali creatura administrante
 formavit. (Num. 5.) Aliquando rebus per angelos
loquitur Deus, cum nil verbo dicitur, sed ea
quae futura sunt assumpta de elementis imagine
nuntiantur. Sicut Ezechiel (I, 4) verborum aenigmata
audiens electri speciem in medio ignis vidit.
Ut videlicet dum solam speciem aspiceret, quae essent
in novissimis ventura sentiret. (Num. 6.) Aliquando
per angelos verbis simul et rebus loquitur
Deus, cum quibusdam motibus insinuat hoc quod
sermonibus narrat. (Num. 7.) Aliquando imaginibus
cordis oculis ostensis per angelos loquitur Deus,
sicut Jacob subnixam coelo scalam dormiens vidit
(Gen. XXVIII, 12); sicut Petrus linteum reptilibus et
quadrupedibus plenum in exstasi raptus aspexit
(Act. X, 11). Qui nisi incorporeis haec oculis cerneret,
 in exstasi non fuisset. Aliquando imaginibus et
ante corporeos oculos ad tempus ex aere assumptis
per angelos loquitur Deus, sicut Abraham non
solum tres viros videre potuit, sed etiam habitaculo
terreno suscipere, et non solum suscipere, sed eorum
usibus etiam cibos adhibere (Gen. XVIII, 2).
Sancti angeli nisi quaedam nobis interna nuntiantes
ad tempus ex aere corpora sumerent, exterioribus
profecto nostris obtutibus non apparerent; nec cibos
cum Abraham caperent, nisi propter nos solidum
aliquid ex coelesti elemento gestarent. (Num. 8.)
Aliquando coelestibus substantiis per angelos loquitur
Deus, sicut baptizato Domino scriptum est quia
de nube vox sonuit dicens: Hic est Filius meus dilectus,
in quo mihi complacui (Matth. III, 17). Aliquando
 terrenis substantiis per angelos loquitur Deus,
sicut cum Balaam corripuit, in ore asinae humana
verba formavit (Num. XXII, 28). Aliquando simul terrenis
et coelestibus substantiis per angelos loquitur
Deus, sicut ad Moysem in monte cum jussionis suae
verba edidit ignem rubumque sociavit (Exod. III, 2),
atque aliud superius, aliud inferius junxit. (Num. 9.)
Nonnunquam Deus humanis cordibus etiam per angelos,
secreta eorum praesentia, virtutem suae aspirationis
infundit, unde Zacharias ait: Dixit ad me
angelus, qui loquebatur in me (Zach. I, 14). Dum ad
se quidem, sed tamen in se loqui angelum dicit,
liquido ostendit quod is qui ad ipsum verba faceret
per corpoream speciem extra non esset. Unde et
paulo post subdidit: Et ecce angelus, qui loquebatur
 in me, egrediebatur (Zach. II, 3). Saepe sancti angeli
non exterius apparent, sed sicut sunt angelici spiritus,
voluntatem Dei prophetarum sensibus innotescunt;
atque ita eos ad sublimia sublevant, ut quaeque
in rebus futura sunt, in causis originalibus praesentia
demonstrent. Humanum videlicet cor ipso
carnis corruptibilis pondere gravatum, ac ipsam
corpulentiam suam quasi obicem sustinens interna
non penetrat. Et grave exterius jacet, quia levantem
manum interius non habet. Nonnunquam fit ut
prophetarum sensibus ipsa ut est subtilitas angelicae
virtutis appareat, eorumque mens quo spiritu subtili
tangitur levetur. Et non jam torpens pigraque in
 imis jaceat, sed repleta intimis afflatibus ad superna
conscendat, atque inde quasi de quodam rerum
vertice quae infra se ventura sunt videat.

[CAPUT XXXIX]
Quibus modis Deus interroget hominem.

(Mor. XXVIII, c. 4, n. 15.) Deus omnipotens tribus
modis humanum genus interrogare consuevit,
cum aut flagelli districtione nos percutit, et quanta
nobis insit vel desit patientia ostendit; aut quaedam
quae nolumus praecipit, et nostram nobis obedientiam
vel inobedientiam patefacit; aut aliqua nobis
occulta aperit et aliqua abscondit, et mensuram nobis
nostrae humilitatis innotescit. Flagello Deus hominem
interrogat, cum mentem bene sibi per tranquillitatem
 subditam afflictionibus pulsat, sicut beatus
Job et laudatur attestatione Judicis (Job. II, 3,
7), et tamen ictibus conceditur percussoris, ut ejus
patientia tanto verius claresceret, quanto inquisita
durius fuisset. Praecipiendo nonnunquam dura nos
interrogat Deus: sicut Abraham terram suam jubetur
egredi (Gen. XII, 1. Ibid. 22, 2) et pergere quo
nesciebat; in montem unicum filium ducere, et quem
ad consolationem senex acceperat immolare (Gen.
XXII, 2). Cui nimirum Abrahae ad interrogationem
bene respondenti, id est, ad jussionem obedienti,
dicitur: Nunc cognovi, quia times Deum (Ibid. 12).
Vel sicut scriptum est: Tentat vos Dominus Deus
vester, ut sciat si diligitis eum (Deut. XIII, 3). Tentare
quippe Dei est magnis nos ejus jussionibus interrogare.
 Scire quoque ejus, nostram obedientiam
nosse nos facere. Aperiendo nobis quaedam atque
claudendo nos interrogat Deus, sicut per Psalmistam
dicitur: Palpebrae ejus interrogant filios homiminum
(Ps. X, 6). Palpebris quippe apertis cernimus,
clausis nihil videmus. Quid ergo per palpebras
Dei, nisi ejus judicia accipimus, quae juxta
aliquid clauduntur hominibus, et juxta aliquid reserantur?
Homines qui se nesciunt, sibimet innotescunt;
quatenus dum quaedam intelligendo comprehendunt,
quaedam vero cognoscere omnino non
possunt, eorum corda sese latenter inquirant, si illos
divina judicia vel clausa non stimulant, vel aperta
non inflant. Paulus apostolus hac de interrogatione
probatus est, qui post perceptam internam sapientiam,
 post aperta claustra paradisi, post ascensum
coeli tertii, post supernae locutionis mysteria adhuc
dicit: Ego me non arbitror comprehendisse (Philipp.
III, 13). Et rursum: Ego sum minimus apostolorum,
qui non sum dignus vocari apostolus (I Cor. XV, 9).
Et rursum: Non quia sufficientes sumus cogitare aliquid
a nobis quasi ex nobis, sed sufficientia nostra ex
Deo est (II Cor. III, 5). Apertis ergo palpebris Dei
interrogatus recte respondit, qui et superna secreta
attigit, et tamen in humilitate cordis sublimiter
stetit. Rursum cum secreta Dei judicia de repulsione
Judaeorum et gentilium vocatione Paulus
discuteret, atque ad ea pervenire non posset, quasi
clausis Dei palpebris interrogatus est; sed rectum
 valde responsum dedit, qui Deo sese in ipsa ignorantia
scienter inclinavit, dicens: O altitudo divitiarum
sapientiae et scientiae Dei, quam incomprehensibilia
sunt judicia ejus, et investigabiles viae ejus!
Quis enim cognovit sensum Domini, aut consiliarius
ejus fuit (Rom. XI, 33)? Ecce absconsis mysteriis
idem Paulus quasi clausis palpebris inquisitus placita
ac recta respondit: qui secreti aditum pulsans,
quia per cognitionem intromitti ad interiora non valuit,
per confessionem ante januas humilis stetit, et
quod intus comprehendere non potuit foris timendo
laudavit.

[CAPUT XL]
De synagoga vel Israelitico populo sub lege constituto.

 (Moral. lib. XI, c. 16, n. 24, 25.) Ante incarnationem
Domini Judaei veraces fuerunt, quia hunc
venturum esse crediderunt atque nuntiaverunt. Sed
postquam in carne apparuit, hunc esse negaverunt,
quia quem venturum praedixerant negaverunt praesentem.
Unde recte beatus Job dicit: Commutans
labium veracium, et doctrinam senum auferens (Job.
XII, 20): quia nequaquam Judaei credendo secuti
sunt quae patres suos praedixisse meminerunt. Cum
Judaeorum populus in legis mandato permaneret, et
cuncta gentilitas nulla Dei praecepta cognosceret, et illi
per fidem principari videbantur, et isti in profundo
pressi jacuerunt per infidelitatem. Sed cum incarnationis
dominicae mysterium Judaea negavit, gentilitas
credidit, et principes in despectione ceciderunt,
 et hi qui oppressi in culpa perfidiae fuerant, in verae
fidei libertatem levati sunt. Israelitarum casum longe
ante Jeremias intuens, ait: Factus est Dominus velut
inimicus: praecipitavit Israel; praecipitavit moenia
ejus, dissipavit munitiones ejus (Thren. II, 5). Quia
antiquus ille populus, qui fidelis esse Deo videbatur,
reprobatus corde repul us est, ut, sua perfidia
deceptus, contra ipsum post insurgeret quem
ante praedicavit. (Moral. XIX, 23, n. 40.) Si Israeliticus
populus a bono opere minime claudicasset,
nequaquam voce Domini Psalmista dixisset: Filii
alieni mentiti sunt mihi, filii alieni inveteraverunt, et
claudicaverunt a semitis suis (Psalm. XVII, 46). Israeliticus
populus claudus idcirco nominatur quia sanum
gressum in operatione non habuit, quia utroque
 pede uti noluit, dum unum Testamentum recepit,
aliud sprevit. Quem cum ad se venientem
sancta Ecclesia suscipit, quia ei jam Vetus tenenti
etiam Novum Testamentum inserit, ad dirigendos
gressus illius quasi alterum pedem jungit. (Mor.
XXXI, 15, n. 29.) Per unicornem bestiam potest Judaicus
populus intelligi, qui dum de accepta Lege
non opera, sed solam inter cunctos homines elationem
sumpsit, quasi inter caeteras bestias cornu singulare
gestavit. In loco Synagogae Dominus, ex qua
per carnem natus est, sanctam Ecclesiam sibi in amore
et contemplatione conjunxit, ut quae prius proxima
ex cognatione, id est, cognita per praedestinationem
fuerat, postmodum jam conjuncta in amore continuo
 uxor fiat. (Lib. I in Ev., hom. 3, n. 1.) Synagoga
idcirco ab auctore suo non recognoscitur, quia
 legis observationem tenens, spiritalem intellectum
perdidit, et sese ad custodiam litterae foris fixit.