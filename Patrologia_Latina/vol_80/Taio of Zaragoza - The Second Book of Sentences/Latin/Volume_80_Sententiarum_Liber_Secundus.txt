LIBER SECUNDUS.

CAPUT PRIMUM
De Incarnatione Christi, vel ejus Nativitate.
(Mor. lib. XXX, c. 25, n. 73.) Omnipotens Dominus
noster Jesus Christus per majestatis potentiam
omnia circumplectitur, et tamen per dispensationis
gratiam intra uterum Virginis venit, sua dispensatione
nos redimens, divinitate cuncta complectens,
et humanitatem intra uterum sumens. In quo utero
incarnatus est, et clausus non est; quia et intra
uterum fuit per infirmitatis substantiam, et extra
mundum per potentiam majestatis. (Lib. II in Ev.,
homil. 29, n. 10, 11.) Veniendo Christus ad redemptionem
nostram quosdam, ut ita dixerim, saltus
dedit, et necessarium nobis est ipsos ejus saltus
agnoscere. De coelo venit in uterum, de utero venit
in praesepium, de praesepio venit in crucem, de
cruce venit in sepulcrum, de sepulcro rediit in coelum.
Ecce ut nos post se currere faceret, quosdam
pro nobis saltus manifestata per carnem Veritas dedit:
Quia exsultavit ut gigas ad currendam viam suam
(Psalm. XVIII, 6), ut nos ei ex corde diceremus:
Trahe me post te, curremus in odorem unguentorum
tuorum (Cant. I, 3). Unde oportet ut illuc sequamur
corde ubi cum corpore ascendisse credimus. (Mor.
XXXIII, c. 1, n. 2.) Mons Domini Christus appellatus
est, qui in Israelitico populo incarnari dignatus est;
mons quippe est in vertice montium incarnatus Dominus,
transcendens celsitudinem prophetarum.
(Lib. II in Ezech., homil. 1, n. 4.) Incarnatus Unigenitus
Patris istis montibus, patriarchis scilicet atque prophetis,
vel omnibus sanctis, aequalis non fuit, quia
naturam, vitam vel merita omnium ex sua divinitate
transcendit. (Lib. I in Ezech., homil. 8, n. 23.)
Incarnatus Unigenitus Patris, per hoc quod homo
factus est, infra angelos fuit, sicut de eo scriptum
est: Minuisti eum paulo minus ab angelis (Psalm.
VIII, 6). Resurgens autem et ascendens in coelos, omnibus
angelicis potestatibus praesidet; sicut de eo
illic rursum scriptum est: Omnia subjecisti sub pedibus
ejus (Ibid. 7); et sicut ipse ait: Data est mihi
omnis potestas in coelo et in terra (Matth. XXVIII, 18).
Dum Divinitas defectum nostrae carnis suscepit,
humanum genus lumen quod amiserat recepit. Unde
enim Deus humana patitur, inde homo ad divina sublevatur.
Mediator Dei et hominum per humanitatis
incarnationem habuit nasci, crescere, mori, resurgere,
de loco ad locum venire. Quia ergo in divinitate
mutabilitas non est, atque hoc ipsum mutari transire
est, profecto iste transitus ex carne est, non ex divinitate.
Per divinitatem vero ei semper stare est,
quia, ubique praesens, nec per motum venit, nec per
motum recedit. (Lib. II in Ev., homil. 26, n. 2.) Deus
Pater omnipotens Filium suum in hunc mundum
misit, quia hunc pro redemptione generis humani
incarnari instituit. Quem videlicet in mundum venire
ad passionem voluit: sed tamen amavit Filium,
quem ad passionem misit. Electos vero apostolos
Dominus non ad mundi gaudia, sed, sicut
ipse est missus, ad passiones in mundum mittit.
Quia ergo et Filius amatur a Patre, et tamen ad
passionem mittitur, ita et discipuli amantur a Domino,
qui tamen ad passiones mittuntur in mundum.
Omnipotens Dominus, sicut ex nihilo bona facere
potuit, ita, cum voluit, per incarnationis suae mysterium
etiam perdita bona reparavit. (Lib. I in Ev.,
homil. 2, n. 8.) Mediator Dei et hominum Christus
Jesus, cum sit Dominus et Creator angelorum, suscepturus
naturam nostram, quam condidit, in uterum
Virginis venit. Nasci tamen in hoc mundo per divites
noluit, parentes pauperes elegit. Unde et agnus
qui pro illo offerretur defuit, columbarum pullos et
par turturum ad sacrificium mater invenit (Luc. II,
24). Mediator Dei atque hominum homo Christus
Jesus non alter in humanitate, alter in divinitate est.
(Mor. XVIII, c. 52, n. 85.) Non purus homo conceptus
atque editus, post meritum ut Deus esset accepit;
sed nuntiante angelo, et adveniente Spiritu,
mox Verbum in utero, mox intra uterum Verbum
caro, et manente incommutabili essentia, quae Christo
est cum Patre et cum Spiritu sancto coaeterna,
assumpsit intra virginea viscera, ubi et impassibilis
pati, et immortalis mori, et aeternus ante saecula
temporalis fieri posset in fine saeculorum: ut per
ineffabile sacramentum conceptu sancto et partu
inviolabili, secundum veritatem utriusque naturae,
eadem Virgo et ancilla Domini esset et mater. Sic
quippe Mariae ab Elisabeth dicitur: Unde hoc mihi,
ut veniat mater Domini mei ad me (Luc. I, 43)? Et
ipsa Virgo concipiens, dicit: Ecce ancilla Domini,
fiat mihi secundum verbum tuum (Ibid. 38). Quamvis
Christus aliud ex Patre, aliud ex Virgine, non tamen
alius est ex Patre, alius ex Virgine; sed ipse
est aeternus ex Patre, ipse temporalis ex matre.
Ipse qui fecit, ipse qui factus est. Ipse speciosus
forma prae filiis hominum per divinitatem, et ipse
de quo dictum est: Vidimus eum, et non erat aspectus,
et non est species ei, neque decor (Isai., LIII, 2),
per humanitatem. Ipse ante saecula de Patre sine
matre; ipse in fine saeculorum de matre sine Patre,
Ipse Conditoris templum, ipse Conditor templi. Ipse
auctor operis, ipse opus auctoris. Manens unus ex
utraque natura, nec naturarum copulatione confusus,
nec naturarum distinctione geminatus. (Lib. I
in Ev., hom. 10, n. 1.) Coeli Rege nato, rex terrae
turbatus est; quia nimium terrena altitudo confunditur,
cum celsitudo coelestis aperitur. Quaerendum
nobis est quidnam sit quod, Redemptore nato, pastoribus
in Judaea angelus apparuit, atque ad adorandum
hunc ab Oriente Magos non angelus, sed
stella perduxit. Quia utique, Judaeis tanquam ratione
utentibus, rationale animal, id est angelus,
praedicare debuit; gentiles vero, quia uti ratione
nesciebant, ad cognoscendum Dominum non per
vocem, sed per signa ducuntur; cum et illis prophetiae
tanquam fidelibus [non infidelibus], et istis
signa tanquam infidelibus [non fidelibus] (I Cor. XIV,
22) data sunt. (Num. 6.) Nos, qui gremio sanctae
Ecclesiae continemur, nato Domino offeramus aurum,
ut hunc ubique regnare fateamur; offeramus
thus, ut credamus quod is qui in tempore apparuit,
Deus ante tempora exstitit; offeramus myrrham, ut
eum quem credimus in sua divinitate impassibilem,
credamus etiam in nostra carne fuisse mortalem.
Nato Regi coelorum aurum offerimus, si in conspectu
illius claritate supernae sapientiae resplendemus;
thus offerimus, si cogitationes carnis per sancta orationum
studia in ara cordis incendimus, ut suave
aliquid Deo per coeleste desiderium redolere valeamus;
myrrham offerimus, si carnis vitia per abstinentiam
mortificamus.

CAPUT II.
De praedicatione Christi.

(Lib. I in Ezech., homil. 9, n. 19.) Si virtutes suas
omnipotens Deus taceret, eum nullus agnosceret,
nullus amaret. Virtutes ergo suas annuntiat, non ut
laudibus suis ipse proficiat, sed ut hi qui hunc ex
sua laude cognoverint, ad perpetuam haereditatem
perveniant. (Moral. XVIII, c. 7, n. 14.) Idcirco Deus
laudes suas indicat, ut valeamus eum audientes cognoscere,
cognoscentes amare, amantes sequi, sequentes
adipisci, adipiscentes vero ejus visione perfrui.
Virtutem, inquit Propheta, operum suorum Dominus
annuntiavit populo suo, ut det illis haereditatem
gentium (Psalm. CX, 6). Ac si aperte dicat: Idcirco
fortitudinem suae operationis insinuat, ut eam qui
audierit donis ditescat. (Lib. I in Evang., homil. 19,
n. 5.) David propheta ait: Annuntiavi et locutus sum,
multiplicati sunt super numerum (Psalm. XXXIX, 6).
Annuntiante Domino, super numerum multiplicantur
fideles, quia nonnunquam etiam hi ad fidem veniunt
qui ad electorum numerum non pertingunt. Hic
enim fidelibus per confessionem admixti sunt, sed
propter vitam reprobam illic numerari in sorte fidelium
non merentur. (Moral. XXV, c. 8, n. 21.) Propheta
intuens tantos, vocante et annuntiante Domino,
specietenus credere, quantos nimirum certum
est electorum numerum summamque transire, ait:
Multiplicati sunt super numerum (Psalm. XXXIX, 6).
Ac si diceret: Multis Ecclesiam intrantibus, etiam
hi ad fidem specietenus veniunt qui a numero regni
coelestis excluduntur, quia electorum summam, sua
videlicet multiplicitate, transcendunt.

CAPUT III.
De apostolorum vocatione.
(Moral. XXXV, c. 8, n. 15.) Sancti apostoli gratia
septiformis Spiritus implendi, vocante Christo, duodecim
sunt electi. In quatuor enim mundi partibus
Trinitatem, quae Deus est, innotescere mittebantur.
Duodecim ergo electi sunt, ut etiam ex ipsius numeri
ratione causa claresceret quod per quatuor infima tria
summa praedicarent. (Lib. I in Ev., homil. 5, n. 1.)
Ad unius jussionis vocem Petrus et Andreas, relictis
retibus, secuti sunt Redemptorem. Nulla hunc facere
adhuc miracula viderant; nihil ab eo de praemio
aeternae retributionis audierant; et tamen ad unum
Domini praeceptum hoc quod possidere videbantur
obliti sunt. (Num. 21.) Negotiatores nostri sancti
apostoli perpetuam angelorum vitam, datis retibus et
navi, mercati sunt. Aestimationem quippe pretii non
habet regnum Dei, sed tamen tantum valet quantum
habes. (Num. 4.) Sancti apostoli per Mediatorem
Dei atque hominum vocati, studuerunt in hoc saeculo
nil amare, nil unquam appetere. Quos bene Isaias
intuens: Qui sunt isti, ait, qui ut nubes volant, et
quasi columbae ad fenestras suas (Isai. LX, 8)? Vidit
quippe eos terrena despicere, mente coelestibus propinquare,
verbis pluere, miraculis coruscare. Et
quos a terrenis contagiis et sancta praedicatio et sublimis
vita suspenderat, hos volantes columbas pariter
et nubes appellat. Quasi columbae ergo ad fenestras
suas sunt electi, qui nihil in hoc mundo concupiscunt,
qui omnia simpliciter aspiciunt, et in his
quae vident rapacitatis studio non trahuntur. Scriptum
quippe est: Verbo Domini coeli firmati sunt, et
spiritu oris ejus omnis virtus eorum (Psalm. XXXII, 6).
(Lib. II in Evang., homil. 30, n. 7.) Verbum enim
Domini Filius est Patris: coelorum igitur virtus de
spiritu sumpta est, quia mundi hujus potestatibus
apostoli contraire non praesumerent, nisi eos sancti
Spiritus fortitudo solidasset.

CAPUT IV.
De incredulitate vel saevitia Judaeorum erga Christum.

(Moral. XXXV, c. 14, n. 26.) Isaac caligantibus oculis
Judaeos significat perfidia cordis sui caecatos, quorum
et notitia prior et ignorantia posterior bene ac breviter
designatur (Gen. XXVII). Qui dum Jacob benediceret,
et quid ei eveniret in futuro videbat, et quis
illi praesens assisteret, nesciebat. Israelitarum populus
prophetiae mysteria accepit, sed tamen caecos
oculos in contemplatione tenuit, quia eum praesentem
non vidit de quo tam multa in futuro praevidit.
Ante se enim positum nequaquam cernere valuit,
cujus adventus potentiam longe ante nuntiavit. (Lib.
I in Ev., homil. 10, n. 2.) In omnibus signis quae nascente
Domino, vel moriente, monstrata sunt, considerandum
nobis est quanta fuerit in quorumdam
Judaeorum corde duritia, quae hunc nec per prophetiae
donum, nec per miracula agnovit. Omnia elementa
auctorem suum venisse testata sunt. Ut enim
de eis quaedam usu humano loquar, Deum hunc coeli
esse cognoverunt, quia protinus stellam miserunt.
Mare cognovit, quia sub plantis ejus se calcabile
praebuit. Terra cognovit, quia eo moriente contremuit.
Sol cognovit, quia lucis suae radios abscondit.
Saxa et parietes cognoverunt, quia tempore mortis
ejus scissa sunt. Infernus agnovit, quia hos quos tenebat
mortuos reddidit. Et tamen hunc, quem Dominum
omnia insensibilia elementa senserunt, adhuc
infidelium Judaeorum corda Deum esse minime cognoscunt,
et duriora saxis, scindi ad poenitendum
nolunt; eumque confiteri abnegant quem elementa,
ut diximus, aut signis, aut scissionibus Deum clamabant.
Nonnulli Judaeorum, ad damnationis suae cumulum,
eum, quem natum despiciunt, nasciturum
longe ante praescierunt. Et non solum quia nasceretur
noverant, sed etiam ubi nasceretur. Nam ab Herode
requisiti, locum nativitatis ejus exprimunt,
quem de Scripturae auctoritate didicerunt. Et testimonium
proferunt quod Bethlehem honorari nativitate
novi Ducis ostenditur, ut ipsa eorum scientia
et illis fieret testimonium damnationis, et nobis adjutorium
credulitatis. Judaicum populum bene Isaac,
cum Jacob filium suum benediceret, designavit, quia
caligantibus oculis et prophetans in praesenti filium
non vidit, cui tam multa in posterum praevidit; quia
nimirum Judaicus populus prophetiae spiritu plenus,
et caecus, eum de quo multa in futuro praedixit in
praesenti positum non agnovit. (Moral. XXIX, c. 26,
n. 52.) Timuerunt Judaei ne locum atque gentem,
non occiso Domino, perderent. Sed cur ista miseris
evenerunt? quia eorum cordibus defuit aeternitatis
scientia, et nullo eos refecit pabulo viriditatis internae
doctrina. (Moral. lib. XVIII, c. 32, n. 51.) Synagoga,
quae mandata Dei per Legem protulit, nascentem
Ecclesiam persequens, invidiae sese igne consumpsit.
An non aemulationis suae facibus ardebat,
cum Redemptoris nostri signa conspiciens, per quosdam
suos diceret: Quid facimus, quia hic homo multa
signa facit (Joan. XI, 47)? Vel certe: Videtis quia nihil
proficimus. Ecce totus mundus post eum vadit. Videbant
Judaei unde converti debuerant, atque exinde
perversiores fiebant. Quaerebant exstinguere quem
cernebant mortuos vivificare. In ore tenebant Legem,
sed Legis persequebantur auctorem. (Moral. lib. XVII,
c. 33, n. 54.) Redemptor noster, priusquam se a
Judaeis teneri permitteret, persecutores suos requisivit,
dicens: Quem quaeritis? Cui illico responderunt:
Jesum Nazarenum (Joan. XVIII, 4). Quibus
cum repente diceret: Ego sum, vocem solummodo
mitissimae responsionis edidit, et armatos persecutores
suos protinus in terram stravit. Quid ergo facturus
est, cum judicaturus venerit, qui una voce
hostes suos perculit, etiam cum judicandus venit?
Quod est illud judicium quod immortalis exerit, qui
in una voce non potuit ferri moriturus? Aut quis
ejus iram toleret, cujus et ipsa non potuit mansuetudo
tolerari? (Moral. lib. II, c. 2, n. 2.) De negaturo
Petro praemittitur: Quia frigus erat, et stans ad prunas
calefaciebat se (Joan. XVIII, 18). Jam Petrus intus
a charitatis calore torpuerat, et ad amorem praesentis
saeculi, quasi ad persecutorum prunas desiderio
aestuante se calescebat . (Praefat. l. IV Moral.,
c. 4.) Gelboe montes superba Judaeorum corda significant,
quae dum in hujus mundi desideriis defluunt,
in Christi, id est uncti, se morte miscuerunt.
Et quia in eis unctus Rex corporaliter moritur, ipsi
ab omni gratiae rore siccantur. Hebraeorum superbae
mentes primitivos fructus non ferunt, quia in Redemptoris
adventu ex parte maxima in perfidia remanentes,
primordia fidei sequi noluerunt. (Moral.
lib. XXVII, c. 26, n. 49.) Judaeorum persequentium
corda, nunquid antrum diaboli non fuerunt? In quorum
diu consiliis latuit, sed repente vocibus erupit
clamantium: Crucifige, crucifige (Joan. XIX, 6). Et
quia ad lacerationem mentis pertingere tentando non
potuit, in Redemptore nostro ad mortem carnis
anhelavit.

CAPUT V.
De passione et morte Jesu Christi.

(Moral. XII, c. 12, n. 16.) Passioni Dominus appropinquans,
infirmantium in se vocem sumpsit, eorumque
timorem ut abstraheret suscepit, dicens:
Pater mi, si possibile est, transeat a me calix iste
(Matth. XXVI, 39). Et rursum per obedientiam vim
fortitudinis ostendens, ait: Verumtamen non sicut
ego volo, sed sicut tu. Ut cum hoc imminet quod fieri
nolumus, sic per infirmitatem petamus ut non fiat,
quatenus per fortitudinem parati simus ut voluntas
Conditoris nostri etiam contra nostram voluntatem
fiat. (Moral. II, c. 38, n. 62.) Redemptor noster interrogatus
passionis tempore, Dei se Filium testatur.
Unde et conquirentes dicunt: Quid adhuc egemus
testibus? ecce ipsi audivimus blasphemias (Matth.
XXVI, 65). Sed contra Deum stulte nil dixit, quia
vera loquens, hoc de se infidelibus etiam moriendo
intulit quod paulo post Redemptor omnibus resurgendo
monstravit. (Moral. XXXIII, c. 15, n. 31.) Diabolus
confessus fuerat Filium Dei (Matth. VIII, 29),
sed tamen purum illum hominem mori credidit ad
cujus mortem Judaeorum persequentium animas concitavit.
Sed in ipso traditionis tempore tarde jam
cognovisse intelligitur, quod illa ejus morte puniretur
. Unde et Pilati conjugem somniis terruit, ut vir
illius a Justi persecutione cessaret. Sed res interna
dispensatione disposita nulla valuit machinatione
refragari. Expediebat valde ut peccatorum mortem
juste morientium solveret mors justi injuste morientis.
Quod quia diabolus usque ad tempus passionis
illius ignoravit, quasi more avis illusus, divinitatis
ejus laqueum pertulit, dum humanitatis ejus
escam momordit. (Lib. II in Evang. homil. 21, n. 7.)
Si passionis tempore Christus de cruce descenderet,
nimirum insultantibus cedens, virtutem nobis patientiae
non demonstraret. Sed exspectavit paululum,
toleravit probra, irrisiones sustinuit, servavit patientiam,
distulit admirationem; et qui de cruce descendere
noluit (Matth. XXVII, 42), de sepulcro surrexit.
Plus igitur est de sepulcro resurgere quam de cruce
descendere. Plus fuit mortem resurgendo destruere
quam vitam descendendo servare. Cum Judaei Christum
ad insultationes suas de cruce descendere minime
cernerent, eum se vicisse crediderunt: nomen
illius se quasi exstinxisse gavisi sunt. Sed ecce de
morte nomen ejus per mundum crevit, ex qua hoc
infidelis turba se exstinxisse credidit; et quae gaudebat
occisum, dolet mortuum, quia hunc ad gloriam
suam cognoscit pervenisse per poenam. (Moral.
XIV, c. 49, n. 57.) Cum ad crucis horam ventum esset,
Domini discipulos gravis ex persecutione Judaeorum
timor invasit: fugerunt singuli, mulieres astiterunt,
de quibus figuraliter recte beatus Job ait:
Et consumptis carnibus, remanserunt tantummodo labia
circa dentes meos (Job XIX, 20). Quasi ergo consummata
carne, os Domini pelli suae adhaesit, quia
fortitudo ejus, passionis tempore fugientibus discipulis,
juxta se mulieres invenit. Stetit equidem aliquandiu
Petrus in Domini passione, sed tamen post
territus negavit (Matth. XXVI, 70). Stetit etiam Joannes,
cui ipso crucis tempore dictum est: Ecce mater
tua (Joan. XIX, 27). Sed perseverare minime potuit,
quia de ipso quoque scriptum est: quod adolescens
quidam sequebatur illum amictus sindone super nudo,
et tenuerunt eum: at ille, rejecta sindone, nudus profugit
ab eis (Marc. XIV, 51). [Lib. I in Ezech., homil.
8, n. 24.] Qui etsi post, ut verba sui Redemptoris
audiret, ad horam crucis rediit, prius tamen territus
fugit. Mulieres autem non solum non timuisse,
neque fugisse, sed etiam usque ad sepulcrum stetisse
memorantur. De Domino Jesu Christo ante passionem
scriptum est: Ecce angeli accesserunt, et ministrabant
ei (Matth. IV, 11). Sed tamen dum passioni
propinquaret, ut humanitatis ejus infirmitas monstraretur,
rursum scriptum est de eo: Apparuit illi
angelus de coelo confortans eum (Luc. XXII, 43). In
documento ergo utriusque naturae huic et angeli ministrare,
hunc et angelus confortare describitur.
Unus in utraque natura; quoniam qui Deus ante saecula
exstitit, homo factus est in fine saeculorum.
Cui ante passionem suam et angeli ministrant, et
hunc angelus confortat. Post passionem vero atque
resurrectionem ejus, huic angeli ministrare possunt,
sed jam hunc confortare non possunt. (Moral. XVIII,
c. 40, n. 64.) Libet inter haec mentis oculos ad illum
latronem ducere, qui de fauce diaboli ascendit
crucem, de cruce paradisum. Intueamur qualis ad
patibulum venerit, et qualis a patibulo abscessit. Venit
reus fraterno sanguine, venit cruentus, sed interna
gratia est mutatus in cruce. Et ille qui mortem
fratri intulit, morientis Domini vitam praedicavit, dicens:
Memento mei, Domine, dum veneris in regnum
tuum (Luc. XXIII, 42). Hujus latronis in cruce clavi
manus pedesque ligaverunt, nihilque in eo a poenis
liberum, nisi cor et lingua, remanserat. Inspirante
Deo totum illi obtulit quod in se liberum invenit, ut
juxta hoc quod scriptum est, corde crederet ad justitiam,
ore confiteretur ad salutem (Rom. X, 10).
Confitebatur Deum latro quem videbat secum humana
infirmitate morientem, quando negabant apostoli
eum quem miracula viderant divina virtute facientem.
(Num. 65.) Sed hi qui salvari hominem
propriis viribus astruunt, eamdem confessionem hominis
ab ipsius esse virtute hominis suspicantur.
Quod si ita esset, in Dei laude Psalmista non diceret:
Confessio et magnificentia opus ejus (Ps. CX, 3).
Ab eo itaque accipimus recta confiteri a quo nobis
et magna dantur operari. (Moral. XXIX, 14, n. 26.)
Dum Jesus angustias mortis petiit, fidem suam in
gentibus dilatavit, atque ad innumera corda credentium
sanctam Ecclesiam tetendit, cui per prophetam
dicitur: Dilata locum tentorii tui, et pelles tabernaculorum
tuorum extende, ne parcas, longos fac funiculos
tuos, et clavos tuos consolida. Ad dexteram enim
et ad laevam penetrabis, et semen tuum gentes haereditabit
(Isai. LIV, 2). Quae latitudo terrae profecto non
fieret, nisi ipse prius et vitam quam novimus moriendo
despiceret, et vitam quam non novimus resurgendo
monstraret. Redemptor noster in morte
sua nostrae oculos mentis aperuit, et quae esset vita
quae sequeretur ostendit. Unde et hunc in Evangelio
ordinem tenens, discipulis dicit: Sic oportebat
Christum pati, et resurgere a mortuis die tertia, et
praedicari in nomine ejus poenitentiam et remissionem
peccatorum per omnes gentes (Luc. XXIV, 46). Redemptor
noster, ut nos a morte redimeret, ad mortem
venit, et defectum nostrae carnis in suo corpore
poenasque toleravit; qui prius quam ad crucis patibulum
perveniret, teneri, conspui, illudi, alapis
caedi se pertulit. Ecce ad quanta propter nos venire
probra consensit! (Moral. III, c. 16, n. 29.) Cum se
pro nostra redemptione Dominus membrorum Satanae
manibus tradidit, quid aliud quam ejusdem
Satanae manus in se saevire permisit, ut unde ipse
exterius occumberet, inde nos exterius interiusque
liberaret? Si Satanae manus ejus potestas accipitur,
ejus manus Redemptor noster juxta carnem pertulit,
cujus potestatem corporis usque ad sputa, colaphos,
flagella, crucem lanceamque toleravit. Unde
et Pilato, ejus videlicet corpori, ad passionem veniens
dicit: Non haberes in me potestatem, nisi tibi
esset data desuper (Joan. XIX, 11). Sed tamen hanc
potestatem, quam contra se ei extrinsecus dederat,
suis servire lucris intrinsecus compellebat. Pilatus
scilicet vel Satan, qui ejus Pilati caput exstiterat,
sub potestate illius super quem potestatem acceperat
tenebatur. Quia et superior ipse Redemptor noster
disposuerat hoc [quod] inferius accidens [Edit.,
accedens] a persecutore tolerabat; ut cum ex mala
mente infidelium surgeret, utilitati tamen electorum
omnium ipsa quoque crudelitas deserviret. Pie igitur
disponebat intus quod semetipsum pati nequiter
permittebat foris. (Lib. I in Evang., homil. 2, n. 1.)
Redemptor noster, praevidens ex passione sua discipulorum
animos perturbandos, eis longe ante et
ejusdem passionis poenam et resurrectionis suae
gloriam praedicit, ut cum morientem, sicut praedictum
est, cernerent, etiam resurrecturum non dubitarent.

CAPUT VI.
De simpla morte Christi et dupla nostra.

(Moral. lib. IV, c. 16, n. 31.) Ad delenda peccata
hominum ante Dei oculos Mediator Dei et hominum
venit, qui solam pro nobis mortem carnis susciperet,
et veram mortem delinquentium per umbram
suae mortis deleret. Redemptor noster ad nos pia
miseratione descendit, qui in morte spiritus carnisque
tenebamur; unam ad nos suam mortem detulit,
et duas nostras quas reperit solvit. Si Redemptor
noster utramque mortem susciperet, nos a nulla
liberaret. Sed unam misericorditer accepit, et juste
utramque damnavit. Simplam suam duplae nostrae
contulit, et duplam nostram moriens subegit. Mediator
Dei et hominum homo Christus Jesus non immerito
uno die in sepulcro et duabus noctibus jacuit,
quia videlicet lucem suae simplae mortis tenebris
duplae mortis nostrae adjunxit. Qui ergo solam pro
nobis mortem carnis accepit, umbram mortis pertulit,
et a Dei oculis culpam quam fecimus abscondit.

CAPUT VII.
De resurrectione Christi.

(Moral. lib. XXXI, 49, n. 99.) Mediator Dei et nominum
homo Christus Jesus instaurare omnia venit,
ut, redempto humano genere, illa angelica damna
sarciret, et mensuram coelestis patriae locupletius
fortasse cumularet. Propter hanc instaurationem 
de Patre dicitur: Proposuit in eo, in dispensatione
plenitudinis temporum, instaurare omnia in Christo,
quae in coelis et quae in terra sunt in ipso (Ephes. I, 9,
10). In ipso quippe restaurantur ea quae in terra
sunt, dum peccatores ad justitiam convertuntur. In
ipso restaurantur ea quae in coelis sunt, dum illuc
humiliati homines redeunt unde apostatae angeli
superbiendo ceciderunt. (Lib. I in Ezech. homil. 8,
n. 23.) Unigenitus Patris per hoc quod homo factus
est infra angelos fuit, sicut de eo scriptum est:
Minuisti eum paulo minus ab angelis (Ps. VIII, 6).
Resurgens autem et ascendens in coelos, omnibus
angelicis potestatibus praesidet, sicut de eo illic
rursum scriptum est: Omnia subjecisti sub pedibus
ejus (Ibid. 7). Et sicut ipse ait: Data est mihi omnis
potestas in coelo et in terra (Matth. XXVIII, 18). [Moral.
lib. XIV, c. 53, n. 68.] Redemptor noster suscepit
mortem, ne mori timeremus. Ostendit resurrectionem,
ut nos resurgere posse confidamus. Unde et
eamdem mortem non plusquam triduanam esse voluit,
ne si in illo resurrectio differretur, in nobis
omnimodo desperaretur. David propheta de Redemptore
nostro ait: De torrente in via bibit, propterea
exaltavit caput (Ps. CIX, 7). Quasi enim de quodam
flumine nostrae passionis non in mansione bibere,
sed in via dignatus est; quia mortem transitorie, id
est, ad triduum contigit, atque in ea morte quam
contigit, nequaquam sicut nos usque ad finem saeculi
remansit. Dum Christus die tertio resurrexit, quid
in ejus corpore, id est Ecclesia, sequatur ostendit.
Exemplo quippe monstravit quod promisit in praemio,
ut sicut ipsum resurrexisse fideles agnoscerent,
ita in se ipsis in fine mundi resurrectionis praemia
sperarent. Ecce nos per mortem carnis usque ad
finem mundi remanemus in pulvere, ille autem die
tertia ab ariditate mortis viruit, et divinitatis suae
nobis potentiam in ipsa innovatione suae carnis ostendit
: De torrente, inquit, in via bibit, propterea exaltavit
caput. (Lib. II, in Ev., hom. 25, n. 7.) In humano
quippe genere ab ipso mundi initio torrens mortis
effluxerat; sed de hoc torrente Dominus in via bibit,
quia mortem in transitu gustavit. Atque ideo exaltavit
caput, quia hoc quod moriendo in sepulcro
posuit, surgendo super angelos elevavit; et inde
antiquum hostem in aeternum perculit, unde saevire
contra se manus persequentium temporaliter permisit.
(Lib. II in Ev., hom. 21, n. 7.) Samson ille fortissimus
Redemptorem nostrum significavit, qui cum
Gazam civitatem Philistinorum fuisset ingressus,
Philistaei ingressum ejus cognoscentes protinus,
civitatem repente obsidionibus circumdederunt, custodes
deputaverunt, et Samson fortissimum se jam
comprehendisse gavisi sunt (Judic. XVI, 1, 2, 3.) Sed
quid Samson fecit agnovimus. Media nocte portas
civitatis abstulit, et montis verticem ascendit. Quem
hoc in facto nisi Redemptorem nostrum Samson ille
significat? Quid Gaza civitas nisi infernum significat?
Quid per Philistaeos nisi Judaeorum perfidia demonstratur?
Qui cum mortuum Dominum viderunt
[Edit., viderent], ejusque corpus in sepulcro positum,
custodes illico deputaverunt. Et eum, qui auctor
vitae claruerat, in inferni claustris retentum, quasi
Samson in Gaza, se deprehendisse laetati sunt.
Samson videlicet media nocte non solum exivit, sed
etiam portas tulit; quia profecto Redemptor noster
ante lucem surgens, non solum liber de inferno exivit,
sed ipsa etiam inferni claustra destruxit. Portas
tulit, et verticem montis subiit, quia resurgendo
claustra inferni abstulit, et ascendendo coelorum regna
penetravit. (Apud Paterium, lib. VI, cap. 7.) Samson
ille virtutis robore validus, dum viveret, paucos occidit;
everso vero templo maximam adversariorum
suorum multitudinem etiam ipse moriens stravit.
Christo itaque Domino nostro praedicante, pauci
crediderunt; innumeri vero gentilium populi viam
vitae illo moriente secuti sunt. (Moral. 29, c. 14, n.
26.) Redemptor noster, dum adhuc passibilis viveret,
superbos pertulit; passibilia vero vitae mortuus
stravit ; quia nimirum Dominus ab elatione superbiae
paucos, cum viveret, plures vero, cum templum
sui corporis solveretur, exstinxit; atque electos
ex gentibus quos vivendo sustinuit simul omnes
moriendo prostravit. (Moral. 29, c. 12, n. 23.)
Scriptum est: Posuisti profundum maris viam, ut
transirent liberati (Isa. LI, 10). Si divini more
eloquii mare saeculum debet intelligi, nil prohibet
profunda maris inferni claustra sentiri. Quod profundum
maris Dominus petiit, cum inferni novissima,
electorum suorum animas erepturus, intravit. Hoc
namque profundum maris ante Redemptoris adventum
non via, sed carcer fuit, quia in se etiam bonorum
animas, quamvis non in locis poenalibus,
clausit.

CAPUT VIII.
De sanctis qui ante incarnationem Christi inferni claustris
detinebantur.

(Mor. XII, c. 9, n. 13, 14, 15.) Ante Redemptoris
nostri incarnationem justorum animae non ita ad infernum
descendisse creduntur ut in locis poenalibus
tenerentur. Sed esse superiora inferni loca, esse alia
inferiora credenda sunt: ut et in superioribus justi
requiescerent, et in inferioribus injusti cruciarentur.
Omnis homo, quamvis mundae probataeque vitae fuerit,
ante adventum Mediatoris Dei et hominis ad inferni
claustra descendere dubium non est, quoniam
homo, qui per se cecidit, per se ad paradisi requiem
redire non potuit, nisi veniret ille qui suae incarnationis
mysterio ejusdem nobis paradisi iter aperiret.
Unde recte beatus Job Dominum postulat, dicens:
Quis mihi tribuat ut in inferno protegas me (Job. XIV,
13)? Psalmista quoque ait: Eripuisti animam meam ex
inferno inferiori (Psalm. LXXXV, 13). Beatus Job ante
adventum Christi ad infernum se descendere sciens,
Conditoris sui illic protectionem postulat, ut a locis
poenalibus alienus existat, ubi, dum ad requiem ducitur,
a suppliciis abscondatur. Unde subjungit: Ut
abscondas me, donec transeat furor tuus (Ibid.). Furor
etenim omnipotentis Dei in hoc quotidie vim suae
districtionis peragit, quod viventes indigne dignis
suppliciis demergit. Furor Dei nunc equidem transit,
sed in fine pertransit; quia modo agitur, sed in
mundi termino consummatur. Qui tamen iste furor,
quantum ad electorum animas, in Redemptoris nostri
adventu pertransiit; quia eas ab inferni claustris ad
paradisi gaudia Mediator Dei et hominum, dum ipse
illuc pie descenderet, reduxit. Justorum animae per
Mediatoris adventum erant quandoque ab inferni
locis quamvis non poenalibus liberandae. Hoc quoque
beatus Job praevidet, et petendo subjungit: Et constituas
mihi tempus in quo recorderis mei (Ibid.). At
ubi venit plenitudo temporis, misit Deus Filium suum
factum ex muliere, factum sub lege, ut eos qui sub lege
erant redimeret (Gal. IV, 4). Adventum Redemptoris
nostri vir Domini Job praestolans, in quo erant multi
etiam ex gentilitate liberandi, ait: Licet haec celes in
corde tuo, tamen scio quia universorum memineris (Job.
X, 13). Apud omnipotentem Dominum tempus sibi
constitui suae recordationis petit, dicens: Ecce exspecto
ut restituas mihi tempus in quo recorderis
mei. In Evangelio Dominus dicit: Et ego si exaltatus
fuero a terra, omnia traham ad me ipsum (Joan. XII,
32); omnia videlicet electa. Non enim ab inferno rediens
Dominus, electos simul et reprobos traxit, sed
illa exinde omnia sustulit quae sibi inhaesisse praescivit.
Per Osee prophetam Dominus dicit: Ero mors
tua, o mors: ero morsus tuus, inferne (Ose, XIII, 14).
Quod enim occidimus, agimus ut penitus non sit.
Ex eo enim quod mordemus, partem abstrahimus
partemque relinquimus. Quia ergo in electis suis
funditus Dominus occidit mortem, mors mortis exstitit;
quia vero ex inferno partem abstulit partemque
reliquit, non occidit funditus, sed momordit
infernum: Ero, inquit, mors tua, o mors; id est, in
electis meis te funditus perimo: Ero morsus tuus, inferne;
quia sublatis eis, te ex parte transfigo. (Moral.
XIII, 43, n. 48.) Omnes electi, qui ante adventum
Redemptoris nostri in hunc mundum venerunt,
quantamlibet virtutem justitiae haberent, ex corporibus
educti, in sinu coelestis patriae statim recipi nullo
modo poterant, quia necdum ille venerat qui inferni
claustra sua descensione solveret, et justorum animas
in perpetua jam sede locaret. Unde beatus Job
afflictionem sentiens, et adhuc differri retributionem
justorum sciens, apte subdidit: Si sustinuero, infernus
domus mea est, et in tenebris stravi lectum meum
(Job. XVII, 13). [Cap. 44, n. 49.] Priores etenim sancti
a corporibus educti adhuc ab inferni locis liberari
non poterant, quia necdum venerat qui illuc sine
culpa descenderet ut eos qui ibi tenebantur ex culpa
liberaret: ut et pro originali noxa adhuc illuc descenderent,
et tamen ex propriis actibus supplicium
non haberent. Grave taedium electis fuit post solutionem
carnis adhuc speciem non videre Creatoris,
quod taedium non immerito beatus Job tenebras vocat.
Sed quia hoc ex poena infirmitatis venit, recte
eamdem mox infirmitatem subdidit, dicens: Putredini
dixi: Pater meus es; Mater mea et soror mea,
vermibus (Job. XVII, 14). [Cap. 43, n. 48.] Nos omnes,
qui auctoris nostri gratia redempti sumus, hoc jam
coelesti munere habemus, ut cum a carnis nostrae
habitatione subtrahimur, mox ad coelestia praemia
ducamur. Quia dum Conditor ac Redemptor noster
claustra inferni penetrans, electorum exinde animas
eduxit, nos illuc ire non patitur unde jam alios descendendo
liberavit. (Moral. IV, c. 29, n. 56.) Priusquam
Redemptor noster morte sua humani generis
poenam solveret, eos etiam qui coelestis patriae vias
sectati sunt, post egressum carnis inferni claustra
tenuerunt: non ut poena quasi peccatores plecteret,
sed ut eos in locis remotioribus quiescentes, quia
necdum intercessio Mediatoris advenerat, ad ingressum
regni reatus primae culpae prohiberet. Juxta
Redemptoris nostri testimonium, dives qui apud inferos
torquetur in sinu Abrahae Eleazarum requiescere
contemplatur (Luc. XVI, 19). Qui profecto si adhuc
in imis electi non essent, hos ille in tormentis positus
non videret. Unde et isdem Redemptor noster
pro nostrae culpae debito occumbens, inferna penetrat,
ut suos, qui ei inhaeserant, ad coelestia reducat.
Sed quo nunc homo redemptus ascendit, illuc profecto,
si peccare noluisset, etiam sine redemptione
pertingeret.

CAPUT IX.
De sanctis apostolis, et praedicatione eorum.

(Moral. lib. IX, c. 9, n. 10.) Coelorum nomine apostolorum
praedicantium coelestis vita signatur. Ipsi
igitur coeli, ipsi sol in sacra Scriptura esse memorantur:
coeli scilicet, quia intercedendo protegunt; sol
autem, quia praedicando vim luminis ostendunt.
Cum Judaea saeviens ad vim persecutionis infremuit,
apostolorum vitam Dominus in cunctarum gentium
cognitione dilatavit; et dum illa per judicium in
mundo captiva dispergitur, isti ubique per gratiam
in honorem tenduntur. Angusti coeli fuerunt, cum
una plebs tot egregios praedicatores tenebat. Quis
enim gentilium Petrum nosset, si in solius Israelitici
populi praedicatione remaneret? Quis Pauli virtutes
agnosceret, nisi hunc Judaea ad nostram notitiam persequendo
transmisisset? Sancti apostoli, qui flagris
et contumeliis ab Israelitica plebe repulsi sunt, per
mundi fines honorantur, quia secreti mira dispensatione
consilii praedicatores suos Dominus, unde
permisit in una gente opprimi, fecit in mundi cardines
inde dilatari. (Moral. XX, c. 20, n. 38.) Egregius
Psalmista David ait: Prae fulgore in conspectu ejus
nubes transierunt; grando et carbones ignis (Psal. XVII,
13). Prae fulgore enim nubes transierunt, quia praedicatores
sancti universa mundi spatia miraculorum
claritate percurrerunt. Qui etiam grando et carbones
ignis vocati sunt, quia et per correptionem feriunt,
et per charitatis flammam accendunt. Sanctorum
libera increpatio natura grandinis convenienter exprimitur,
grando enim veniens percutit, liquata rigat.
Sancti autem viri corda audientium exterrentes feriunt,
et blandientes infundunt. Nam quemadmodum
feriunt, propheta testatur dicens: Virtutem terribilium
tuorum dicent, et magnitudinem tuam narrabunt (Psal.
CXLIV, 6). Et quemadmodum blandientes rigent, secutus
adjunxit: Memoriam abundantiae suavitatis tuae
eructabunt, et in tua justitia exsultabunt (Ibid. 7).
[Moral. XXVII, c. 11, n. 20.] Scriptum quippe est: Fulgura
multiplicabis, et conturbabis eos (Psal. CXLIII, 6,
sec. LXX). Per has ergo nubes lumine suo Dominus
fulgurat, quia per praedicatores sanctos insensibilitatis
nostrae tenebras etiam miraculis illustrat. (Num. 21.)
Cumque nubes istae, scilicet sancti apostoli, verbis
pluunt, cumque miraculis vim coruscae lucis aperiunt,
extremos etiam mundi terminos in divinum amorem
convertunt. Fulgura, inquit, multiplicabis et conturbabis
eos. (Moral. XXX, c. 2, n. 6.) Fulgura quippe
ex nubibus exeunt, sicut mira opera ex sanctis praedicatoribus
ostenduntur. Qui, ut saepe dictum est,
idcirco nubes vocari solent, quia et coruscant miraculis
et verbis pluunt. Humana corda postquam per
sanctorum praedicationem mota non fuerint, istis
miraculorum fulgoribus conturbantur. Fulgura, inquit,
multiplicabis et conturbabis eos. Ac si diceret:
Dum verba praedicationis non audiunt, per praedicantium
miracula conturbantur. Per Habacuc prophetam
dictum est: In lumine jacula tua ibunt, in splendore
fulgoris armorum tuorum (Habac. III, 11). Jacula Dei
in lumine ire, est verba ejus aperta veritate resonare:
Verbo Domini coeli firmati sunt, et spiritu oris
ejus omnis virtus eorum (Ps. XXXII, 6). [Apud Pater.,
XI, 68.] Quid coelorum nomine nisi sancti apostoli
designantur? qui verbis pluunt et coruscant miraculis,
quorum virtus ex dono Spiritus confortatur.
(Lib. II in Evang. homil. 30, n. 7.) Quot ergo bona
sunt praedicantium, quasi tot sunt ornamenta coelorum.
Verbo Domini coeli firmati sunt. Verbum enim
Domini Filius est Patris. Sed eosdem coelos, videlicet
sanctos apostolos, ut tota simul Trinitas ostendatur
operata, repente de sancti Spiritus divinitate
adjungitur: Et spiritu oris ejus omnis virtus eorum
(Psal. XXXII, 6). Coelorum virtus de spiritu sumpta
est, quia sancti apostoli mundi hujus potestatibus
contraire non praesumerent, nisi eos sancti Spiritus
fortitudo solidasset. (Moral. XIX, c. 30, n. 55.) Hinc
denique scriptum est: Cum sagittis et arcu ingrediuntur
illuc (Isai. VII, 24); quia nimirum sancti apostoli
ad feriendum gentilis vitae duritiam, cum districtis
verborum spiculis venerunt. (Lib. II in Ev., homil.
29, n. 2.) Cum sanctos apostolos ad praedicandum
Veritas mittit, quid aliud in mundo facit, nisi grana
seminis spargit, et pauca grana mittit in semine, ut
multarum messium fruges recipiat ex nostra fide?
Neque enim in universo mundo tanta fidelium messis
exsurgeret, si de manu Domini super rationabilem
terram illa electa grana praedicantium sparsa non
fuissent . Ipsa per se Veritas discipulis ait: Euntes
in mundum universum, praedicate Evangelium omni
creaturae (Marc. XVI, 15). Potest etiam omnis creaturae
nomine omnis natio gentium designari. Ante
etenim apostolis dictum fuerat: In viam gentium ne
abieritis (Matth. X, 5). Nunc autem dicitur: Praedicate
Evangelium omni creaturae. Ut scilicet prius a Judaea
apostolorum repulsa praedicatio, tunc nobis in adjutorium
fieret, cum hanc illa ad damnationis suae testimonium
superba repulisset. (Lib. II in Ezech., homil.
2, n. 13.) Dum enim persecutio in Judaea agitur,
sancta apostolorum praedicatio in universo mundo
dispersa est.

CAPUT X.
De sanctis evangelistis

(Lib. I in Ezech., homil. 4, n. 1.) Quatuor animalia,
quae sacra saepe numerat Scriptura, quatuor
evangelistas designant, sicut ipsa uniuscujusque libri
evangelici exordia testantur. Nam quia ab humana
generatione coepit, jure per hominem Matthaeus;
quia per clamorem in deserto, recte per leonem Marcus;
quia a sacrificio exorsus est, bene per vitulum
Lucas; quia vero a divinitate Verbi coepit, digne per
aquilam significatur Joannes, qui dicens: In principio
erat Verbum, et Verbum erat apud Deum, et Deus
erat Verbum (Joan. I, 1); dum in ipsam divinitatis
substantiam intendit, quasi more aquilae oculos in
solem fixit. Electi omnes, quia membra sunt Redemptoris
nostri, ipse autem Redemptor noster
caput est omnium electorum; per hoc quod membra
ejus figurata sunt, nil obstat si etiam in his omnibus
et ipse signetur. Ipse unigenitus Dei Filius veraciter
factus est homo; ipse in sacrificio nostrae redemptionis
dignatus est mori, ut vitulus: ipse per virtutem
suae fortitudinis surrexit, ut leo. Leo etiam apertis
oculis dormire perhibetur; quia in ipsa morte, in
qua ex humanitate Redemptor noster dormire potuit,
ex divinitate sua immortalis permanendo vigilavit.
Ipse etiam post resurrectionem suam ascendens ad
coelos, in superioribus est elevatus, ut aquila. Totum
ergo simul nobis est, qui et nascendo homo et moriendo
vitulus, et resurgendo leo, et ad coelos ascendendo
aquila factus est. Sed quia per haec animalia
evangelistas quatuor, et sub eorum specie simul perfectos
omnes superius significari diximus, restat ut
quomodo unusquisque electorum istis animalium
visionibus exprimatur ostendamus. (Num. 2.) Omnis
etenim electus, atque in via Domini perfectus, et
homo et vitulus, leo simul et aquila est. Homo enim
rationale est animal, vitulus autem in sacrificio mactari
solet, leo vero fortis est bestia, sicut scriptum
est: Leo fortissimus bestiarum ad nullius pavebit occursum
(Prov. XXX, 30). Aquila ad sublimia evolat,
et inreverberatis oculis solis radiis intendit. Omnis
itaque qui in ratione perfectus est homo est. Et quoniam
semetipsum ab hujus mundi voluptate mortificat,
vitulus est; quia vero ipsa sua spontanea mortificatione
contra adversa omnia fortitudinem securitatis
habet, unde scriptum est: Justus autem, quasi
leo confidens absque terrore erit (Prov. XXVIII, 1), leo
est. Quia vero sublimiter contemplatur ea quae coelestia
atque aeterna sunt, aquila est. Quoniam justus
quisque per rationem homo, per sacrificium mortificationis
suae vitulus, per fortitudinem securitatis
leo, per contemplationem vero efficitur aquila, recte
per haec sancta animalia signari unusquisque perfectus
potest. Quod idcirco dicimus, ut ea quae de quatuor
animalibus dicta sunt, pertinere quoque etiam ad perfectorum
singulos demonstremus. Posteriori tempore,
quod nunc est, habet sancta Ecclesia evangelistas
atque doctores. (Lib. II in Ezech., homil. 9, n. 6.)
Quia vero Evangelium bonum nuntium dicitur,
evangelistas utique appellamus qui rudibus populis
bona patriae coelestis annuntiant. Qui videlicet evangelistae
atque doctores et priori quidem tempore
fuerunt, sed nunc usque Domino largiente permanent;
quia adhuc quotidie et infideles populos ad
fidem trahi, et fideles quosque in bonos mores per
doctores erudiri cognoscimus. (Lib. I in Ezech., homil.
2, n. 15.) De sanctis evangelistis Ezechiel propheta
ait: Et in medio ejus similitudo quatuor animalium
(Ezech. I, 5). Quod in medio ejus dicitur sive
electri, sive ignis, nil obstat intelligi; quia quatuor
haec animalia, sancti scilicet evangelistae, et ex ejusdem
Domini incarnatione ad fidei virtutem solidati
sunt, et in igne persecutionis multis tribulationibus
afflicti. (Ibid., hom. 3, n. 1.) Si requiras quid Matthaeus
de incarnatione Domini sentiat, hoc nimirum
sentit quod Marcus, Lucas et Joannes. Si quaeras
quid Joannes sentiat, hoc proculdubio quod Lucas,
Marcus et Matthaeus. Si requiras quid Marcus, hoc
quod Matthaeus, Joannes et Lucas. Si quaeras quid
Lucas, hoc quod Joannes, Matthaeus et Marcus sentit.
Quatuor evangelistarum facies uni sunt, quia notitia
fidei, qua cognoscuntur a Deo, ipsa est in uno quae
est simul in quatuor. Quidquid enim in uno inveneris,
hoc in omnibus simul quatuor recognoscis [Edit.,
recte cognoscis]. Quatuor evangelistae omnipotentis
Dei Filium Dominum Jesum Christum concorditer
praedicant, et ad divinitatem ejus mentis oculos levantes,
penna contemplationis volant. Evangelistarum
facies ad humanitatem Domini pertinent, pennae ad
divinitatem; quia in eo, quem corporeum conspiciunt,
quasi faciem [Edit., facies] intendunt. Sed
dum hunc esse incircumscriptum atque incorporeum
ex divinitate annuntiant, per contemplationis pennam
quasi in aera relevantur [Edit., levantur]. Quia una
est fides incarnationis Christi in omnibus evangelistis,
et par contemplatio divinitatis ejus in singulis,
recte per Ezechielem dicitur: Quatuor facies uni, et
quatuor pennae uni, et pedes eorum recti (Ezech. I, 6,
7). Quid per pedes evangelistarum nisi gressus actuum
designantur? Quatuor ergo animalium pedes recti
esse describuntur, quia sanctorum evangelistarum
atque omnium perfectorum opera ad sequendam iniquitatem
non sunt retorta. Hi autem pedes rectos
non habent, qui ad mala mundi quae reliquerunt reflectuntur.
De quibus scriptum est: Canis reversus
ad suum vomitum, et sus lota in volutabro luti (Prov.
XXVI, 11).

CAPUT XI.
De Scriptura Veteris et Novi Testamenti.

(Moral. XX, c. 1, n. 1.) Omnem scientiam atque
doctrinam Scriptura sacra sine aliqua comparatione
transcendit, quod vera praedicat, quod ad coelestem
patriam vocat, quod a terrenis desideriis ad superna
amplectenda cor legentis immutat, quod dictis obscurioribus
exercet fortes, et parvulis humili sermone
blanditur. Scriptura sacra non sic clausa est ut pavesci
debeat, nec sic patet ut vilescat, quod usu fastidium
tollit, et tanto amplius diligitur quanto amplius
meditatur; quod legentis animum humilibus verbis
adjuvat, sublimibus sensibus levat; quod aliquo modo
cum legentibus crescit: quod a rudibus lectoribus
quasi recognoscitur, et tamen doctis semper nova
reperitur. Ut de rerum pondere taceam, scientias
omnes atque doctrinas sacra Scriptura ipso etiam
locutionis suae more transcendit; quia uno eodemque
sermone narrat textum, prodit mysterium, et sic
scit praeterita dicere, ut eo ipso noverit futura praedicare,
et non mutato dicendi ordine, eisdem ipsis
sermonibus novit et acta describere et agenda nuntiare.
(Lib. I in Ezech., homil. 6, n. 16.) Sancta
Scriptura per legem Veteris Testamenti ad corda
hominum vadit signando mysterium. Per prophetas
vadit paulo apertius Dominum prophetando. Per
Evangelium vadit exhibendo quem prophetavit. Per
apostolos vadit praedicando eum quem Pater in nostra
redemptione exhibuit. Habent sacra eloquia notitiam
praeceptorum cum exhibitione operum. Et quasi
per quatuor partes vadunt, quia distinctis temporibus
loquuntur, vel certe quia in cunctis mundi regionibus
incarnatum Dominum praedicant. (Lib. I in
Ezech., homil. 10, n. 1, 2.) Solent quidam scripta
ejusdem sacri eloquii legentes, cum sublimiores
ejus sententias penetrant, minora mandata, quae
infirmioribus data sunt, tumenti sensu despicere, et
ea velle in alio intellectu permutare. Qui si recte in
eo alta intelligerent, mandata quoque minima despectui
non haberent, quia divina praecepta sic in
quibusdam loquuntur magnis, ut tamen in quibusdam
congruant parvulis, qui per incrementa intelligentiae
quasi quibusdam passibus mentis crescant, atque ad
majora intelligenda perveniant. Ad Ezechielem prophetam
Dominus dicit: Fili hominis, quodcunque
inveneris, comede (Ezech. III, 1). Quidquid enim in
sacra Scriptura invenitur, edendum est; quia et ejusdem
parva simplicem componunt vitam, et ejusdem
magna subtilem aedificant intelligentiam. (Lib. I in
Ezech., homil. 7, n. 16.) Sciendum nobis magnopere
est quod Scripturae sacrae duo sunt Testamenta, quae
utraque Dei Spiritus scribi voluit, ut nos ab animae
morte liberaret. Vel certe quia duo sunt praecepta
charitatis, dilectio videlicet Dei, et dilectio proximi,
per quae utraque nos sacrae Scripturae dicta vivificant.
Quia dilectionem Dei et proximi capimus in
eloquiis divinis, per praecepta Scripturae sacrae reviviscimus,
qui mortui in culpa jacebamus. Unde omnipotenti
Domino per Psalmistam dicitur: In aeternum
non obliviscar justificationes tuas, quia in ipsis
vivificasti me (Ps. CXVIII, 93). Justificationes enim
praecepta Domini dicuntur, in quibus nos corrigendo
justificat. De quibus idem Psalmista apertius dicit:
In tuis justificationibus meditabor, non obliviscar sermones
tuos (Ibid. 16). In eis itaque nos vivificat,
quia per haec nobis spiritualem vitam demonstrat,
eamque per afflatum Spiritus nostris mentibus infundit.
(Num. 8.) Sancti viri in Scriptura sacra intelligunt
quemadmodum moraliter vivant et sese in
contemplatione suspendant. Unusquisque sanctorum,
quanto in hac eadem Scriptura profecerit, tanto
Scriptura sacra proficit apud ipsum; quia divina eloquia
cum legente crescunt. Nam tanto illa quisque
altius intelligit, quanto in eis altius intendit; quia
nisi legentium mentes ad alta profecerint, divina
dicta velut in imis non intellecta jacent. Cum legenti
cuilibet sermo Scripturae sacrae tepidus videtur, sensus
divini eloquii ejus mentem non excitat, et in cogitatione
sua nullo intellectu luminis emicat. At vero
si bene vivendi ordinem quaerat, et per gressum cordis
inveniat, quemadmodum pedem [Edit., gressum]
boni operis ponat, tantum in sacro eloquio profectum
invenit, quantum apud illum ipse profecerit. Mira
atque ineffabilis sacri eloquii virtus agnoscitur, cum
superno amore legentis animus penetratur. (Moral.
XIX, c. 30, n. 55.) Plerumque in sacro eloquio arcus
nomine solet sacra Scriptura signari, sicut per
Isaiam dicitur: Cum sagittis et arcu ingredientur illuc
(Isa. VII, 24). In chorda etenim Testamentum
Novum, in cornu vero Testamentum Vetus accipitur.
In arcu autem dum chorda trahitur, cornu curvatur:
sicut in hoc eodem sacro eloquio, dum Testamentum
Novum legitur, duritia Testamenti Veteris emollitur.
Ad Scripturae sacrae spiritualia et blanda praecepta
litterae se rigor inclinat; quia Testamentum Novum,
dum quasi quodam bonae operationis brachio trahitur,
in Testamento Veteri severitatis jura flectuntur.
Non indecenter dicimus chordam Testamento Novo
congruere, quod de incarnatione dominica certum
est exstitisse. Quasi chorda ergo trahitur, et cornu
curvatur, quia dum in Testamento Novo incarnatio
Mediatoris agnoscitur, ad spiritualem intelligentiam
rigor Testamenti Veteris inclinatur.

CAPUT XII.
De initio nascentis Ecclesiae.

(Moral. lib. XXVI, c. 41, n. 75.) Omnipotens Deus Ecclesiam
suam digna sine administratione non deserit;
nam cum fortes ad praemium vocat, eorum vice debiles
ad certamina roborat. Cum illos suscipiendo
remunerat, istis laborum virtutes [Edit. vires] quas
remuneret subministrat. In virtute antiquorum Patrum
hi qui postmodum praelati sunt subrogantur.
Quia et cum annosa arbusta succiduntur, in eorum
robur tenera virgulta succrescunt. Unde recte per
Psalmistam dicitur: Pro patribus tuis nati sunt tibi
filii, constitues eos principes super omnem terram (Ps.
XLIV, 17). Deus in gradibus ejus dignoscetur, dum
suscipiet eam (Ps XLVII, 4). [Lib. II in Ezech., homil. 3,
n. 3.] Dum enim sanctam Ecclesiam Dominus suscipit,
in gradibus ejus dignoscitur, quia ejus gloria
per illius incrementa declaratur. Quantum enim
sancta Ecclesia ascendendo profecerit, tantum Deus
hominibus ex ejus virtutibus innotescit. De his quoque
gradibus beatus Job loquitur, dicens: Per singulos gradus
meos pronuntiabo illum (Job. XXXI, 37). Omnipotens
Deus in gradibus Ecclesiae agnoscitur, quia in singulis
ejus virtutibus atque miraculis, quam sit timendus
et amandus, omnibus demonstratur: cum videlicet
tunc suscipit, cum a culpis suis ad eum per poenitentiam
redit. (Moral. VIII, c. 48, n. 82.) Filia regum
sancta Ecclesia est, quae in bono opere spiritualium
principum praedicatione generata, gloriam intus
habet, sicut scriptum est: Omnis gloria ejus filiae
regum ab intus (Psalm. XLIV, 14); quia hoc quod
quotidie agit in ostentationis jactantiam non habet.
(Mor. XXXV, c. 18.) Nam si foras gloriam quaereret,
intus speciem quam rex concupisceret non haberet.
(Mor. XIX, c. 12, n. 20.) Quia sancta Ecclesia exteriora
sua a primordiis suis usque nunc irreprehensibilia
custodit, jure de ea Psalmista ait: In fimbriis
aureis circumamicta varietate (Ps. XLIV, 14), ut et
pulchra intus sibi sit et aliis foras, et se provehens
per internam gloriam, et alios erudiens per exteriora
operum exempla. (Apud Pater., c. 53, super Gen.;
Moral. lib. XIV, c. 43, n. 51.) Sola electorum Ecclesia
unigenito Filio Dei Patris copulanda erat, quam
ipse Unigenitus ex praedestinatione jam et praesentia
extraneam non habebat. Sancta Ecclesia quot praecepta
ex Redemptoris nostri praedicatione cognovit,
quasi tot oris ejus oscula accepit, sicut scriptum est:
Osculetur me osculis oris sui (Cant. I, 1); ac si apertis
vocibus dicat (Moral. XXVII, c. 17, n. 34): Dudum
mihi quidem prophetarum praedicamentis, quasi
quibusdam labiis, osculum porrexit, nunc vero tangat
me ipsa dulcedo praesentiae unigeniti Filii,
Redemptoris mei. (Moral. XIX, c. 12, n. 19.) Universae
Ecclesiae, quae unam catholicam faciunt,
adolescentulae vocantur, non vetustae per culpam,
sed novellae per gratiam; non senio steriles, sed
aetate mentis ad spiritualem fecunditatem congruae.
(Apud Pater. ubi supra.) A priori populo naturae
legem sancta Ecclesia se scisse monstravit, et praedicationis
verba in amplo charitatis gremio suscepit.
Sancta Ecclesia verba vitae audiens, et ad verae
fidei conversationem veniens, studuit non plus sapere
quam oportet sapere, sed sapere ad sobrietatem.
(Lib. I in Ev. homil. 17, n. 7.) Sed tamen terrena
stipendia praedicatoribus reddidit; quae dum Paulus
apostolus quasi pro nihilo acciperet dixit: Si nos vobis
spiritualia seminavimus, magnum est, si a vobis carnalia
metamus (I Cor. IX, 11)? Sancta Ecclesia, quae
ante per fidem, obedientiam, et operationem percepit,
excrescens postmodum etiam ad spiritualia dona
convalescit (Apud Pater. ubi supra); ut prophetiae
spiritu et virtutum gratia repleta, ampliatis jam
muneribus ditescat. Unigenitus Dominus ac Redemptor
noster veniente ad se Ecclesia in illorum
mentibus mansit quos ex Judaea editos non torporis
frigus, sed fervor charitatis tenuit. Ex illo quippe
populo Anna prophetissa, ex illo Simeon exstitit,
qui in ulnas Dominum accepit. Sancta Ecclesia praedicatorum
suorum desiderio ex virtute suae fidei
satisfecit. Quia enim Deum quem audivit confessa
est, praedicatori suo quasi aquam refectionis obtulit,
ejusque animum refrigeravit. Quod Rebecca proprie
significavit, cum hydriam ab humero in ulnas posuit,
et puero Abrahae ad bibendum aquam praebuit. Quia
sancta Ecclesia in eo quod credidit vacua non remansit.
Nam protinus praedicare studuit quod audivit,
et docendo multos ex se praedicatores protulit.
(Moral. lib. I, c. 15, n. 21; apud Pater., lib. I sup.
Genes., c. 53.) Quid est quod Rebecca ad Isaac dorso
cameli deducitur, nisi quod per Rebeccam significatur
Ecclesia, et per camelum cui praesidet tortuosus
moribus, atque onustus idolorum cultibus, gentilium
populus designatur? Qui enim ex semetipsis sibi
invenerunt deos quos colerent, quasi a semetipsis eis
onus in dorso excreverat quod portarent. Sancta
Ecclesia quanto Redemptorem suum subtilius agnoscit,
tanto carnalis vitae illecebram studio humilitatis
deserit, atque in semetipsam tortitudini vitiosae
contradicit: quod Rebecca significat cum, Isaac viso,
de camelo descendit; quia. Domino cognito, vitia sua
gentilitas deseruit, et ab elatione celsitudinis ima
humilitatis petit. (Moral. lib. XXX, c. 25, n. 71.)
Sancta Ecclesia Christum sequens terrenae concupiscentiae
vitia poenitendo contexit, quod recte Rachel
significavit, quae idola Laban patris sui sedendo
cooperuit. De hac coopertione vitiorum per prophetam
dicitur: Beati quorum remissae sunt iniquitates, et
quorum tecta sunt peccata (Ps. XXXI, 1). Nos igitur
Rachel illa signavit, qui idola sedendo premimus, si
culpas avaritiae poenitendo damnamus. (Lib. II in Ev.,
hom. 29, n. 4; Reg. Past., part. II, c. 4.) In exordio
nascentis Ecclesiae necessaria fuerunt signa vel
miracula. Ut enim ad fidem cresceret, miraculis
fuerat nutrienda. In sacerdotis veste juxta divinam
vocem tintinnabulis mala punica conjunguntur. Quid
enim per mala punica nisi unitas fidei designatur?
Nam sicut in malo punico una exterius cortice multa
interius grana muniuntur, sic innumeros sanctae
Ecclesiae populos unitas fidei contegit, quos intus
diversitas meritorum tenet.

CAPUT XIII.
De gratia baptismi.

(Praef. Moral. IV, 3.) Quisquis regenerationis unda
non solvitur, reatu primi vinculi ligatus tenetur. Quod
vero apud nos valet aqua baptismatis, hoc egit apud
veteres, vel pro parvulis sola fides, vel pro majoribus
virtus sacrificii, vel pro his qui ex Abrahae stirpe
prodierant mysterium circumcisionis. Unusquisque
cum primi parentis culpa concipitur. sicut propheta
testatur, dicens: Ecce enim in iniquitatibus conceptus
sum (Ps. L, 7). Et quia is quem salutis unda non diluit,
originalis culpae supplicia non amittit, aperte per
semetipsam Veritas perhibet, dicens: Nisi quis renatus
fuerit ex aqua et Spiritu sancto, non habebit vitam
aeternam (Joan. III, 5). [Lib. II in Ev., homil. 29,
n. 3.] Tunc veraciter fideles sumus, si quod verbis
promittimus operibus implemus. In die quippe baptismatis
omnibus nos antiqui hostis operibus atque
omnibus pompis abrenuntiare promittimus. Itaque
unusquisque vestrum ad considerationem suam mentis
oculos reducat, et si servat post baptismum quod
ante baptismum spopondit, certus jam quia fidelis
est, gaudeat. (Moral. lib. XV, c. 51, n. 57.) Originale
peccatum a parentibus trahimus, et nisi per gratiam
baptismatis solvamur, etiam parentum peccata portamus,
quia unum adhuc videlicet cum illis sumus.
Scriptum est in libro Exodi: Qui reddis iniquitatem
patrum in filiis (Exod. XXXIV, 7). Reddit ergo Dominus
iniquitatem patrum in filiis, dum pro culpa parentis
ex originali peccato animus polluitur prolis.
Et rursum non reddit parentum iniquitatem in filiis,
quia cum ab originali culpa per baptismum liberamur,
non jam parentum culpas, sed quas ipsi commisimus
habemus.

CAPUT XIV.
De communione.

(Moral. lib. XIII, c. 23, n. 26.) Unusquisque peccator
redemptionis suae pretium sumens, confitetur
ac laudat Deum, et quibus valet verbis, hoc ipsum 
proximis innotescit, sicut beatus Job sub figura Redemptoris
nostri ait: Terra, ne operias sanguinem
meum (Job. XVI, 19). Terra namque sanguinem
Christi non operuit, quia sancta Ecclesia redemptionis
suae mysterium in cunctis jam mundi partibus
praedicavit. Ipse enim sanguis redemptionis qui sumitur
clamor nostri Redemptoris est. Paulus apostolus
ait: Et sanguinis Christi aspersionem melius
loquentem, quam Abel (Heb. XII, 24). De Abel sanguine
dictum fuerat: Vox sanguinis tui fratris clamat
ad me de terra (Gen. IV, 10); sed sanguis Jesu melius
loquitur quam Abel, quia sanguis Abel mortem
fratricidae fratris petiit, sanguis autem Domini vitam
persecutoribus impetravit. Ut sacramentum dominicae
passionis in nobis non sit otiosum, debemus
imitari quod sumimus, et praedicare caeteris quod
veneramur. Hinc iterum beatus Job ait: Neque inveniat
in te locum latendi clamor meus. Locum enim
latendi clamor ejus in nobis invenit, si hoc quod
mens credit lingua tacet. Sed ne in nobis clamor
ejus lateat, restat ut unusquisque juxta modum
suum vivificationis suae mysterium proximis innotescat.
(Lib. II in Evang., homil. 22, n. 7.) Quis
namque sit sanguis Christi non jam audiendo, sed
bibendo didicimus. Qui sanguis super utrumque postem
ponitur (Exod. XII, 7), quando non solum ore
corporis, sed etiam ore cordis hauritur. In utroque
etenim poste agni sanguis est positus, quando sacramentum
passionis Christi cum ore ad redemptionem
sumitur, ad imitationem quoque intenta mente
cogitatur. Quasi in nocte agni carnes comedimus,
cum in sacramento modo dominicum corpus accipimus,
quando adhuc ab invicem nostras conscientias
non videmus. (Num. 8.) Nam nihil prodest corpus et
sanguinem Christi Jesu ore percipere, et ei perversis
moribus contraire. Qui scelerate vivunt in Ecclesia,
et communicare non desinunt, putantes se
tali communione mundari, discant nihil de mundatione
proficere, sibi dicente Propheta: Quid est, quod
dilectus meus in domo mea fecit scelera multa? Nunquid
carnes sanctae auferent a te malitias tuas (Jerem.
XI, 15)? Et Apostolus: Probet, inquit, se homo, et
sic de pane illo edat, et de calice bibat: qui enim indigne
hoc accipit, judicium sibi manducat et bibit
(I Cor. XI, 28).

CAPUT XV.
Quid significet latitudo et longitudo Dei , sublimitas
et profundum.

(Moral. lib. X, c. 9, n. 15.) Habet latitudinem,
quia omnipotens Deus dilectionem suam usque ad
collectionem persequentium tendit. Habet longitudinem,
quia ad vitae patriam nos longanimiter tolerando
perducit. Habet sublimitatem, quia ipsorum
quoque intelligentiam qui recepti fuerint in superna
congregatione transcendit. Habet profundum, quia
damnatis inferius districtionis suae judicium incomprehensibiliter
exerit. Quatuor nobis Deus in hac
vita positis singulis exercet: quia et latitudinem
amando, et longitudinem tolerando, et celsitudinem,
non solum nostram intelligentiam, sed etiam vota
superando, et profunditatem suam exhibet, occultos
et illicitos cogitationum motus districte judicando.
Celsitudo omnipotentis Dei et profunditas, quam sit
investigabilis, nullus agnoscit, nisi qui vel contemplatione
ad summa provehi, vel occultis motibus resistens,
tentationum coeperit importunitate turbari.
(August. in Spec. c. 14; Isidor. quoque lib. I Sentent.,
c. 2.) Cum de Deo omnipotente nec secundum situm,
nec secundum qualitatem, nec secundum habitum
aut motum aliquid digne dicatur, inest tamen ei
quodammodo latitudo, longitudo, altitudo, et profundum.
Est in omnipotente Deo latitudo charitatis,
qua nos et ab errore corrigit, et continet in veritate.
Inest ei et longitudo, quae nos longanimiter malos
portat, donec emendatos patriae futurae restituat.
Inest ei et altitudo, per quam omnem sensum suae
scientiae immensitate exsuperat. Inest ei et profundum,
quo damnandos inferius juxta aequitatem disponens,
praeordinat.

CAPUT XVI.
De vocatione gentium ad Ecclesiam convenientium.
(Lib. II in Evang., homil. 33, n. 6.) Ad fidem vocata
gentilitas, Redemptoris sui vestigia osculari desiderans,
nequaquam cessat ab intentione boni operis,
quia in ejus continuo amore suspirat. Unde et sponsae
voce de eodem Redemptore suo in Canticis canticorum
ita incipit: Osculetur me osculis oris sui (Cant.
I, 1). Osculum recte Conditoris sui desiderat, quae
se ei obsequi per amorem parat. (Moral. lib. XXX,
c. 25, n. 72.) Eripiens gentilitatem Dominus superavit
jugum oneris ejus, cum eam adventu suo ab illa
daemoniacae tyrannidis servitute liberavit. Superavit
virgam humeri ejus (Isa. IX, 4), cum percussionem
illius, quae ex perverso opere graviter deprimebat,
ab humano genere redempto compescuit. Superavit
sceptrum exactoris ejus, cum regnum ejusdem diaboli,
qui pro pestifera perpetratione vitiorum exigere
consueverat debita tributa poenarum, de fidelium
corde destruxit. (Moral. lib. I, c. 16, n. 23.) Scriptum
quippe est: Cognovit bos possessorem suum, et asinus
praesepe domini sui (Isa. I, 3). Per bovem Judaeae operarii,
per asinum vero gentiles populi designantur.
Quis enim bos nisi judaicus populus exstitit, cujus
cervicem jugum Legis attrivit? Et quis asinus nisi
gentilitas fuit, quam quilibet seductor reperit, quasi
brutum animal et nulla ratione renitens, quo voluit
errore substravit? Bos ergo possessorem, et asinus
domini praesepe cognovit; quia et Hebraicus populus
Deum quem colebat, sed ignorabat, reperit; et gentilitas
legis pabulum, quod non habebat, accepit.
Habet denique post Mediatoris adventum catholica
Ecclesia simplices asinos, quia vocatae plebes gentilium,
dum ad requiem pervenire desiderant, cuncta
mandatorum onera libenter portant. (Num. 24.)
Unde bene, quod hanc requiem populus gentilis appeteret,
Jacob, filios alloquens, prophetica hoc studuit
voce signare, dicens: Issachar asinus fortis accubans
in terminos, vidit requiem quod esset bona, et
terram quod optima; et supposuit humerum ad portandum
(Gen. XLII, 14, 15). (Moral. lib. II, c. 35, n. 37.)
Isaias propheta clamat dicens: Verbum misit Dominus
in Jacob, et illud cecidit in Israel (Isa. IX, 8). Jacob
quippe Supplantator, Israel vero Videns Deum
dicitur. Et quid per Jacob, nisi Judaicus; quid per
Israel, nisi gentilis populus designatur? Quia quem
Jacob per carnis mortem supplantare studuit, hunc
nimirum per oculos fidei gentilitas Deum vidit. Ad
Jacob ergo verbum missum in Israel cecidit, quia
quem ad se venientem Judaicus respuit, hunc repente
confitens populus gentilis invenit. (Lib. II in
Ezech., homil. 9, n. 5.) Cum Judaeorum populum
propheta a fide perire cognosceret, et sanctos apostolos
surgere in Ecclesia praevideret, per quos multi
sunt ex gentibus in fidei et vitae fortitudine solidati,
in magna consolatione locutus est, dicens: Lateres
ceciderunt, sed quadris lapidibus aedificavimus (Isa. IX,
10). Videns quippe in sancta Ecclesia apostolos,
martyres atque doctores surgere, de laterum casu,
id est de Judaeorum perditione, minus doluit, quia
omnipotentis Dei aedificium, id est sanctam Ecclesiam,
de quadris lapidibus aedificari conspexit. (Lib.
II in Ezech., homil. 6, n. 21.) Hinc idem propheta
ait: Et frenum erroris, quod erat in maxillis populorum,
canticum erit vobis (Isa. XXX, 28, 29). Frenum
quippe erroris maxillas populorum constrinxerat,
quando idolorum errore obligata gentilitas Deo vero
confessionis laudem dare nesciebat. Sed hoc ipsum
erroris frenum jam nobis in canticum versum est,
cum gaudendo psallimus atque cantamus: Omnes dii
gentium daemonia, Dominus autem coelos fecit (Ps.
XCV, 5). Et rursum: Simulacra gentium argentum et
aurum, opera manuum hominum. Os habent et non loquentur,
oculos habent et non videbunt (Ps. CXIII, 4).
Haec nos omnipotenti Domino cum psallendo dicimus,
ipsum erroris nostri frenum, quod a laude Dei
ora nostra ligaverat, vero Domino canticum facimus.
Bene autem subinfertur: Sicut nox sanctificatae solemnitatis
(Isa. XXX, 29): quia dum confessionis laudem
Deo reddimus, in sanctificata solemnitate gaudemus.
(Moral. lib. XXIX, c. 26, n. 52.) Scriptum est:
In cubilibus, in quibus prius dracones habitabant, orietur
viror calami et junci (Isa. XXXV, 7). In draconum
namque cubilibus viror calami et junci oritur, quia in
eis populis, quos antiqui hostis malitia possidebat, et
doctorum scientia, et auditorum obedientia coacervatur.
(Lib. II in Ezech., homil. 1, n. 11.) Orietur in
ea viror calami et junci, id est, in sancta Ecclesia
oriuntur scriptores et auditores; ut per calamum
scriptores, per juncum vero debeant auditores intelligi.
Per aquae humorem juncus et calamus nasci
solet. Ex una eademque aqua utraque proficiunt. Et
calamus quidem ad scribendum assumitur, eum
junco vero scribi non potest: quid in junco et calamo
accipere debemus, nisi quod una est doctrina
veritatis quae multos auditores irrigat? Sed irrigati
alii ad hoc usque in verbo Dei proficiunt, ut etiam
scriptores fiant, videlicet tanquam calami; alii vero
verbum vitae audiunt, bonae spei et rectorum operum
viriditatem tenent, sed tamen ad scribendum proficere
nullatenus possunt. Qui hi, qui in aqua fidei ,
nisi quidam, ut ita dicam, junci sunt? Qui quidem
viridescendo proficiunt, sed litteras exprimere nequaquam
possunt. (Lib. I in Ev., homil. 20, n. 3.) In
fide Mediatoris Dei et hominum hominis Christi Jesu,
et gentilitas plenitudinem gratiae accepit, et Judaea
per errorem perfidiae hoc unde tumebat perdidit.
Desertum Dominus in stagna aquarum (Isa. XLI, 18)
posuit, quia gentilitati, quae prius per ariditatem
mentis nullos bonorum operum fructus ferebat,
fluenta sanctae praedicationis dedit: et ipsa, ad quam
prius pro asperitate suae siccitatis via praedicatoribus
non patebat, doctrinae postmodum rivos emanavit.
(Moral. lib. XXVII c. 43, n. 71.) Scriptum est: Dicam
Aquiloni, Da; et Austro, Noli prohibere (Is. XLIII, 6).
Sicut per Aquilonem gentilitas, sic per Austrum Judaea
signatur. Quae quasi meridiano sole incaluit;
quia Redemptore in carne veniente fervorem fidei
prima suscepit. Aquiloni ergo, Da, dicitur, cum offerre
Deo suae fidei munera gentilitas imperatur.
Austro autem jubetur ne prohibeat, quia Hebraeis in
fide consistentibus praecipitur, ne vitam gentium repellendo
contemnant . (Moral. lib. XX, c. 25, n. 58.)
Sicut indumentum Christi tota generaliter Ecclesia
dicitur, sic indumentum sunt Ecclesiae singulorum
animae, quae ab errore conversae, eamdem Ecclesiam
credendo eique fideliter inhaerendo circumdant. (Moral.
lib. XXIX, c. 6, n. 13.) Tot nunc quasi vestibus
sancta Ecclesia induitur, quot fidelium veneratione
decoratur. Sanctae Ecclesiae ostensis gentibus a Domino
per prophetam dicitur: Vivo ego, quia omnibus
his velut ornamento vestieris (Isa. XLV, 18). [Moran.
lib. XX, c. 29, n. 58.] Si enim sancta Ecclesia vestimentum
Christi non esset, Paulus apostolus profecto
non diceret: Ut exhiberet sibi gloriosam Ecclesiam non
habentem maculam, aut rugam (Ephes. V, 27), id est,
nec per peccatum maculam, nec per duplicitatem
rugam; quia et per justitiam munda est, et per simplicem
intentionem tensa; quae ergo abluta est ne habeat
maculam, tensa est ne habeat rugam, utique vestis
est. (Moral., lib. XXV, c. 8, n. 21.) Sancta Ecclesia
in tanta multitudino gentium ad dexteram extenditur,
dum quosdam justificandos suscipit. Ad laevam quoque
dilatatur, dum ad se quosdam etiam in iniquitate
permansuros admittit. Propter hanc multitudinem,
quae extra electorum numerum jacet, in Evangelio Dominus
dicit: Multi vocati, pauci autem electi (Matth. XX,
16). (Lib. I in Ezech., homil. 10, n. 39.) Cum Judaei a
fide caderent, ad cognitionem fidei corda gentilium cucurrerunt:
quae videlicet gentes in sacrae lectionis pabulo
os cordis aperiunt, et in occulto sicut pauper comedunt,
quia cum festinatione et silentio verba vitae
legentes sumunt. (Moral. XXIX, c. 14, n. 26.) Dum Redemptor
noster angustias mortis petiit, fidem suam in
gentibus dilatavit, atque in innumera corda credentium
sanctam Ecclesiam tetendit. Cui per prophetam
dicitur: Dilata locum tentorii tui, et pelles tabernaculorum
tuorum extende, ne parcas, longos fac funiculos
tuos, et clavos tuos consolida: ad dexteram enim et ad
laevam penetrabis, et semen tuum gentes haereditabit
(Isa. LIV, 2). Quae latitudo terrae profecto non fieret,
nisi ipse prius et vitam quam novimus moriendo despiceret,
et vitam quam non novimus resurgendo
monstraret.

CAPUT XVII.
De sanctis praedicatoribus.

(Apud Paterium, c. 53 super Genes.) Sancti viri,
dum verbum praedicationis bonis mentibus faciunt,
ad unamquamque animam unigenito Filio conjungendam
quasi provisores fiunt. Et in his quae de
Domino loquuntur in semetipsis virtutum divitias
ostendunt, ut tanto citius ad sequendum Deum pertrahant,
quanto auditoribus suis in semetipsis monstrant
quae narrant. Unusquisque sanctae fidei praedicator
in semetipso gestans ornamenta virtutum, et
auditum Sanctae Ecclesiae scilicet per discretionis
obedientiam componit, et manus per bonae operationis
meritum exornat . Unicuique praedicatori,
quasi ad manendum locus spatiosus est in auditoris
corde, latitudo bonitatis. Unde et quibusdam dicitur:
Capite nos, neminem laesimus, neminem corrupimus.
Non angustiamini in nobis, angustiamini autem in visceribus
vestris (II Cor. VI, 12). Ac si eis aperte diceretur:
Ad suscipiendam doctrinam spatiosum locum
mentis facite; sed ad cogitanda carnalia angusti
remanete. Sunt plerique qui doctores suos ex temporalibus
stipendiis continere parati sunt, sed praedicatores
sancti percipere nolunt temporalia, nisi
prius obtineant aeterna. Si enim in animabus fructum
non inveniunt, sumere stipendia corporalia contemnunt.
Praedicatores sancti, cum praedicando vitam
audientium obtinent, illi mox gratias reddunt de
cujus hoc munere perceperunt, ut sibi in ea operatione
nil tribuant, sed Auctori omnium cum lucris
animarum gratiarum actiones reportent. Praedicatores
sancti, quamvis jam ad superiora intelligenda
atque proferenda, et intellectu, et vita emicent, adhuc
tamen in semetipsis contradictionem carnis sentiunt.
Nam vident aliam legem in membris suis
repugnantem legi mentis suae, et captivos reducentem
 in lege peccati (Rom. VII, 23). Quia ne magnitudo
revelationum extollat eos, datus est eis stimulus
carnis suae (II Cor. XII). Habent praedicatores sancti
thesaurum in vasis fictilibus, ut sublimitas sit virtutis
Dei, et non ex ipsis. Qui enim per carnem
coelestia loquuntur, et tamen adhuc in carne contradictionem
de vitio sentiunt, quid aliud quam super
tortuosa camelorum dorsa divitias ferunt? Praedicatores
sancti plus volunt Deum diligi, quam timeri;
sed si timorem non insinuant, ad amorem dilectionis
intimae non perducunt. Unde prius terribilia, et
postmodum dulcia loqui solent. Sicut per Psalmistam
dicitur: Virtutem terribilium tuorum dicent: et magnitudinem
tuam narrabunt (Ps. CXLVI, 6). (Moral.
lib. VII, c. 4, n. 4.) Sanctae praedicationis eloquia aliquando
sagittis exprimuntur, quia in eo quod vitia
feriunt male viventium corda transfigunt. De his
sagittis venienti Redemptori dicitur: Sagittae tuae
acutae, potentissime, populi sub te cadent in corde
(Ps. XLIV, 6). De quo Isaias dicit: Mittam ex eis, qui
salvati fuerint, ad gentes in mare, in Africam, in Lydiam,
tenentes sagittam, in Italiam, et in Graeciam
(Isai. LXVI, 19). Scriptum est: Domine, inclina caelos
tuos, et descende (Ps. CXLIII, 5). [Moral. lib. XXX,
c. 13, n. 48]. Qui ergo coelorum nomine nisi praedicatorum
ordo signatur? Nisi ergo praedicatores sancti
ab illa summitate contemplationis internae quam
capiunt, ad infirmitatem nostram humillima praedicatione,
quasi quadam inclinatione, descenderent,
nunquam utique in fide filios gignerent. Nobis quippe
prodesse non possent, si in suae altitudinis erectione
persisterent. Sancti viri, si cuncta praedicare vellent
quae capiunt, cum in superna contemplatione debriantur,
et non magis scientiam suam quodam moderamine
et sobrietate temperarent, adhuc angusto intelligentiae
sinu illa superni fontis fluenta quis caperet?
Cum se in praedicatione sua sancti doctores attrabunt,
divinitatis notitiam nostris cordibus infundunt.
Nequaquam quippe ad nos Deus descenderet, si praedicatores
ejus in contemplationis rigore inflexibiles
permanerent. Inclinantur coeli, ut descendat Dominus,
quia incurvantur praedicatores sancti ut nos in
nova fidei luce nascamur. Quoniam si nostrae infirmitati
non condescenderent, nos ad suam celsitudinem
nunquam levarent. Lex est praedicatoribus
posita, ut vivendo impleant quod loquendo suadere
festinant; nam loquendi auctoritas perditur, quando
vox opere non adjuvatur. (Moral. XXIII, c. 1, n. 8.)
Sanctae universalis Ecclesiae spiritualis quisque praedicator
in cunctis quae dicit solerti cura se inspicit,
ne in eo quod recta praedicat vitio se elationis extollat,
ne vita a lingua discordet, ne pacem quam in
Ecclesia annuntiat, in seipso, dum bene docet et
male vivit, amittat. Studet summopere sanctus praedicator
contra maledicos rumores adversantium et
defendere loquendo quod vivit, et ornare vivendo
quod dicit. Nec in his omnibus suam, sed Auctoris
gloriam quaerit, atque omnem sapientiae gratiam,
quam, ut loqueretur, accepit, non suis se aestimat
meritis, sed eorum intercessionibus pro quibus loquitur,
accepisse. Electus quisque praedicator dum se
infra per humilitatem dejicit, superest, quia suae
nimirum magis mercedi proficit, quod bona quae
exercere praevalet alienis meritis reddit. Indignum
se omnibus judicat, etiam cum dignus cunctis vivat.
Optime novit praedicator quod bona quae innotescunt
hominibus, sine periculo esse vix possunt. Et quamvis
sapientem esse se sentiat, vellet tamen esse sapiens,
nec videri, atque hoc sibi omnimodo, quod
loquendo proditur, pertimescit. Et si liceat, tacere
appetit, dum esse multis tutius silentium cernit,
eosque esse feliciores putat quos intra sanctam Ecclesiam
locus inferior per silentium occultat. Dum
ad loquendum praedicator vi charitatis impellitur,
ex necessitate quidem officium locutionis suscipit;
sed ex magno desiderio otium taciturnitatis quaerit.
Hoc servat voto, illud exercet ministerio. Hanc autem
dicendi formulam arrogantes ignorant; neque
enim loquuntur quia causae eveniunt, sed causas
evenire appetunt ut loquantur. (Ibid. c. 10, n. 17.)
Praedicatores sancti hanc partem suam reputant, si
intus quidem ipsi de sapientia gaudeant, foris autem
alios ab errore compescant. Neque a se ita loquendo
exeunt, ut gaudium mentis in ostensione ponant disertae
locutionis; sed bonum scientiae in cordis secreto
meditantur, et ibi gaudent ubi hoc percipiunt,
non ubi inter tot tentationum laqueos innotescere
compelluntur. Cum praedicatores bonum quod accipiunt
innotescunt, media interveniente charitate, ex
profectu audientium et non ex propria ostensione
gratulantur. (Ibid. c. 11, n. 28.) Saepe contingit ut
sapientes viri, cum se non audiri considerant, ori suo
silentium indicant. Sed plerumque dum conspiciunt
quod iniquorum facinora, ipsis tacentibus et non corripientibus,
crescunt, vim quamdam spiritus sui sustinent,
ut in locutionem apertae correptionis erumpant.
Propheta Jeremias, cum sibi praedicationis
silentium indixisset, dicens: Non recordabor ejus,
neque loquar ultra in nomine illius, illico adjunxit:
Et factus est in corde meo quasi ignis exaestuans, claususque
in ossibus meis, et defeci, ferre non sustinens:
audivi enim contumelias multorum (Jer, XX, 9). Inflammantur
quippe corda justorum, cum non correpta
crescere conspiciunt acta malorum, eorumque culpae
se participes credunt quos in iniquitate crescere
silendo permittunt. David propheta postquam sibi
silentium indixerat, dicens: Posui ori meo custodiam,
dum consisteret peccator adversum me, obmutui et humiliatus
sum, et silui a bonis (Ps. XXXIII, 2); in ipso
suo silentio isto zelo charitatis exarsit, qui illico
subdidit: Et dolor meus renovatus est: concaluit cor
meum intra me, et in meditatione mea exardescet ignis
(Ibid. 4). Intus cor caluit, quia dilectionis ardor per
admonitionem locutionis exterius emanare recusavit.
(Moral. XXX, c. 2, n. 6). Ignis in meditatione
cordis exarsit, quia increpatio delinquentium a correptione
oris frixit. Sancti praedicatores verbis suis
quasi quibusdam jaculis adversarios feriunt, armis
vero, id est miraculis, semetipsos tuentur; ut et
quantum sint audiendi sonent per impetum jaculorum,
et quantum sint reverendi clarescant per arma
miraculorum. (Lib. I in Evang. homil. 11, n. 4.) Ille
in sancta Ecclesia doctus praedicator est qui et nova
scit proferre de suavitate regni, et vetusta dicere de
terrore supplicii, ut vel poenae terreant quos praemia
non invitant. Audiat de regno quod amet, audiat de
supplicio unusquisque quod timeat: ut torpentem
animum et terrae vehementer inhaerentem si amor
ad regnum non trahit, timor minet aeterni supplicii.
(Reg. Past., part. I, c. 7.) Praedicationis officium nonnulli
laudabiliter appetunt, et ad hoc nonnulli laudabiliter
coacti pertrahuntur. Quod liquide agnoscimus,
si duorum prophetantium facta pensamus,
quorum unus ut ad praedicandum mitti debuisset
sponte se praebuit, quo tamen alter pergere cum pavore
recusavit. Isaias Domino quaerenti quem mitteret
ultro se obtulit, dicens: Ecce ego, mitte me (Isa.
VI, 8). Jeremias autem mittitur, et tamen ne mitti
debeat, humiliter reluctatur, dicens: A, a, a, Domine
Deus, ecce nescio loqui, quia puer ego sum (Jer.
I, 6). En ab utrisque exterius diversa vox prodiit,
sed non a diverso fonte dilectionis emanavit. In
utrisque prophetis subtiliter intuendum est quia et
is qui recusavit plene non restitit, et is qui mitti
voluit ante se per altaris calculum purgatum vidit;
ne aut non purgatus adire quisque sacra mysteria
audeat, aut quem superna gratia elegit, sub humilitatis
specie superbe contradicat. (Moral. XXIX, 26.)
Scriptum est: Qui producit in montibus fenum, et
herbam servituti hominum (Ps. CXLVI, 8, n. 52). Quid
per herbam nisi sustentatio praedicantium demonstratur?
In montibus quippe fenum, et servituti hominum
herba producitur, cum sublimes hujus saeculi
ad fidei cognitionem vocati, sanctis praedicatoribus
in hujus vitae itinere spiritualiter sibi servientibus
transitoria alimenta largiuntur. (Moral. XXIX,
c. 23, n. 47.) Plerumque etenim praedicatio ad aures
venit, sed cessante interna gratia ad corde audientium
non pertransit. De cujus praedicationis verbis
propter electos dicitur: Etenim sagittae tuae pertransierunt
(Ps. LXXVI, 19). Sagittae quippe Dei pertranseunt,
quando verba praedicationis ejus ab auribus
ad corda descendunt.

CAPUT XVIII.
De mysteriis vel miraculis divinis.

(Lib. II in Ezech., homil. 8, n. 10.) Divinae virtutis
mysteria, quae comprehendi non possunt, non
intellectu discutienda sunt, sed fide veneranda.
Sciendum nobis est quia quidquid ratione hominis
comprehendi potest, mirum esse jam non potest.
Sed sola est in miraculis ratio, potentia facientis.
(Lib. II in Ezech. homil. 5, n. 11.) Quantumlibet intenderit
anima, nec semetipsam perfecte sufficit
penetrare, quanto magis illius magnitudinem qui
potuit et animam condere? Cum David propheta in
scientiae Dei intellectu laboraret, lassescens ac deficiens
ait: Mirabilis facta est scientia tua ex me, confortata
est, nec potero ad eam (Ps. CXXXVIII, 6). [Lib.
I in Ev., hom. 2, n. 1.] Miracula Domini et Salvatoris
nostri sic accipienda sunt, ut et in veritate credantur
facta, et tamen per significationem nobis
aliquid innuant. Opera Redemptoris nostri et per
potentiam aliquid ostendunt, et per mysterium aliquid
loquuntur. Quod bene caecus ille significat, qui
mendicans juxta viam sedebat (Luc. XXVIII, 35). Dum
igitur Conditor noster appropinquat Jericho, caecus ad
lumina redit: quia dum Divinitas defectum nostrae
carnis suscepit, humanum genus lumen quod amiserat
recepit. Unde enim Deus humana patitur, inde
homo ad divina sublevatur. (Lib. I in Ezech. homil.
5, n. 12.) Perfecti viri contemplatione mentis mysterium
suavitatis intimae quia utcunque possunt, velut
ex quodam corusco, praegustando tangere, ejus
memoriam student recolendo semper et loquendo
eructare. Unde apte nos Psalmista admonet dicens:
Lux orta est justis, et rectis corde laetitia. Laetamini
justi in Domino, et confitemini memoriae sanctitatis ejus
(Ps. XCVI, 11). [Lib. II in Evang., hom. 22, n. 8.]
Hoc quod de mysterio incarnationis Christi intelligere
et penetrare non possumus, potestati sancti
Spiritus humiliter reservamus, ut non superbe quis
audeat vel contemnere, vel denuntiare quod non intelligit,
sed hoc igni tradat quod sancto Spiritui
reservat.

CAPUT XIX.
De sanctis martyribus.

(Moral. lib. III. c. 17, n. 32.) Nullus in hanc
vitam electorum venit, qui non antiqui hostis adversa
sustinuit. Membra autem nostri Redemptoris
exstiterunt, etiam qui ab ipso mundi exordio, dum
pie viverent, crudelia passi sunt. Membrum nostri
Redemptoris Abel se esse perhibuit, qui ejus mortem
de quo scriptum est: Sicut agnus coram tondente
se obmutescet, et non aperiet os suum (Isa. LVII, 7),
non solum placens in sacrificio, sed etiam moriens
tacendo signavit. Ab ipso mundi exordio Redemptoris
nostri corpus antiquus hostis expugnare conatus
est, qui ab hominibus primis [Edit., puris]
inchoans usque ad ipsum caput Ecclesiae saeviendo
pervenit. (Moral. lib. III, c. 21, n. 50.) Sancti martyres
tribulationum bello deprehensi, cum uno
eodemque tempore alios ferientes atque alios suadentes
ferunt, illis opponunt scutum patientiae, istis
jacula intorquent doctrinae. Insurgentes hostes martyres
patiendo despiciunt, infirmantes vero cives
compatiendo ad salutem reducunt. Illis resistunt, ne
alios subtrahant; istos metuunt, ne vitam rectitudinis
funditus perdant. (Num. 40.) Videamus castrorum
Dei militem Paulum apostolum contra utraque
praeliantem. Foris, inquit, pugnae, intus timores
(II Cor. VII, 5). Sancti martyres ad utraque se solerter
extendunt, et cum tribulationibus fortasse
feriuntur, sic exteriora bella suscipiunt, ut sollicite
cogitent ne proximorum interiora lacerentur. Sic
sancti viri fortes in acie bellandi assistunt, ut illinc
jaculis adversantia pectora feriant, hinc scuto postpositos
debiles tueantur, atque ita utrobique velocitate
circumspectionis invigilant; quatenus et ante
se audaces confodiant, et post se trepidos a vulnere
defendant. (Moral. XXX, 25, n. 74.) Cum his electis
Dominus noster adversarios fidei destruit, cum his
ad praedicationis bella descendit, qui possunt divina
cognoscere, qui sciunt de Trinitate, quae Deus est,
perfecta sentire. Cum illis Christus contra hostes
fidei pergit ad praelium, qui cum doctrinae fluenta
hauriunt, rectitudinem operum non inflectunt. Ipsi
cum Christo duce ad bellum prodeunt, qui hoc
quod ore annuntiant opere ostendunt, qui fluenta
doctrinae spiritaliter hauriunt, nec tamen in pravis
operibus carnaliter inflectuntur. (Num 75.) Tales
secum dux noster ad praedicationis praelium adduxit,
qui, despecta salute corporum, hostes suos moriendo
prosternerent, eorumque gladios non armis et gladiis,
sed patientia superarent. Armati venerunt sub
duce suo ad praelium martyres nostri, sed cum
tubis, lagenis et lampadibus. Qui sonuerunt tubis,
dum praedicant; confregerunt lagenas, dum solvenda
in passione sua corpora hostilibus gladiis opponunt.
Resplenduerunt lampadibus, dum post solutionem
corporum miraculis coruscaverunt. Moxque hostes
in fugam versi sunt, quia dum mortuorum martyrum
corpora miraculis coruscare conspiciunt, luce veritatis
fracti, quod impugnaverunt crediderunt. Cecinerunt
tubis milites nostri, ut lagenae frangerentur.
Lagenae fractae sunt, ut lampades apparerent.
Apparuerunt lampades, ut hostes in fugam verterentur;
id est praedicaverunt martyres, donec eorum
corpora in morte solverentur. Corpora eorum in
morte soluta sunt, ut miraculis coruscarent: coruscaverunt
miraculis, ut hostes suos ex divina luce
prosternerent, quatenus nequaquam Deo erecti resisterent,
sed eum subditi formidarent. (Num. 77.)
Christi martyres pro magno habent praedicationis
gratiam, corporum vero utilitatem pro minimo.
Quisquis enim plus facit utilitatem corporis quam
gratiam praedicationis, in sinistra tubam atque in
dextra lagenam tenet. Si enim priori loco gratia
praedicationis attenditur, et posteriori utilitas corporis,
certum est quia dextris tubae, et sinistris
lagenae teneantur. Cum in morte passionis pro veritate
justus efficitur, in aeternae vitae viriditate recuperatur;
et qui hic virebat per fidem, illic virescit
per speciem. Plerumque ex passione justi fideles
quique ad amorem coelestis patriae multiplicantur,
et viriditatem spiritalis vitae accipiunt, dum hunc
pro Deo fortiter egisse gratulantur. Exstincto corporaliter
justo, ipso suae passionis exemplo multorum
corda suscitare, et ex fidei rectitudine viriditatem
ostendere certissimum est. (Moral. lib. XIII,
c. 13, n. 16.) Sanctus Ecclesiae populus, cum adversa
graviter perpeti coeperit, et infirmos suos
conspexerit ad deteriora delabi, pacis suae tempora
ad mentem revocat, quando fideles suos praedicationis
suae opulentia pascebat. Unde apte per
beatum Job figuraliter dicitur: Ego ille quondam
opulentus repente contritus sum (Job. XVI, 13). [Moral.
lib. XIII, c. 44, n. 17.] In eo quod se repente contritum
asseruit, infirmorum mentem improvidam designavit.
Qui dum mala quae ventura sunt praevidere
nesciunt, tanto eis graviora fiunt, quanto et ab eis
inopinata tolerantur. Electus quisque martyrium,
quod per infirmitatem carnis non vult, per virtutem
spiritus amat. Quidam per carnem ad poenas
trepidat, per spiritum ad gloriam exsultat. Unusquisque
cruciatum martyrii nolendo vult, et odiendo
amat, sicut nos quoque, cum gaudium quaerimus
salutis, amarum poculum sumimus purgationis.
Amaritudo quidem in poculo displicet, sed restituenda
per amaritudinem salus placet. (Moral. lib.
IV, c. 16, n. 30.) Voce sanctorum martyrum per
Psalmistam dicitur: Humiliasti nos in loco afflictionis,
et operuit nos umbra mortis (Ps. XLIII, 20).
Umbra igitur mortis mors carnis accipitur, quia
sicut vera mors est qua anima separatur a Deo, ita
umbra mortis est qua caro separatur ab anima.
Quos constat non spiritu, sed sola carne mori, nequaquam
se vera morte, sed umbra dicunt mortis
operiri. (Moral. XXXIII, c. 3, n. 6.) Umbra enim
mortis electos Dei opprimit , cum mors carnis,
quae imago mortis aeternae est, ab hac eos vita disjungit;
quia sicut illa a Deo animam, ita haec ab
anima separat corpus. (Moral. XX, c. 27, n. 56.)
Locus afflictionis est vita praesens. Martyres ergo
sancti in hoc loco afflictionis humiliati sum, quia in
aeterna vita, id est in loco gaudii, sublimantur.
(Moral. XXVI, c. 28, n. 54.) Qui ergo ad aeternam
patriam tendunt, nunc semetipsos temporaliter in
afflictionis loco despiciunt, ut tunc in loco gaudii
veraciter sublimentur. (Lib. I in Evang., homil. 3,
n. 4.) Quamvis occasio persecutionis in hoc tempore
pacis desit, habet tamen et pax nostra martyrium
suum; quia etsi carnis collum ferro non subdimus,
spiritali tamen gaudio carnalia desideria in
mente trucidamus. (Lib. II in Ev., homil. 27, n. 9.)
Nos igitur si pro Christo corpus in passione non
ponimus, saltim tempore pacis animum vincamus.
Placatur Deus isto sacrificio. Approbat in judicio
pietatis suae victoriam pacis nostrae; certamen nostri
cordis aspicit: et qui post vincentes remunerat,
nunc decertantes juvat.

CAPUT XX.
De persecutoribus martyrum.

(Moral. lib. XIII, c. 10, n. 12, 13.) Antiquus
hostis Ecclesiae contra hanc quasi dentibus frendet,
[Edit., fremit], eamque quasi terribilibus oculis
intuetur; quia per alios crudelia exercet, et per
alios quae exerceat providet. Dentes hujus hostis
sunt bonorum persecutores, atque carnifices, qui
Ecclesiae membra laniant, dum electos illius suis
persecutionibus affligunt. Oculi antiqui hostis sunt
hi qui contra eam provident mala quae faciant, suisque
consiliis persecutorum ejus crudelitates inflammant.
Antiquus Ecclesiae adversarius fremit contra
Ecclesiam dentibus suis, dum per crudeles reprobos
in ea insequitur vitam bonorum. Intuetur hanc terribilibus
oculis, quia pravorum consiliis non cessat
mala exquirere, in quibus hanc semper deterius affligat.
(Ibid. c. 11, n. 14; c. 12, n. 15; c. 13, n. 16.)
Sciendum est quia illos praecipue in sancta Ecclesia
reprobi persequuntur quos multis conspiciunt esse
profuturos, qui vitam carnalium verbo correptionis
conterunt, eosque in Ecclesiae corpore spiritaliter
vertunt. Recte figuraliter beatus Job ait: Percusserunt
maxillam meam, satiati sunt poenis meis (Job XVI,
11). Maxillam ergo Ecclesiae perversi feriunt, cum
bonos praedicatores insequuntur. Et quia tunc reprobi
grande se aliquid fecisse aestimant, cum
vitam praedicatorum necant, post percussionem
maxillae apte subjungitur: Satiati sunt poenis meis.
Illa quippe eos poena satiat quae mentem Ecclesiae
praecipue castigat. Rursum scriptum est: Conclusit
me Deus apud iniquum, et manibus impiorum me
tradidit (Ibid. 12). Electorum populus apud iniquum
concluditur, cum ejus caro antiqui hostis
persecutionibus temporaliter datur. Qui non spiritui,
sed manibus impiorum traditur; quia quo hunc
in mente capere nequeunt, eo contra carnem illius
crudelius inardescunt. (Moral. lib. III, c. 25, n. 76.)
Persecutores sanctae fidei martyribus adhuc in corpore
positis restiterunt. Post solutionem vero corporum
apparentibus miraculis, in fugam versi sunt;
quia pavore conterriti a persecutione fidelium cessaverunt.

CAPUT XXI.
De electis omnia relinquentibus, et cum Christo judice
venientibus.

(Mor. X, c. 31, n. 52.) In fine saeculi cum Deo judices
veniunt qui nunc pro Deo injuste judicantur.
Tunc eorum lux tanto latius emicat, quanto eos nunc
manus persequentium durius angustat. Tunc reproborum
oculis patescet, quod coelesti potestate subnixi
sunt qui terrena omnia sponte reliquerunt. Electis
suis Veritas dicit: Vos, qui secuti estis me, in regeneratione,
cum sederit Filius hominis in sede majestatis
suae, sedebitis et vos super duodecim sedes, judicantes
duodecim tribus Israel (Matth. XIV, 28). Neque enim
plus quam duodecim judices illa interni consessus
curia non habebit, sed nimirum duodenario numero
quantitas universitatis exprimitur; quia quisquis
stimulo divini amoris excitatus, hic possessa reliquerit,
illic proculdubio culmen judiciariae potestatis
obtinebit, ut simul tunc judex cum judice veniat
qui nunc consideratione judicii sese spontanea paupertate
castigat. De sanctae Ecclesiae Sponso per Salomonem
dicitur: Nobilis in portis vir ejus, quando sederit
cum senatoribus terrae (Prov. XXXI, 23). Hinc Isaias
ait: Dominus ad judicium veniet cum senioribus populi
sui (Isai. III, 14). Hinc eosdem senatores Veritas,
non jam famulos, sed amicos denuntiat, dicens:
Non jam dicam vos servos, sed amicos (Joan. XV, 15).
[Moral XX, c. 16, n. 41.] Ecce relinquentes temporalia,
gloriam potestatis aeternae mercati sunt. Quid
itaque in hoc mundo stultius quam sua deserere? Et
quid in aeternitate nobilius quam cum Deo judices
venire? (Moral, VI, c. 7, n. 9.) Redemptor noster
judicii sententiam cum sanctis Ecclesiae praedicatoribus
decernit, sicut ipse in Evangelio dicit: Vos, qui
reliquistis omnia, et secuti estis me, in regeneratione,
cum sederit Filius hominis in sede majestatis suae, sedebitis
et vos super duodecim sedes judicantes duodecim
tribus Israel. Omnes qui in Ecclesia modo perfecti
sunt, perfectionis suae rectitudinem per Evangelium
didicerunt. (Lib. II in Ezech., homil 2, n. 18.) Redemptori
ergo nostro uniti ejusque majestati conjuncti,
cum eo judices videbuntur qui modo perfecta
opera juxta evangelica praecepta secuti sunt. Qui in
hoc saeculo praeceptis Domini paruit, cum illo postmodum
ad judicandos populos judex venit, sicut
cuncta relinquentibus dicitur: Sedebitis et vos super
duodecim thronos, judicantes duodecim tribus Israel.
(Moral. XI, c. 22, n. 33.) Rectum quippe est, ut cum
Deo de populis in judicio disputent qui ad verba Dei
praesens saeculum perfecte derelinquunt: et illi cum
Deo postmodum judices veniant qui ei modo in voluntaria
paupertate vel in prece familiares exstiterint.
(Moral. XV, c. 31, n. 37.) Scriptum est: Advocavit
coelos sursum, et terram, ut discerneret populum suum
(Ps. XLIX, 4). Coelos quippe sursum advocat, cum
hi qui sua omnia relinquentes, conversationem coelestis
vitae tenuerunt, ad consedendum in judicio convocantur
atque cum eo judices veniunt. Terra etiam
sursum vocatur, cum hi qui terrenis actibus obligati
fuerant, in eis tamen plus coelestia quam terrena
lucra quaesierunt, quibus in fine dicitur: Hospes
eram, et collegistis me; nudus, et operuistis me (Matth.
XXV, 42). [Moral. XXVI, c. 27, n. 51.] Electi viri
omnia relinquentes non judicantur et regnant, qui
etiam praecepta legis perfectionis virtute transcendunt;
quia nequaquam hoc solum quod cunctis divina
lex praecipit implere contenti sunt, sed praestantiori
desiderio plus exhibere appetunt quam praeceptis
generalibus audire potuerunt. Electi quique extremo
judicio non judicantur et regnant, quia cum
Auctore suo etiam judices veniunt. Relinquentes
quippe omnia plus prompta devotione executi sunt,
quam juberi generaliter audierunt. Speciali jussione
paucis perfectioribus, et non generaliter omnibus,
dicitur hoc quod adolescens dives audivit: Vade,
vende omnia tua, et da pauperibus, et veni, sequere me
(Matth. X, 21). Si enim sub hoc praecepto cunctos
jussio generalis astringeret, culpa profecto esset aliquid
nos de hoc mundo possidere. Sed aliud est quod
per Scripturam sacram generaliter omnibus praecipitur,
aliud quod specialiter perfectioribus imperatur.
Justi omnia relinquentes recte sub generali judicio
non tenentur, qui et praecepta generalia vivendo vicerunt.
Sicut enim non judicantur et pereunt qui,
suadente perfidia, lege teneri contemnunt, ita non
judicantur et regnant qui, suadente pietate, etiam
ultra generalia divinae legis praecepta proficiunt. Paulus
apostolus vas electionis specialia praecepta transcendens,
plus opere exhibuit quam institutione permissionis
accepit. Cum enim accepisset ut Evangelium
praedicans de Evangelio viveret, et Evangelium
audientibus contulit, et tamen Evangelii sumptibus
sustentari recusavit. Cur ergo iste judicetur ut regnet
qui minus quod servaret accepit, sed majus quod
viveret invenit?

CAPUT XXII.
De tractatoribus divinarum Scripturarum.

(Epist. nuncupat. ad Leand., c. 2.) Quisquis de Deo
loquitur, curet necesse est ut quidquid audientium
mores instruit rimetur; et hunc rectum loquendo
ordinem deputet, si cum opportunitas aedificationis
exigit, ab eo se, quod loqui coeperat, utiliter derivet.
Sacri enim tractator eloquii morem fluminis debet imitari.
Fluvius quippe dum per alveum defluit, si valles
concavas ex latere contingit, in eas protinus sui impetus
cursum divertit; cumque illas sufficienter impleverit,
repente se in alveum refundit. Sic nimirum,
sic divini verbi esse tractator debet, ut cum de qualibet
re disserit, si fortasse juxta positam occasionem
congruae aedificationis invenerit, quasi ad vicinam
vallem linguae undas intorqueat. Et cum subjunctae
instructionis campum sufficienter infuderit, ad
sermonis propositi alveum recurrat. (Lib. I in Ezech.,
homil. 7, n. 8.) Sancti viri in Scriptura sacra intelligunt
quemadmodum moraliter vivant, et sese in contemplatione
suspendant. Unusquisque tractatorum,
quanto in sacra Scriptura profecerit, tanto eadem
Scriptura proficit apud ipsum; quia divina eloquia
cum legente crescunt. Nam tanto illa quisque altius
intelligit, quanto in eis altius intendit; quia nisi legentium
mentes ad alta profecerint, divina dicta velut
in imis non intellecta jacent. Si quis aperuerit
cisternam, et foderit, et non operuerit eam, cecideritque
bos, vel asinus in eam, dominus cisternae reddet pretium
jumentorum (Exod. XXI, 33). [Moral. XVII, c. 26, n.
38.] Quid namque est aperire cisternam, nisi intellectu
valido Scripturae sacrae arcana penetrare?
Quid namque per bovem et asinum, id est mundum
immundumque animal, nisi fidelis quisque vel infidelis
accipitur? Qui ergo cisternam fodit, cooperiat,
ne illuc bos vel asinus ruat, id est, qui in sacro eloquio
jam alta intelligit, sublimes sensus coram non
capientibus per silentium tegat; ne per scandalum
mentis, aut fidelem parvulum, aut infidelem, qui
credere potuisset, interimat. Ex morte enim jumentorum
debet pretium: quia illud scilicet amisisse
[Edit., admisisse] convincitur, unde ad agendam poenitentiam
reus tenetur. Quisquis ad alta scientiae
fluenta perveniens, cum haec apud bruta audientium
corda non contegit, poenae reus addicitur, si per verba
ejus in scandalum sive munda seu immunda mens
capiatur. Coram infirmis et parvulis mentibus tegenda
est alta scientia, ne unde cor docentium ad summa
attollitur, inde infirmitas auditorum ad ima delabatur.
(Epist. nunc. ad Leand., c. 3.) Quid veritatis
dicta, nisi reficiendae mentis alimenta credenda sunt,
quae modis alternantibus multipliciter disserendo,
ferculum oris offerimus; ut invitati lectoris quasi
convivae nostri fastidium repellamus? qui dum sibi
multa oblata considerat, quod elegantius decernit,
assumat. Aliquando exponere aperta historiae verba
negligimus, ne tardius ad obscura veniamus; aliquando
autem intelligi juxta litteram nequeunt, quia
superficietenus accepta, nequaquam instructionem
legentibus, sed errorem gignunt. Verba scilicet litterae,
dum collata sibi convenire nequeunt, aliud in se
aliquid quod quaeratur ostendunt, ac si quibusdam
vocibus dicant: Dum nostra nos conspicitis superficie
destrui, hoc in nobis quaerite, quod ordinatum
sibique congruens apud nos valeat intus inveniri.
(Ibid. c. 4.) Aliquando autem qui verba accipere historiae
juxta litteram negligit, oblatum sibi veritatis
lumen abscondit; cumque laboriose invenire in eis
aliud intrinsecus appetit, hoc quod foris sine difficultate
assequi poterat, amittit. Divinus etenim sermo
sicut mysteriis prudenter exercet, sic plerumque superficie
simplices refovet. Habet in publico unde parvulos
nutriat, servat in secreto unde mentes sublimium
in admiratione suspendat. Quasi quidam quippe
est fluvius, ut ita dixerim, planus et altus, in quo
et agnus ambulet et elephas natet. Ut ergo uniuscujusque
loci opportunitas postulat, ita se per studium
ordo expositionis immutat; quatenus tanto verius
sensum divinae locutionis inveniat, quanto, ut res
quaeque exegerit, per causarum species alternat. Per
sacra eloquia ab eorum tractatoribus infructuose loquacitatis
levitas studiose compescitur, dum in templo
Dei nemus plantare prohibetur. Et cuncti procul
dubio scimus, quia quoties in foliis male laetae segetis
culmi proficiunt, minori plenitudine spicarum grana
turgescunt. (Lib. I in Ezech., homil. 6, n. 1.) Scriptum
est: Gloria regum celare verbum: et gloria Dei
est investigare sermonem (Prov. XXV, 2); quia et honor
est hominum eorum secreta abscondere, et
gloria Dei est mysteria sermonis ejus aperire. Ipsa
autem per se Veritas discipulis dicit: Quae dico vobis
in tenebris dicite in lumine (Matth. X, 27); id est,
aperte exponite quae in allegoriarum obscuritatibus
auditis. Magnae utilitatis est ipsa obscuritas eloquiorum
Dei, quia exercet sensum, ut fatigatione dilatetur,
et exercitatus capiat quod capere non potest
otiosus.

CAPUT XXIII.
Ne sacra nimium scrutentur eloquia.
(Moral. XXI, c. 1, n. 3.) Divinae sententiae aliquando
interius rimandae sunt, aliquando exterius observandae.
Scriptum quippe est: Qui fortiter exprimit [Edit.,
premit] ubera ad eliciendum lac, exprimit butyrum:
et qui vehementer emulgitur, elicit sanguinem (Prov.
XXX, 33). Ubera quippe fortiter premimus cum verba
sacri eloquii subtili intellectu pensamus, qua pressione
dum lac quaerimus, butyrum invenimus; quia
dum nutriri vel tenui intellectu quaerimus, ubertate
internae pinguedinis ungimur. Quod tamen nec nimie,
nec semper agendum est, ne, dum lac quaeritur ab
uberibus, sanguis sequatur. Plerique tractatorum,
dum verba sacri eloquii plus quam debent discutiunt,
in carnalem intellectum cadunt. Sanguinem quippe
elicit qui vehementer emulgitur, quia et carnale efficitur
hoc quod ex nimia spiritus discussione sentitur.
Plerumque necessarium est ut nonnulla sacrae legis
verba juxta pondus historiae perscrutemur; ne si
haec animus plus quam necesse est spiritaliter investiget,
a verborum ejus uberibus sanguis nobis pro
lacte respondeat. Dum sacra Scriptura quaedam mystica
in suorum operum narratione permiscet, ad haec
necesse est ut mens concita redeat ad quae hanc ipse,
ut datur intelligi, sermo [Edit., ordo] loquentis vocet.
Scriptum est in Proverbiis: Mel invenisti, comede
quod sufficit tibi, ne forte satiatus evomas illud (Prov.
XXV). [Moral. XVI, c. 5, n. 8.] Mel quippe invenire
est sancti intellectus dulcedinem degustare. Quod
tunc sufficienter comeditur, quando nostra intelligentia
juxta mensuram sensus sub moderamine tenetur.
Nam satiatus mel evomit, qui plus appetens penetrare
quam capit, et illud perdit unde potuit enutriri.
(Moral. XX, c. 8, n. 18.) Dulcedinem spiritalis intelligentiae
qui ultra quam capit comedere appetit, etiam
quod comederat vomit; quia dum summa intelligere
ultra vires quaerit, etiam quae bene intellexerat amittit.
Gloria invisibilis Conditoris, quae moderate inquisita
nos erigit, ultra vires perscrutata premit. Unde
recte per Salomonem dicitur: Sicut qui mel multum
comedit, non est ei bonum: sic qui scrutator
[Edit., perscrutator] est majestatis, opprimetur gloria
(Prov. XXV, 27). Quidquid in Scriptura sacra non
intelligimus, non superbe reprehendere, sed venerari
humiliter debemus. (Lib. II, in Ezech., homil. 5,
n. 6). Unde et de Domino scriptum est: Palpebrae
ejus interrogant filios hominum (Ps. X, 5). Palpebrae
quippe ejus judicia ipsius sunt, quae aliquid nobis
claudunt, aliquid aperiunt. Palpebrae quippe Dei,
scilicet ejus judicia, aperiendo nos interrogant, si
intelligendo non extollimur. Claudendo nos interrogant,
si non despicimus quae intelligere non valemus.

CAPUT XXIV.
De sanctae Ecclesiae assiduis incrementis.

(Lib. II in Ezech., homil. 10, n. 22.) Sancta electorum
Ecclesia, cum ab hoc mundo in sanctis precibus
ardenti amore se erigit, per desertum quod
deserit ascendit sicut virgula fumi ex aromatibus
myrrhae et thuris (Cant. III, 6). Fumus itaque de incenso
nascitur; et per Psalmistam dicitur: Dirigatur
oratio mea sicut incensum in conspectu tuo (Ps.
CXL, 2). Fumus excutere lacrymas solet. Itaque fumus
est ex aromatibus compunctio orationis concepta
ex virtutibus amoris. (Moral. I c. 36, n. 54.) Sancta
Ecclesia sicut fumi virgula ex aromatibus ascendit,
quia ex vitae suae virtutibus in interni quotidie incensi
rectitudinem proficit, nec sparsa per cogitationes
diffluit, sed sese intra arcana cordis in rigoris
virga constringit. Sancta Ecclesia, quae quotidie agit
dum recogitare semper ac retractare non desinit,
myrrham quidem et thus habet in opere, sed pulverem
in cogitatione. Bene autem dicitur myrrhae et
thuris. (Lib. II in Ezech., homil. 10, n. 23.) Thus
enim ex lege Domino in sacrificio incenditur. Per
myrrham vero corpora mortua condiuntur, ne a vermibus
corrumpantur. Myrrhae ergo [et thuris sacrificium
offerrunt] qui et carnem afficiunt, ne eis corruptionis
vitia dominentur, et redolentem in conspectu
Domini amoris sui hostiam incendunt. Notandum
valde est quod in Ecclesia virtutes bene
operantium non pigmenta, sed pulveres dicuntur.
Cum enim quaelibet bona agimus, pigmenta offerimus;
cum vero ipsa etiam bona quae agimus retractamus,
et ne quid in his sinistrum sit judicio retractationis
attendimus, quasi ex pigmentis pulverem facimus,
ut orationem nostram Domino per discretionem
et amorem subtilius incendamus. (Moral. XVIII,
c. 48, n. 78.) Sancta Ecclesia Sponsi sui speciem
videre in divinitate desiderans, nec tamen valens,
quia aeternitatis illius formam, quam intueri concupierat,
ab ejus oculis assumpta humanitate abscondebat,
moerens dicit: En ipse stat post parietem nostrum
(Cant. II, 9): ac si aperte dicat: Ego hunc in
divinitatis suae jam specie videre desidero, sed adhuc
a visione illius per assumptae carnis parietem
excludor. (Lib. II in Ezech., homil. 1, n. 15.) Humanis
oculis hoc quod de mortali natura Redemptor
noster assumpsit, ostendit, et in seipso invisibilis
permansit; in aperto se videre quaerenti Ecclesiae,
quasi post parietem stetit, quia videndum se manifesta
majestate non praebuit Quasi enim post parietem
stetit, quia humanitatis naturam quam assumpsit,
ostendit, et divinitatis naturam humanis oculis
occultavit. (Lib. II, in Ezech., homil. 4, n. 15.) Sancta
Ecclesia, sive unaquaeque electa anima coelesti Sponso
est amica per amorem, columba per spiritum, formosa
per morum pulchritudinem. Quae cum jam de
corruptione carnis educitur, ei proculdubio hiems
transit, quia praesentis vitae torpor abscedit. Imber
quoque abit et recedit, quia cum ad contemplandum
in sua substantia omnipotentem Deum educitur, jam
verborum guttae necessariae non erunt ut pluvia debeat
praedicationis infundi. Nam quod minus audire
potuit, amplius videbit. Tunc apparent flores in
terra, cum de aeternae beatitudinis vita quaedam
suavitatis primordia praegustare Ecclesia coeperit,
et quasi jam in floribus odoratur exiens quod, postquam
egressa fuerit, in fructu uberius habebit. (Ibid.,
hom. 3, n. 14.) Ferculum regis nostri (Cant. III, 9)
sancta Ecclesia est, quae de fortibus Patribus, id est
de imputribilibus mentibus, est constructa; quae
recte ferculum dicitur, quia ipsa fert quotidie animas
ad aeternum convivium Conditoris sui. De sancta
Ecclesia scriptum est: Pennae columbae deargentatae,
et posteriora dorsi ejus in specie auri (Ps. LXVII
14). Quae enim hic spiritu mansuetudinis impleta
quasi columba pennas deargentatas habet, in posteriora
dorsi speciem auri continet, quia hic praedicatores
suos sermonis luce induit. In posteriori autem
saeculo fulgorem in se claritatis ostendit. Maxima
multitudo fidelium in exordio nascentis Ecclesiae per
martyrii sanguinem pervenit ad regnum. Rex noster
ascensum purpureum fecit in ferculo (Cant. III, 10),
quia ad clarum quod intus aspicitur per tribulationem
sanguinis pervenitur. (Moral. IX, c. 11, n. 18.)
Alia est Ecclesiae pulchritudo morum, in qua nunc
cernitur, atque alia pulchritudo praemiorum, in qua
tunc per Conditoris sui speciem sublevabitur, cujus
membra videlicet omnes electi, quia ad cuncta simpliciter
incedunt, ejus oculi columbarum vocantur:
qui magna luce inradiant, quia et signorum miraculis
coruscant. (Moral. II, c. 52, n. 82.) - Sicut vitta
coccinea labia tua, sponsa (Cant. IV, 3). Vitta quippe
crines capitis astringit. Labia sponsae sicut vitta sunt,
quia exhortatione sanctae Ecclesiae cunctae in auditorum
mentibus diffusae cogitationes ligantur, ne remissae
diffluant, ne sese per illicita spargant, ne
sparsae cordis oculos deprimant, sed quasi ad unam
se intentionem colligant, dum vitta eas sanctae praedicationis
ligat. (Moral. XXIV, c. 8, n. 17.) Quam
recte et coccineam asserit, quia sanctorum praedicatio
solo charitatis ardore flammescit. Hinc rursum
scriptum est: Duo ubera tua sicut duo hinnuli capreae
gemelti, qui pascuntur in liliis (Cant. IV, 5). Quae enim
sunt duo ubera, nisi ex Judaea ac gentilitate uterque
populus veniens, qui in sanctae Ecclesiae corpore per
intentionem sapientiae arcano est cordis infixus? Ex
populo Judaico vel gentili hi qui in sancta Ecclesia
electi sunt, idcirco capreae hinnulis comparantur,
quia per humilitatem quidem parvos se ac peccatores
intelligunt; sed his per charitatem currentibus,
si qua obstacula de impedimento temporalitatis obviant,
transeunt, et datis contemplationis saltibus
ad superna conscendunt. Qui ut haec agant, praecedentium
sanctorum exempla conspiciunt. Unde et
in liliis pasci referuntur. Quid enim per lilia, nisi illorum
vita declaratur, qui veraciter dicunt: Christi
bonus odor sumus in omni loco (II Cor. II, 15)? Sicut
cortex mali punici genae tuae, absque occultis tuis (Cant.
VI, 6). [Lib. II in Ezech. homil. 4, n. 8.] Genae quippe
sunt sanctae Ecclesiae spirituales Patres, qui nunc
in ea miraculis coruscant, et velut in ejus facie venerabiles
apparent. Cum enim videmus multos mira
agere, ventura prophetare, mundum perfecte relinquere,
coelestibus desideriis ardere, sicut cortex mali
punici sanctae Ecclesiae genae rubent. Bene ergo,
cum miraretur sponsus genas Ecclesiae, subdidit:
Absque occultis tuis; ac si aperte diceretur: Ea quidem
quae in te non latent magna sunt, sed illa valde
ineffabilia quae latent. (Moral. IV, c. 11, n. 19.) Plerumque
Ecclesia aurorae comparata describitur, quae
per cognitionem fidei a peccatorum suorum tenebris
in clara luce justitiae commutatur. Unde et hanc
sponsus admiratur, dicens: Quae est ista quae ascendit
quasi aurora consurgens (Cant. VI, 9)? Quasi aurora
quippe electorum surgit Ecclesia, quae pravitatis
pristinae tenebras deserit, et sese in novi luminis
splendore transformat. (Moral. XIX, c. 12, n. 9.) Sicut
uniuscujusque hominis, sic sanctae Ecclesiae aetas
describitur. Parvula quippe tunc erat, cum a nativitate
recens verbum vitae praedicare non poterat.
Unde nunc de illa dicitur: Soror nostra parvula est,
et ubera non habet (Cant. VIII, 8). Sancta Ecclesia
priusquam proficeret per incrementa virtutis, infirmis
quibusque auditoribus praebere non potuit ubera
praedicationis. Adulta vero Ecclesia dicitur quando
Dei verbo copulata, sancto repleta Spiritu, per praedicationis
ministerium in filiorum conceptione fetatur,
quos exhortando parturit convertendo parit.
(Moral. XVII, c. 27, n. 39.) Sancta Ecclesia postquam
mortem ac resurrectionem Domini, ascensionemque
descripsit, clamat ei prophetico plena spiritu: Fuge,
dilecte mi, fuge (Cant. VIII, 14). Ac si diceret: Tu
qui ex carne comprehensibilis factus es, ex divinitate
tua intelligentiam nostram excede, et in te ipso
nobis incomprehensibilis permane.

CAPUT XXV.
De prosperis vel adversis hujus mundi.

(Moral. V, c. 1, n. 1.) Sancti viri, cum sibi suppetere
prospera hujus mundi conspiciunt, pavida suspicione
turbantur. Timent enim ne hic laborum suorum
fructus recipiant. Timent ne quod divina justitia
latens in eis vulnus aspiciat, et exterioribus eos
muneribus cumulans ab intimis repellat. Cum taciti
electi viri cogitant quod nec bona agunt nisi ut soli
Deo placeant, nec in ipsa affluentia suae prosperitatis
exsultant, minus quidem de prosperis occulta contra
se judicia metuunt; sed tamen eadem prospera,
quia se ab intima intentione praepediunt, aegre ferunt,
et moleste praesentis vitae blandimenta tolerant,
quia per haec se utcunque retardari in interno desiderio
non ignorant. Plus in hoc mundo honor quam
despectio occupat, et magis prosperitatis sublimitas
quam necessitatis adversitas gravat. Per hanc namque
nonnunquam cum homo exterius premitur, ad
concupiscenda quae intus sunt liberior [Edit., liberius]
relaxatur. Per illam vero animus, dum multis
parere cogitur, a desiderii sui cursu retinetur. Sancti
viri magis in hoc saeculo prospera quam adversa
formidant: sciunt namque quia mens, dum blanda
occupatione premitur, aliquando libens ad exteriora
derivatur. Sciunt quia saepe sic hanc clandestina
cogitatio decipit, ut quomodo permutetur ignoret.
Electi viri pensant aeterna bona quae cupiunt, et
cognoscunt quam nihil sit omne quod blande temporaliter
arridet. Cuncta quae hujus mundi sunt
prospera mens eorum eo aegre tolerat, quo supernae
felicitatis est amore sauciata. Tantoque magis in
praesentis dulcedinis aspernatione erigitur, quanto
hanc conspicit quia furtive sibi in aeternae gloriae
despectu blanditur. (Ibid. c. 2, n. 2.) Sancti viri ita
prosperitatem saeculi despicientes calcant, sicut et
adversitatem ejus calcantes tolerant. Per magnam
denique mentis celsitudinem mundi sibi et adversa
et prospera substernentes dicunt: Sicut tenebrae ejus,
ita et lumen ejus (Ps. CXXXVIII, 12). Ac si apertius
dicant: Sicut intentionis nostrae fortitudinem ejus
tristia non premunt, ita hanc nec blanda corrumpunt.
Sancti viri, qui se in hujus exsilii aerumna
miseros agnoscunt, clarescere in ejus prosperitate
refugiunt. Unde bene per beatum Job dicitur: Quare
data est misero lux (Job. III, 10)? Lux enim miseris
datur, quando hi qui sublimia contemplantes esse se
in hac peregrinatione miseros agnoscunt, claritatem
transitoriae prosperitatis accipiunt. Cum valde justi
defleant quia tarde ad patriam redeunt, tolerare insuper
honoris onera compelluntur. Amor eos aeternorum
conterit, et gloria de temporalibus arridet. Electi
viri, dum cogitant quae sint quae in infimis tenent,
et quae sint quae in [Edit., de] sublimibus non vident,
quae sint quae se in terra fulciunt, quae autem de
coelestibus perdiderunt, prosperitatis suae moerore
mordentur, quia etsi vident nequaquam se ab ea
funditus opprimi, pensant tamen sollicite cogitationem
suam in amore Domini, et in ejus dispensatione
partiri. (Moral. III, c. 31, n. 61.) Siendum est quia
plerumque in prosperis importuna tentatione
mens tangitur, sed tamen aliquando et adversa
exterius patimur, et intus tentationis impulsu fatigamur;
ut et carnem flagella crucient, et tamen ad
mentem carnalis suggestio inundet. (Moral. IV, c. 12,
n. 23, 24.) Beatus Job, considerans humanum genus
quanta in rebus prosperis fiducia sublevetur, vel
quanta ex adversis perturbatione frangatur, ad illum,
quem habere in paradiso potuit, incommutabilitatis
statum mente recurrit, et mortalitatis lapsum per
prospera et adversa variantem, quam despicabilem
cerneret maledicendo declaravit, dicens: Pereat dies
in qua natus sum, et nox in qua dictum est: Conceptus
est homo (Job. III, 3). Quasi dies quaedam est, cum
mundi hujus prosperitas arridet. Sed dies iste in
noctem desinit, quia saepe temporalis prosperitas
ad tribulationis tenebras perducit. Prosperitatis diem
propheta despexerat, cum dicebat: Diem hominis
non concupivi, tu scis (Jerem. XVII, 16). Tribulationis
noctem postremo incarnationis suae tempore passurum
se Dominus nuntiabat, cum per Psalmistam
quasi ex praeterito diceret: Usque ad noctem increpaverunt
me renes mei (Psalm. XV, 7). [Moral. XII,
c. 2, n. 2.] Statutum quippe homini est, vel quantum
hunc mundi prosperitas sequatur, vel quantum adversitas
feriat; ne electos ejus aut immoderata prosperitas
elevet, aut nimia adversitas gravet.

CAPUT XXVI.
De haereticis.

(Mor. XIX, c. 18, n. 27.) Omnis haereticae pravitatis
auctores, cum dispensationem Dei perverse interpretari
non metuunt, profecto plebes subditas non in
eam viam quae Christus est, sed in invium trahunt.
Super quos recte quoque effusa contentio dicitur,
quia suis sibi vicissim allegationibus contradicunt.
Arius tres personas in Divinitate suscipiens, tres
etiam deos credidit. Quem contra Sabellius unum
Deum suscipiens, unam credidit esse personam.
Inter quos sancta Ecclesia rectum praedicationis suae
tramitem indeclinabiliter tenens, et unum Deum
praedicans, tres personas contra Sabellium asserit, et
tres personas asserens, unum Deum contra Arium
confitetur. Quia in sacro eloquio Manichaeus virginitatem
laudari comperit, conjugia damnavit. At contra
Jovinianus, quia concedi conjugia cognovit, virginitatis
munditiam despexit. Unde fit ut semper haereticis
perversa intelligentia confusis vicissim sibi
eorum nequitia et in culpa concordet, et in sententia
discrepet. Sancta Ecclesia per medias haereticorum
utrarumque partium lites, ordinata pace, graditur,
et sic scit superiora bona suscipere, ut noverit etiam
inferiora venerari; quatenus nec summa aequet infimis,
nec rursum ima despiciat, cum summa veneratur.
(Moral. XI, c. 28, n. 39.) Fraudem Deo haeretici
exhibent, quia ea astruunt quae nequaquam ipsi
pro quo loquuntur placent; eumque, dum quasi defendere
nituntur, offendunt; dum in adversitate ejus
currunt [Edit., corruunt], cui videntur ex praedicatione
famulari. Inimicus et defensor est, qui Deum
quem [Edit., quo] praedicat impugnat. (Praefat. in
Job., c. 6, n. 15; Moral. XI, c. 28, n. 39.) Omnis
quippe haereticus omnipotenti Deo inimicus et defensor
est, quia unde hunc quasi defendere nititur,
inde veritati illius adversatur. Quia autem latere
Deum nihil potest, hoc in eis judicat quod intus sentiunt,
non quod famulari foris videntur. (Moral. XVIII
c. 30, n. 49.) Omnes haeretici, dum praedicationem
sanctae Ecclesiae fecunditatemque illius deridendo
contemnunt, quid aliud quam partum matris despiciunt?
Quam non immerito eorum quoque matrem
dicimus, quia de ipsa exeunt qui contra ipsam loquuntur,
Joanne attestante, qui ait: A nobis exierunt,
sed non erant ex nobis; nam si fuissent ex nobis, mansissent
utique nobiscum (I Joan. II, 19). [In Praefat.
in B. Job., c. 7, n. 16.] Omnes haeretici in his quae
de Domino loquuntur, dum non intentione recta, sed
appetitione temporalis gloriae, videri praedicatores
appetunt, vetustas sola nominantur. Mentes fidelium
ad contemplanda superna se erigunt; sed dum haereticorum
verba pervertere recta contemplantes appeunt,
quasi speculam dissipare conantur. Nisi haeretici
Dominum contemnerent, nequaquam de illo perversa
sentirent; et nisi vetustatis cor traherent, in
novae vitae intelligentia non errarent. Et nisi speculationem
bonorum destruerent, nequaquam eos superna
judicia tam districto examine pro verborum
suorum culpa reprobarent. Contemnendo igitur Dominum
haeretici in vetustate iniquitatis suae se retinent,
sed in vetustate retinendo pravis suis sermonibus
speculationi rectorum nocent. (Moral. V, c. 11,
n. 28) Habent hoc haeretici proprium, ut malis bona
permisceant, quatenus facile sensui audientis illudant.
Si semper haeretici prava dicerent, citius in
sua pravitate cogniti, quod vellent minime suaderent.
Rursum, si semper recta sentirent, profecto
haeretici non essent [Edit., fuissent]. Sed dum fallendi
arte ad utraque deserviunt, et ex malis bona
inficiunt, et ex bonis mala ut recipiantur abscondunt.
Sicut qui veneni poculum porrigit, ora poculi dulcedine
mellis tangit, dumque hoc quod dulce est
primo attactu delibatur, etiam illud quod est mortiferum
indubitanter absorbetur: ita haeretici permiscent
recta perversis, ut ostendendo bona auditores
sibi attrahant, et exhibendo mala latenti eos
peste corrumpant. (Moral. XVI, c. 47, n. 60.) Jeremias
propheta sub specie onagri haereticum quemlibet
designat dicens: Onager assuetus in solitudine, in
desiderio animae suae attraxit ventum amoris sui (Jer.
II, 24). Onager quippe agreste est animal; et recte
in hoc loco onagris comparantur haeretici, quia in
suis voluptatibus dimissi a vinculis sunt fidei et rationis
alieni. Haereticus quisque quasi onager in solitudine
assuetus est, quia dum terram cordis sui
disciplinae virtute non excolit, ibi habitat ubi fructus
non est. Qui [Edit., quia] in desiderio animae suae
ventum amoris sui attrahit, quia ea quae ex desiderio
scientiae in mente concepit, inflare praevalet, non
aedificare; quos contra dicitur: Scientia inflat, charitas
vero aedificat (I Cor. VIII, 1).

CAPUT XXVII.
De fide.

(Lib. II, in Ev., hom. 26, n. 8.) Fides illarum rerum
argumentum est quae apparere non possunt;
quae enim sunt apparentia fidem non habent, sed
agnitionem, sicut Paulus apostolus ait: Est enim fides
sperandarum substantia rerum, argumentum non apparentium
(Hebr. XI, 1). Isaias ait: Nisi credideritis,
non intelligetis (Isa. VII, 9). (Moral. lib. II, c. 46,
n. 71.) Tunc enim vere ad intelligendum sapimus,
cum cunctis quae Conditor dicit credulitatis nostrae
fidem praebemus. Quae si non prima in corde nostro
gignitur, reliqua quaeque esse bona non possunt,
etiamsi bona videantur. Scriptum quippe est:
Sine fide impossibile est placere Deo (Hebr. XI,
6). (Lib. II, in Ev., hom. 29, n. 3.) In Evangelio
Veritas ait: Qui crediderit, et baptizatus
fuerit, salvus erit: qui vero non crediderit, condemnabitur
(Marc. XVI, 16). Fortasse unusquisque apud
semetipsum dicat: Ego jam credidi, salvus ero.
Verum dicit, si fidem operibus tenet. Vera etenim
fides est, quae hoc quod verbis dicit moribus non
contradicit. De quibusdam falsis fidelibus dicit Paulus
apostolus: Confitentur se nosse Deum, factis autem
negant (Tit. I, 16). Hinc Joannes ait: Qui dicit
se nosse Deum, et mandata ejus non custodit, mendax
est (I Joan. II, 4). Quod cum ita sit, fidei nostrae
veritatem in vitae nostrae consideratione debemus
agnoscere. Tunc enim veraciter fideles sumus, si
quod verbis promittimus operibus implemus. In die
baptismatis omnibus nos antiqui hostis operibus atque
omnibus pompis abrenuntiare promisimus. Itaque
unusquisque vestrum ad considerationem suam mentis
oculos reducat; et si servat post baptismum quod
ante baptismum spopondit, certus jam quia fidelis
est, gaudeat. Sed ecce quod promisit homo in baptismate
minime servavit, et qui esse fidelis debuit ,
ad exercenda prava opera, ad concupiscendas mundi
pompas dilapsus est. Videamus si jam scit plangere
quod erravit. Apud misericordem namque judicem
nec ille fallax habebitur qui ad veritatem revertitur
etiam postquam mentitur: quia omnipotens Deus
dum libenter nostram poenitentiam suscipit, ipse suo
judicio hoc quod erravimus abscondit, et in gremio
fidei colligit . (Lib. II in Ezech. homil. 3, n. 1.) Per
sanctae fidei credulitatem ab omnipotente Deo cognoscimur,
sicut ipse de suis ovibus dicit: Ego
sum Pastor bonus, et cognosco meas oves, et cognoscunt
me meae (Joan. X, 14). (Reg. past., part. III,
c. 10.) Sic sunt universi consistentes in fide, sicut
multa membra uno continentur in corpore: quae per
officium quidem diversa sunt, sed quo sibi vicissim
congruunt, unum fiunt. Unde fit ut pes per oculum
videat, et per pedes oculi gradiantur, ori auditus aurium
serviat, et ad auditum oris lingua concurrat,
suffragetur manibus venter, ventri operentur manus.
In ipsa igitur corporis positione accipimus quod in
actione servemus. Nimis itaque turpe est non imitari
quod sumus. (Moral. lib. XXXIII, c. 10, n. 18.) Funiculi
nomine aliquando fides exprimitur, sicut scriptum
est: Funiculus triplex difficile rumpitur (Eccle. IV,
12); quia videlicet fides, quae de cognitione Trinitatis
ab ore praedicantium texitur, fortis in electis permanens,
in solo reproborum corde dissipatur.

CAPUT XXVIII.
De Spe.
(Reg. Past., part. III, c. 22.) Ad unam vocationis
spem nequaquam pertingitur, si non eadem [Edit.,
ad eam] unita cum proximis mente curratur, sicut
ait Apostolus: Unum corpus et unus spiritus, sicut
vocati estis in una spe vocationis vestrae (Ephes. IV, 4).
[Moral. lib. XVIII, c. 40, n. 64.] In corde fidelium
tres summopere manere virtutes testatur Apostolus
dicens: Nunc autem manet fides, spes, charitas (I Cor.
XIII, 13); quas cunctas, subita repletus gratia, et
accepit latro et servavit in cruce. Fidem latro habuit,
qui regnaturum Dominum credidit, quem secum pariter
morientem vidit. Spem habuit, qui regni ejus
aditum postulavit dicens: Memento mei, dum veneris
in regnum tuum (Luc. XXIII, 42). Charitatem quoque
in morte sua vivaciter tenuit, qui fratrem et conlatronem
pro simili scelere morientem, et de iniquitate
sua arguit, et ei vitam, quam cognoverat, praedicavit
dicens: Neque tu times Deum, qui in eadem damnatione
es. Et nos quidem juste; nam digna factis recipimus,
hic vero nihil mali gessit (Ibid., 40). Ille qui
talis ad crucem venit ex culpa, ecce qualis a cruce
recedit ex gratia. Confitebatur idem latro Dominum,
quem videbat secum humana infirmitate morientem;
quando negabant apostoli eum quem miracula viderant
divina virtute facientem. (Lib. II in Ezech., homil.
2, n. 4.) Quasi in hortis unaquaeque anima habitat,
quae jam viriditate spei est et bonorum operum
charitate repleta. Sicca quippe spes est hujus saeculi,
quia omnia quae hic amantur cum festinatione marcescunt.
(Moral. lib. XIII, c. 5, n. 5.) Ille enim bene
novit in exterioribus miseriis subsistere qui scit
semper de spe gaudere interna. Virtutes sanctorum
in omne quod agunt spem, fidem et charitatem proferunt;
ut quod unaquaeque virtus administrat fides,
spes et charitas in opus bonum gaudendo perducat.
Moral. lib. V, c. 32, n. 56.) Quoties nobis coelestia
demonstrantur, spiritus quidem pavore se concutit,
sed tamen spes praesumit. Inde namque spes ad majora
audenda se erigit unde turbatur spiritus, quaeque
[Edit., quia ea quae] superna sunt prior videt.

CAPUT XXIX.
De charitate.
(Moral. lib. XXVIII, 22, n. 46.) Perfectionis vinculum
charitas dicitur, quia omne bonum quod agitur,
nimirum per illam, ne pereat, ligatur. A tentatore
namque citius quodlibet opus evellitur, si solutum a
vinculo charitatis invenitur. Si uniuscujusque mens
Dei ac proximi dilectione constringitur, cum tentationum
motus quaelibet ei injusta suggesserint, obicem
se illis ipsa dilectio opponit, et pravae suasionis undam
virtutum hostiis ac vecte intimi amoris frangit.
(Lib. I in Ezech., homil. 10, n. 31.) Mandata Dei
pro jussione facere servientis et obedientis est, diligendo
autem facere obedientis est et amantis; quia
per scientiam charitas misericordiae discitur , et per
charitatem misericordiae scientia multiplicatur, quasi
ala in nobis alam percutit, quia virtus virtutem excitat
(Lib. II in Ev., hom. 27, n. 1). Omne mandatum
de sola dilectione est, et omnia unum praeceptum
sunt. Quia quidquid praecipitur, in sola charitate
solidatur. Praecepta dominica et multa sunt et unum:
multa per diversitatem operis, unum in radice dilectionis.
Qualiter autem ista dilectio sit tenenda, ipse
insinuat qui in plerisque Scripturae suae sententiis et
amicos jubet diligi in se, et inimicos diligi propter
se. Ille enim veraciter charitatem habet, qui et amicum
diligit in Deo, et inimicum diligit propter
Deum. Sunt nonnulli qui diligunt proximos, sed per
affectum cognationis et carnis. Quibus tamen in hac
dilectione sacra eloquia non contradicunt. Sed aliud
est quod sponte impenditur naturae, aliud quod praeceptis
dominicis ex charitate debetur obedientiae.
Qui proximos suos carnaliter diligunt, illa sublimia
dilectionis praemia non assequuntur, quia amorem
suum non spiritualiter, sed carnaliter, impendunt.
Proinde cum Dominus diceret: Hoc est mandatum
meum, ut diligatis invicem (Joan. XV, 12), protinus
addidit: Sicut dilexi vos. Ac si aperte dicat: Ad hoc
amate ad quod amavi vos. Una (Num. 4.) et summa
est probatio charitatis, si et ipse diligitur qui adversatur.
Hinc est quod ipsa Veritas et crucis patibulum
sustinet, et tamen ipsis suis persecutoribus affectum
dilectionis impendit dicens: Pater, ignosce illis,
quia nesciunt quid faciunt (Luc. XXIII, 34). Quid ergo
mirum si inimicos diligant discipuli dum vivunt,
quando et tunc inimicos diligit cum occiditur Magister?
(Num. 3.) Virtus charitatis ut invicta sit in
perturbatione, nutriatur per misericordiam in tranquillitate;
quatenus omnipotenti Deo primum discat
sua impendere, postmodum se. In Evangelio Veritas
ait: Vos autem dixi amicos, quia omnia quaecunque
audivi a Patre meo, nota feci vobis (Joan. XV, 15).
[Num. 4.] Quae sunt omnia quae audivit a Patre suo,
quae nota fieri voluit servis suis, ut eos efficeret
amicos suos, nisi gaudia internae charitatis, nisi
illa festa supernae patriae, quae nostris quotidie mentibus
per aspirationem sui amoris imprimit? Dum
enim audita supercoelestia amamus, amata jam novimus,
quia amor ipse notitia est. Nemo cum quempiam
diligit, habere se protinus charitatem putet,
nisi prius ipsam vim suae dilectionis examinet.
(Lib. II in Ev., hom. 38, n. 11.) Nam si quis quemlibet
amat, sed propter Deum non amat, charitatem
non habet, sed habere se putat. Charitas vera est
cum et in Deo diligitur amicus, et propter Deum
diligitur inimicus. Ille enim propter Deum diligit
eos quos diligit, qui jam et eos diligere a quibus non
diligitur scit. (Lib. II in Ev., hom. 9, n. 6.) Quisquis
charitatem habet, etiam dona alia percipit; quisquis
charitatem non habet, etiam dona quae percepisse
videbatur, amittit. Necesse nobis est ut per omne
quod agimus in charitatis custodia vigilemus. Charitas
vera est amicum diligere in Deo, et inimicum
diligere propter Deum. Quam quisquis non habet,
omne bonum amittit quod habet. (Lib. I in Ezech.,
homil. 8, n. 6.) Nos cum contra malignos spiritus
spiritalis certaminis aciem ponimus, summopere
necesse est ut per charitatem semper uniti atque
constricti, et nunquam interrupti per discordiam inveniamur.
Quaelibet bona in nobis opera fuerint, si
charitas desit, per malum discordiae locus aperitur
in acie, unde ad feriendos nos valeat hostis intrare.
(Lib. I in Ev., hom. 17, n. 1.) Duo sunt praecepta
charitatis, Dei videlicet amor et proximi; et minus
quam inter duos charitas haberi non potest. Nemo
enim proprie ad semetipsum habere charitatem dicitur,
sed dilectio in alterum tendit ut esse charitas
possit. Redemptor noster binos ad praedicandum
discipulos mittit, quatenus hoc nobis tacitus insinuet
quia qui charitatem erga alterum non habet, praedicationis
officium suscipere nullatenus debet. (Lib. II
in Ezech., homil. 1, n. 5.) In aedificio lapis lapidem
portat, quia lapis super lapidem ponitur; et qui
portat alterum, portatur ab altero. Sic itaque sic in
sancta Ecclesia, unusquisque et portat alterum, et
portatur ab altero. Nam vicissim se proximi tolerant,
ut per eos aedificium charitatis surgat. Hinc enim
Paulus admonet, dicens: Invicem onera vestra portate,
et sic adimplebitis legem Christi (Gal. VI, 2).

CAPUT XXX.
De gratia praeveniente et subsequente nos.
(Lib. I in Ezech., homil. 9, n. 2.) Ex omnipotentis
Dei gratia ad bona opera conari quidem possumus,
sed haec implere non possumus, si ipse
non adjuvet qui jubet. Paulus apostolus discipulos
admonet, dicens: Cum metu et tremore vestram
ipsorum salutem operamini (Philip. II, 12). Illico
quis in eis haec ipsa bona operaretur adjunxit, dicens:
Deus enim est qui operatur in vobis et velle et
perficere pro bona voluntate (Ibid. 13). Hinc est quod
ipsa Veritas discipulis dicit: Sine me nihil potestis
facere (Joan. XV, 5). Considerandum nobis est, quia
si bona nostra sic omnipotentis Dei dona sunt ut
in eis aliquid nostrum non sit, cur nos quasi pro
meritis aeternam retributionem quaerimus? Si autem
ita nostra sunt ut dona Dei omnipotentis non sint,
cur ex eis omnipotenti Deo gratias agimus? Sciendum
quia mala nostra solummodo nostra sunt, bona
autem nostra et omnipotentis Dei sunt et nostra;
quia ipse aspirando nos praevenit ut velimus, qui
adjuvando subsequitur ne inaniter velimus, sed possimus
implere quod volumus. Praeveniente gratia et
bona voluntate subsequente, hoc quod omnipotentis
Dei donum est, fit meritum nostrum. Quod bene Paulus
brevi sententia explicat dicens: Plus illis omnibus
laboravi (I Cor. XV, 10): Qui ne videretur suae virtuti
tribuisse quod fecerat, adjunxit: Non autem ego, sed
gratia Dei mecum. Quia coelesti dono Paulus praeventus
est, quasi alienum se a bono suo opere agnovit, dicens:
Non autem ego. Sed quia praeveniens gratia
liberum in eo arbitrium fecerat in bonum, quo
libero arbitrio eamdem gratiam subsecutus est in
opere, adjunxit: Sed gratia Dei mecum: ac si diceret:
In bono opere laboravi non ego, sed et ego. In
eo enim quod solo Domini dono praeventus sum,
non ego. In eo autem quod donum voluntate subsecutus,
et ego. (Moral. XIX, c. 4, n. 7.) Respicere
Dei est ea quae amissa ac perdita fuerant ad suam
gratiam reformare. Respiciendo namque levitatis
nostrae mala coercuit et magna merita maturitatis
dedit. (Moral. XVII, c. 16, n. 22.) Beatus Job ait:
Luna non splendet, et stellae non sunt mundae in conspectu
ejus (Job. XXV, 25). Quia nec sancta Ecclesia
virtute propria tot miraculis emicat, nisi hanc praevenientis
gratiae dona perfundant. Nec singulorum
bene viventium mentes a peccatorum maculis mundae
sunt, si remota pietate judicentur. Apud districti
judicis oculos sua unumquemque corruptibilitas inquinat,
nisi hanc quotidie gratia parcentis tergat.

CAPUT XXXI.
De quatuor regentium ordinibus.

(Lib. II in Ezech., homil. 9, n. 6.) Sancta Ecclesia
ad eruditionem fidelium populorum quatuor
regentium ordines accepit, quos Paulus apostolus ex
dono omnipotentis Domini enumerat dicens: Ipse
dedit quosdam quidem apostolos, quosdam autem prophetas,
alios vero evangelistas, alios autem pastores
et doctores (Ephes. IV, 11). Pastores namque et
doctores unum regentium ordinem nominat, quia
gregem Dei ipse veraciter pascit qui docet. Habuit
in exordiis suis sancta Ecclesia apostolos et prophetas.
Prophetas autem dicimus, non eos qui in
veteri populo fuerunt, sed eos qui in sancta Ecclesia
post apostolos sunt exorti. Posteriori tempore, quod
nunc est, habet evangelistas atque doctores. Quia
vero Evangelium bonum nuntium dicitur, evangelistas
utique appellamus qui rudibus populis bona
patriae coelestis annuntiant. Evangelistae atque doctores
et priori quidem tempore fuerunt, sed nunc
usque Domino largiente permanent, quia adhuc
quotidie et infideles populos ad finem trahi, et fideles
quosque in bonos mores per doctores erudiri
cognoscimus.

CAPUT XXXII
De pastoribus animarum, quales in Ecclesia eligi
debeant.
(Praefat. I part. Reg. Pastor.) Cum rerum necessitas
exposcit, pensandum valde est ad culmen quisque
regiminis qualiter veniat, atque ad hoc rite
perveniens qualiter vivat, et bene vivens qualiter
doceat, et recte docens infirmitatem suam quotidie
quanta consideratione cognoscat; ne aut humilitas
accessum fugiat, aut perventioni vita contradicat
, aut vitam doctrina destituat, aut doctrinam
praesumptio extollat. Prius ergo appetitum timor
temperet, post autem magisterium, quod a non
quaerente suscipitur, vita commendet. Ac deinde
necesse est ut pastoris bonum quod vivendo ostenditur,
etiam loquendo propagetur (Reg. Past., part.
II, c. 4.) Ad extremum vero superest ut perfecta
quaeque opera consideratio propriae infirmitatis deprimat;
ne haec ante occulti arbitris oculos tumor
elationis exstinguat. Isaias propheta ait: Clama, ne
cesses, sicut tuba exalta vocem tuam (Isa. LVIII, 1).
Praeconis quippe officium sumit quisquis ad sacerdotium
accedit, ut ante adventum judicis, qui terribiliter
sequitur, ipse scilicet clamando gradiatur.
Sacerdos ergo si praedicationis est nescius, quam
clamoris vocem daturus est praeco mutus? (Reg.
Past., part. II, c. 11.) Fortes perseverantesque
doctores velut imputribilia ligna quaerendi sunt, qui
instructioni sacrorum voluminum semper inhaerentes
sanctae Ecclesiae unitatem denuntiant, et quasi
intromissi circulis arcam Domini portent. Vectibus
arcam Testamenti portare est bonis doctoribus
sanctam Ecclesiam ad rudes infidelium mentes
praedicando deduci. Qui auro quoque jubentur operiri,
ut cum sermone aliis insonant, ipsi etiam vitae
splendore fulgescant. Necesse est igitur ut qui ad
officium praedicationis excubant, a sacrae lectionis
studio non recedant. Ad hoc namque vectes esse in
circulis arcae semper jubentur, ut cum portari arcam
opportunitas exigit, de intromittendis vectibus
portandi tarditas nulla generetur; quia videlicet
cum spirituale aliquid a subditis pastor inquiritur,
ignominiosum valde est, si tunc quaerat discere cum
quaestionem debet enodare. Circulis arcae foederis
vectes inhaereant, ut doctores semper in suis cordibus
eloquia sacra meditantes, Testamenti arcam sine
mora elevent, si quidquid necesse est protinus docent.
Unde bene primus pastor Ecclesiae pastores caeteros
admonet, dicens: Parati semper ad satisfactionem
de ea, quae in nobis est, spe (I Petr. V, 15). Ac si
aperte dicat: Ut ad portandam arcam nulla mora
praepediat, vectes a circulis nunquam recedant.
(Reg. Past., part. II, c. 6, et Mor., lib. XXI, c. 15,
n. 22 et 25.) Sancti viri, dum praesunt, non in se
potestatem ordinis, sed aequalitatem conditionis
attendant. Nec praeesse gaudeant hominibus, sed
prodesse. Sciendum quod antiqui Patres nostri,
non tam reges hominum quam pastores pecorum
fuisse memorantur. Cum Noe Dominus filiisque ejus
post diluvium diceret: Crescite et multiplicamini, et
implete terram, subdidit: Et terror vester ac tremor
sit super cuncta animalia terrae (Gen. IX, 1, 7). Homo
quippe animalibus irrationabilibus, non autem caeteris
hominibus, natura praelatus est. Idcirco ei dicitur
ut ab animalibus et non ab homine timeatur,
quia contra naturam superbire est ab aequali velle
timeri. Cuncti qui praesunt non in se potestatem
debent ordinis, sed aequalitatem pensare conditionis,
nam, sicut praefati sumus, antiqui Patres nostri
pastores pecorum, et non reges hominum fuisse
memorantur. Necesse est ut rectores a subditis timeantur,
quando ab eisdem Deum minime deprehendunt
timeri, ut humana saltem formidine peccare
metuant qui divina judicia non formidant. Nequaquam
praepositi ex subjectorum timore superbiant,
in quo, non suam gloriam, sed subditorum
justitiam quaerunt. In eo autem quod metum sibi a
perverse viventibus exigunt, quasi non hominibus,
sed animalibus dominantur, quia videlicet ex qua
parte bestiales sunt subditi, ex ea etiam debent
formidine [Edit., formidini] jacere substrati. (Moral.,
lib. XIII, c. 20, n. 23.) Facies sanctae Ecclesiae
sunt hi qui in locis regiminum positi apparent primi,
ut ex eorum specie sit honor fidelis populi,
etiam si quid in corpore latet deforme. Qui nimirum
praelati plebibus plangunt culpas infirmantium, seque
sic de alienis lapsibus ac si de propriis affligunt.
Saepe rectores boni, dum quosdam vident ad veniam
post culpas redire, quosdam vero in iniquitate
persistere, occulta omnipotentis Dei judicia mirantur,
sed penetrare nequeunt. Obstupescunt enim
quae non intelligunt. (Reg. Past., part. I, c. 10.) Ille
modis omnibus debet ad exemplum vivendi pertrahi
qui cunctis carnis passionibus moriens jam spiritaliter
vivit, qui prospera mundi postposuit, qui
nulla adversa pertimescit, qui sola interna desiderat.
Cujus intentioni bene congruens, nec
omnino per imbecillitatem, nec valde per contumeliam
corpus repugnat . Ipse nihilominus ad
dignitatem pastoralis officii debet provehi qui ad
aliena cupienda non ducitur, sed propria largitur;
qui per pietatis viscera citius ad ignoscendum flectitur,
sed nusquam plusquam deceat ignoscens, ab
arce rectitudinis inclinatur: qui nulla illicita perpetrat,
sed perpetrata ab aliis ut propria deplorat;
qui ex affectu cordis alienae infirmitati compatitur,
sicque in bonis proximi, sicut in suis profectibus
laetatur. Ad dignitatem pontificalis excellentiae rite
pervenit qui ita se imitabilem caeteris in cunctis
quae agit insinuat, ut inter eos non habeat quod
saltem de transactis erubescat; qui sic studet vivere,
ut proximorum quoque corda arentia doctrinae valeat
fluentibus [Edit., fluentis] irrigare; qui orationis
usu et experimento jam didicit quod obtinere a
Domino quae poposcerit possit; cui per effectus
vocem jam quasi specialiter dicitur: Adhuc loquente
te dicam: Ecce adsum (Isa. LVIII, 9). Si fortasse
quisquam veniat ut pro se ad intercedendum nos
apud potentem quempiam virum, qui sibi iratus,
nobis vero est incognitus, ducat, protinus respondemus:
Ad intercedendum venire non possumus,
quia familiaritatis ejus notitiam non habemus.
Si ergo homo apud hominem, de quo minime praesumit,
fieri intercessor erubescit, qua mente apud
Deum intercessionis locum pro populo arripit qui
familiarem se ejus gratiae esse per vitae meritum
nescit? Aut ab eo quomodo aliis veniam postulabit,
qui utrum sibi sit placatus ignorat? Qua in re est
adhuc aliud sollicitius formidandum, ne qui placare
posse iram creditur, hanc ipse ex proprio reatu
mereatur. Cuncti liquido novimus quia cum is qui
displicet ad intercedendum mittitur, irati animus ad
deteriora provocatur. Qui adhuc desideriis terrenis
astringitur, caveat ne districti iram judicis gravius
accendens, dum loco delectatur gloriae, fiat subditis
auctor ruinae. (Reg. Past., part. I, c. 11.) Solerter
se quisque metiatur, ne locum regiminis assumere
audeat, si adhuc in se vitium damnabiliter regnat,
ne is quem crimen depravat proprium intercessor
fieri appetat pro culpis aliorum

CAPUT XXXIII.
De Rectoribus, qualiter vitae conversationem habeant.
(Reg. Past., part. II, c. 2.) Rector semper cogitatione
sit mundus, quatenus nulla hunc immunditia
polluat qui hoc suscepit officium ut in alienis quoque
cordibus pollutionis maculas tergat. Necesse est ut
esse munda studeat manus quae diluere sordes aliorum
curat, ne tacta quaeque deterius inquinet, si
sordida insequens lutum tenet. Hinc namque per
prophetam dicitur: Mundamini qui fertis vasa Domini
(Isa. LII, 11). Domini etenim vasa ferunt qui
proximorum animas ad aeterna sacraria perducendas
in suae conversationis fide suscipiunt. Apud semetipsos
quantum debeant mundari conspiciant qui ad
aeternitatis templum vasa viventia in sinu propriae
sponsionis portant. Hinc divina voce praecipitur ut
in Aaron pectore rationale judicii vittis ligantibus
imprimatur (Exod. XXXVIII, 15 seq.), quatenus sacerdotale
cor nequaquam cogitationes fluxae possideant,
sed ratio sola constringat. Nec indiscretum quid vel
inutile cogitet qui ad exemplum aliis constitutus ex
gravitate vitae semper debet ostendere quantam in
pectore rationem portet. In judicii rationale, quod in
Aaron pectore ponitur, praecipitur ut duodecim patriarcharum
nomina describantur. Ascriptos etenim
Patres semper in pectore ferre, est antiquorum
vitam sine intermissione cogitare. Tunc sacerdos
irreprehensibiliter graditur, cum exempla Patrum
praecedentium indesinenter intuetur; cum sanctorum
vestigia sine cessatione considerat, et cogitationes
illicitas deprimit, ne extra ordinis limitem operis
pedem tendat. Debet rector subtili semper examine
bona malaque discernere, et quae vel quibus, quando
vel qualiter congruant studiose cogitare; nihilque
proprium quaerere, sed sua commoda propinquorum deputare.
(Reg. Past., part. II, c. 3.) Sit rector operatione
praecipuus, ut vitae viam subditis bene vivendo
denuntiet, et grex, qui pastoris vocem moresque
sequitur, per exempla melius quam per verba gradiatur.
Per divinam legem praecipitur ut sacerdos in
sacrificium armum dextrum (Exod. XXIX, 22), accipiat
et separatum, ut non solum sit ejus operatio utilis,
sed etiam singularis: nec inter malos tantummodo
quae recta sunt faciat, sed bene quoque operantes
subditos, sicut honore ordinis superat, ita etiam
morum virtute transcendat. Sacerdoti in esu pectusculum
cum armo tribuitur, ut quod de sacrificio
praecipitur sumere, hoc de semetipso auctori discat
immolare; et non solum pectore quae recta sunt
cogitet, sed spectatores suos ad sublimia armo operis
invitet. Nulla praesentis vitae rector appetat, nulla
pertimescat, blandimenta mundi respecto intimo
timore despiciat; terrores autem considerato internae
dulcedinis blandimento contemnat. (Reg. Past., part.
II, c. 5.) Sit rector singulis compassione proximus,
prae cunctis contemplatione suspensus, ut et per
pietatis viscera in se infirmitatem caeterorum transferat,
et per speculationis altitudinem semetipsum
quoque invisibilia appetendo transcendat: ne aut
alta petens proximorum infima [Edit., infirma] despiciat,
aut infimis [Edit., infirmis] proximorum congruens,
appetere alta relinquat. Pastores, non solum
sursum sanctum Caput Ecclesiae, videlicet Dominum,
contemplando appetunt, sed deorsum quoque ad
membra illius miserando descendunt. Hinc Moyses
crebro tabernaculum intrat et exit; et qui intus in
contemplationem rapitur, foris infirmantium negotiis
urgetur. Intus Dei arcana considerat, foris onera
carnalium portat. Moyses sanctus de rebus dubiis
semper ad tabernaculum recurrit, et coram Testamenti
arca Deum consulit: exemplum proculdubio
rectoribus praebens, ut cum foris ambigunt quod
disponant, ad mentem semper quasi ad tabernaculum
redeant; et velut coram Testamenti arca Dominum
consulant, si de his in quibus dubitant apud
semetipsos intus sacri eloquii paginas requirant.
Ipsa scilicet Veritas, per susceptionem nobis nostrae
humanitatis ostensa, in monte orationi inhaeret,
miracula in urbibus exercet (Luc. VI, 12), imitationis
videlicet viam bonis rectoribus sternens; ut si etiam
summa contemplando appetunt, necessitatibus tamen
infirmantium compatiendo misceantur. Tunc ad alta
charitas mirabiliter surgit, cum ad ima proximorum
se misericorditer attrahit; et quo benigne descendit
ad infima, valenter recurrat ad summa. Qui regimine
pastorali sunt aliis praelati, tales se exhibeant,
quibus subjecti occulta sua prodere non erubescant;
ut cum tentationum fluctus parvuli tolerant, ad pastoris
mentem, quasi ad matris sinum, recurrant. Et
hoc quod se inquinari pulsantis culpae sordibus praevident,
exhortationis ejus solatio ac lacrymis orationis
lavent. (Reg. Past. part. II, c. 7.) Sit rector internorum
curam in exteriorum occupatione non minuens,
exteriorum providentiam in internorum sollicitudine
non relinquens; ne aut exterioribus deditus ab intimis
corruat, aut solis interioribus occupatus, quae
foris debet proximis non impendat. A subjectis
inferiora gerenda sunt, a rectoribus summa cogitanda,
ut scilicet oculum qui providendis gressibus
praeeminet cura pulveris non obturbet [Edit., obscuret].
Caput subjectorum sunt cuncti qui praesunt;
et ut recta pedes valeant itinera carpere, haec proculdubio
caput debet ex alto providere, ne a provectus
sui itinere pedes torpeant, cum curvata rectitudine
corporis caput sese ad terram declinat. Cuncti
qui praesunt habere quidem sollicitudines exteriores
debent, nec tamen eis vehementer incumbere. Sacerdotes
recte et caput prohibentur radere, et comam
non nutrire, ut cogitationes carnis de vita subditorum
et non funditus amputent, nec rursus ad
crescendum nimis relaxent. Sacerdotibus per legem
praecipitur, ut tondentes tondeant capita sua (Ezech.
XLIV, 20), ut videlicet curae temporalis sollicitudines,
et quantum necesse est, provideant , et tamen
recidantur citius, ne immoderatius excrescant. Dum
igitur et per administratam exteriorem providentiam
corporum vita protegitur, et rursus per moderatam
cordis intentionem non impeditur, capilli in capite
sacerdotis et servantur, ut cutem cooperiant, et
resecantur, ne oculos claudant. (Reg. Past., p. II, c.
8.) Necesse est ut rector solerter invigilet, ne hunc
cupido placendi hominibus pulset; ne cum studiose
interiora penetrat, cum provide exteriora subministrat,
se magis a subditis diligi quam veritatem
quaerat; ne cum bonis actibus fultus a mundo videtur
alienus, hunc auctoris reddat extraneum amor suus.
Hostis Redemptoris est qui per recta opera quae
facit, ejus vice ab Ecclesia amari concupiscit; quia
adulterinae cogitationis reus est, si placere puer
sponsae oculis appetit per quem sponsus dona transmisit.
Rectores boni, dum privato se diligere amore
nesciunt, liberae puritatis verbum a subditis obsequium
humilitatis credunt. Necessarium valde rectoribus
est ut cura regiminis tanta moderaminis arte
temperetur, quatenus subditorum mens, cum quaedam
recta sentire potuerit, sic in vocis libertatem
prodeat, ut tamen libertas in superbiam non erumpat;
ne dum fortasse immoderatius linguae eis libertas
conceditur, vitae ab his humilitas amittatur.
Oportet igitur ut rectores boni sic placere hominibus
appetant, ut suae aestimationis dulcedine proximos
in affectum veritatis trahant, non ut se amari desiderent,
sed ut dilectionem suam quasi quamdam
viam faciant per quam corda audientium ad amorem
Conditoris introducant. Difficile quippe est ut, quamlibet
recta denuntians, praedicator qui non diligitur
libenter audiatur. Debet ergo qui praeest et studere
se amari, et tamen amorem suum pro semetipso non
quaerere, ne inveniatur ei cui servire per officium
cernitur occulta cogitationis tyrannide resultare:
quod bene Paulus apostolus insinuat, cum sui nobis
studii occulta manifestat, dicens: Sicut et ego per
omnia omnibus placeo (I Cor. X, 33). Qui tamen rursus
dicit: Si adhuc hominibus placerem, Christi servus
non essem (Gal. I, 10): Placet ergo Paulus et non
placet, quia in eo quod placere appetit, non se, sed
per se, hominibus placere veritatem quaerit. (Reg. Past.
p. II, c. 9.) Necesse est ut rector animarum virtutes
ac vitia vigilanti cura discernat, ne aut cor tenacia
occupet, et parcum se videri in dispensationibus
exsultet; aut cum effuse quid perditur, largum se
quasi miserando glorietur; aut remittendo quod
ferire debuit, ad aeterna supplicia subditos pertrahat;
aut immaniter feriendo quod delinquitur, ipse gravius
delinquat: aut hoc quod agi recte ac graviter
potuit, immature praeveniens leviget; aut bonae
actionis meritum differendo ad deteriora permutet.
(Ibid. c. 11.) Omne hoc quod praemisimus rite a
rectore agitur, si supernae formidinis et dilectionis
spiritu afflatus studiose quotidie sacri eloquii praecepta
meditetur; ut in eo vim sollicitudinis et erga
coelestem vitam providae circumspectionis, quam humanae
conversationis usus indesinenter destruit, divinae
admonitionis verba restaurent; et qui ad
vetustatem per societatem saecularium ducitur, ad
amorem semper spiritalis patriae compunctionis
aspiratione renovetur.

CAPUT XXXIV.
De humilitate praepositorum.

Sit rector discretus in silentio, utilis in verbo, ne
aut tacenda proferat, aut proferenda reticescat. Nam
sicut incauta locutio in errorem pertrahit, ita indiscretum
silentium hos qui erudiri poterant in errore
derelinquit. (Reg. Past., p. II, c. 4, 6.) Sit rector
bene agentibus per humilitatem socius, contra delinquentium
vitia per zelum justitiae erectus: ut et
bonis in nullo se praeponat, et cum pravorum culpa
exigit, potestatem protinus sui prioratus agnoscat;
quatenus et honore suppresso, aequalem se subditis
bene viventibus deputet, et erga perversos jura rectitudinis
exercere non formidet. Omnes homines
natura aequales genuit, sed variante meritorum ordine
alios aliis culpa postponit. Ipsa autem diversitas,
quae accessit ex vitio, divino judicio dispensatur;
ut quia omnis homo aeque stare non valet, alter
regatur ab altero. Cuncti qui praesunt non in se potestatem
debent ordinis, sed aequalitatem pensare
conditionis: nec praeesse hominibus gaudeant, sed
prodesse. Quam videlicet potentiam bene regit qui
et tenere illam noverit et impugnare. Bene hanc regit,
qui scit per illam super culpas erigi, scit cum
illa caeteris aequalitate componi. Quam tamen
potestatem recte dispensat qui sollicite noverit
et sumere ex illa quod juvat, et expugnare
quod tentat, et aequalem se cum illa caeteris cernere,
et tamen se peccantibus zelo ultionis anteferre.
(Moral. X, c. 6, n. 8.) Praedicator quisque
studeat ut minas potentium ratiocinatione mitiget,
ut oppressorum angustias, quanto praevalet, ope levet;
ut foris resistentibus opponat patientiam, et
intus superbientibus exhibeat cum patientia disciplinam:
ut erga errata subditorum sic mansuetudo
zelum temperet, quatenus a justitiae studio non
enervet; sic ad ultionem zelus ferveat, ne tamen
pietatis limitem fervendo transcendat. Rectoris officium
esse debet ut ingratos beneficiis ad amorem
provocet, ut gratos quosque ministeriis in amore
servet: ut proximorum mala cum corrigere non valet,
taceat; et quaecunque corrigi loquendo possunt ,
silentium consensum esse pertimescat.

CAPUT XXXV.
Qualiter praelati subjectos doceant ac semetipsos discreta
circumspectione praevideant.

(Prolog. part. III Reg. Past.) Quia igitur qualis
esse debeat pastor superius ostendimus, nunc qualiter
doceat demonstremus. Non una eademque cunctis
exhortatio congruit, quia nec cunctos par morum
qualitas astringit. Saepe namque aliis officiunt quae
aliis prosunt, quia et plerumque herbae quae haec animalia
nutriunt, alia occidunt, et lenis sibilus equos mitigat,
catulos instigat; et medicamentum quod hunc
morbum imminuit, alteri vires jungit: et panis, qui
vitam fortium roborat, parvulorum necat. Pro qualitate
igitur audientium formari debet sermo doctorum,
ut et ad sua singulis congruat, et tamen a communis
aedificationis arte nunquam recedat. Quid enim
sunt intentae mentes auditorum, nisi, ut ita dixerim,
quaedam in cithara tensiones stratae chordarum,
quas tangendi artifex, ut non sibimetipsi dissimile
canticum faciat, dissimiliter pulsat? Et idcirco chordae
consonam modulationem reddunt, quia uno quidem
plectro, sed non uno quidem impulsu feriuntur.
Doctor quisque, ut una cunctos virtute charitatis
aedificet, ex una doctrina, non una eademque exhortatione
tangere corda audientium debet. (Epist. 25,
alias 24, lib. I.) Doctor etenim qui loci sui necessitate
exigitur summa dicere, hac eadem necessitate
compellitur summa monstrare. Illa namque vox libentius
auditorum cor penetrat quam dicentis vita
commendat, quia quod loquendo imperat, ostendendo
adjuvat ut fiat. Per prophetam Dominus dicit: Super
montem excelsum ascende tu, qui evangelizas Sion
(Isa. XL, 9). Ut videlicet qui coelesti praedicatione
utitur, ima jam terrenorum operum deserens, in rerum
culmine stare videatur, tantoque facilius subditos
ad meliora pertrahat, quanto per vitae meritum
de supernis clamat. Recte etiam sacerdos superhumerale
ex auro, hyacintho, purpura, bis tincto cocco,
et torta fieri bysso habere praecipitur; ut
quanta virtutum diversitate clarescere debeat, demonstretur.
In sacerdotis quippe habitu ante omnia
aurum fulget, ut in eo intellectus sapientiae principaliter
emicet. Cui hyacinthus, qui aereo colore resplendet,
adjungitur; ut per omne quod intelligendo
penetrat, non ad favores infimos, sed ad amorem
coelestium surgat; ne dum suis incautus laudibus capitur,
ipso etiam veritatis intellectu vacuetur. Auro
videlicet, hyacintho ac purpurae bis tinctus coccus
adjungitur, ut ante interni Judicis oculos omnia virtutum
bona ex charitate decorentur, et cuncta quae
coram hominibus rutilant, haec in conspectu occulti
arbitris flamma intimi amoris incendat. Quae vero
scilicet charitas, quia Deum simul ac proximum diligit,
quasi ex duplici tinctura fulgescit. Qui sic ad
auctoris speciem anhelat ut proximorum curam negligat,
vel sic proximorum curam exsequitur ut a
divino amore torpescat, quia unum horum quodlibet
negligit, in superhumeralis ornamento habere coccum
bis tinctum nescit. (Part. II Reg. Past., c. 4.) Cum
rector se ad loquendum praeparat, sub quanto cautelae
studio loquatur attendat; ne si inordinate ad
loquendum rapitur, erroris vulnere audientium corda
feriantur, et cum fortasse sapiens videri desiderat,
unitatis compagem insipienter abscidat. In Evangelio
Veritas ait: Habete sal in vobis, et pacem habete inter
vos (Marc. IX, 49). Per sal quippe verbi sapientia
designatur. Qui igitur loqui sapienter nititur, magnopere
metuat ne ejus eloquio audientium unitas
confundatur. Hinc Paulus ait: Non plus sapere quam
oportet sapere, sed sapere ad sobrietatem (Marc. XII,
3). Ne igitur rector incautus ad loquendum proruat,
hoc quod jam praemisimus, per semetipsam discipulis
Veritas clamat: Habete sal in vobis, et pacem
habete inter vos (Marc. IX, 49). Ac si figurate per
habitum sacerdotis dicat: Mala punica tintinnabulis
jungite; ut per omne quod dicitis unitatem fidei
cauta observatione teneatis. Sacerdos vero semper
vocem praedicationis habeat, ne superni inspectoris
judicium ex silentio offendat. Sacerdos in tabernaculum
ingrediens vel egrediens moritur si de eo sonitus
non auditur, quia iram contra se occulti Judicis
exigit, si sine praedicationis sonitu incedit. Apte
tintinnabula vestimentis pontificis describuntur inserta.
Vestimenta etenim sacerdotis quid aliud quam
recta opera debemus accipere, Propheta attestante,
qui ait: Sacerdotes tui induantur justitia (Ps. CXXXI,
9)? Vestimentis itaque illius tintinnabula inhaerent,
ut vitae viam cum linguae sonitu ipsa quoque opera
sacerdotis clament. (Moral. lib. XXIII, c. 13, n. 25.)
Nos quia infirmi homines sumus, cum de Deo hominibus
loquimur, debemus primum meminisse quid
sumus, ut ex propria infirmitate pensemus quo docendi
ordine infirmis fratribus consulamus. Consideremus
igitur quia aut tales sumus quales nonnullos
corrigimus, aut tales aliquando fuimus, etsi jam
divina gratia operante non sumus, ut tanto eos temperantius
corde humili corrigamus, quanto nosmetipsos
verius in his quos emendamus agnoscimus. Si
nos sacerdotes tales nec fuimus nec sumus quales
adhuc illi sunt quos emendare curamus, ne cor nostrum
forte superbiat, et de ipsa innocentia pejus
ruat, quorum mala corrigimus, alia eorum bona nobis
ante oculos revocemus: quae si omnino nulla
sunt, ad occulta Dei judicia recurramus. Quia sicut
nos nullis meritis hoc ipsum bonum quod habemus
accepimus, ita illos quoque potest gratia supernae
virtutis infundere, ut excitati posterius, etiam ipsa
possint bona quae nos ante accepimus praevenire.
Quis enim crederet quod per apostolatus meritum
Saulus lapidatum Stephanum praecessurus erat, qui in
morte ejus lapidantium vestimenta servabat (Act. VII,
57)? His ergo primum cogitationibus humiliari cor debet,
et tunc demum delinquentium iniquitas increpari.

CAPUT XXXVI
De zelo pastoralis officii erga subditos.

(Lib. I in Ezech., homil., 12, n. 29, 30.) Omnis
spiritalis zelus doctoris animam frigit, quia valde
cruciatur dum infirmos quosque aeterna deserere,
et rebus temporalibus delectari conspicit. Nullum
quippe omnipotenti Deo tale est sacrificium, quale
est zelus animarum, sicut Psalmista ait: Zelus domus
tuae comedit me (Ps. LXVIII, 10). Paulus apostolus zelo
animarum cruciatus, dicebat: Quis infirmatur, et
ego non infirmor? Quis scandalizatur, et ego non uror
(II Cor. XI, 29)? Ipsum suum cor, quod animarum
zelo succenderat, quid aliud quam sartaginem fecerat,
in quo amore virtutum contra vitia ardebat?
Quod enim urebatur, sartago erat. Inardescebat enim
et coquebat, quia incendebatur amaritudine; sed
virtutum alimenta praeparabat ex sua afflicta cogitatione.
(Num. 30.) Quid est quod Ezechiel propheta
sartaginem inter se et civitatem murum ferreum ponit
(Ezech. IV, 3), nisi quod idem zelus fortis, qui
nunc in mente doctoris agitur, in die extremi judicii
inter eum et animam quam a vitiis zelatur testis
est? Ut etsi audire is qui docetur noluerit, doctor
tamen pro zelo quem exhibet de auditoris negligentia
reus non sit. Murum ferreum propheta inter se
et civitatem ponit, quia in ultionis tempore inde doctor
a damnationis periculo munitur, unde nunc per
zelum custodiae cordis frixuram patitur. Quantum
frixura cordis, quae per spiritalem zelum agitur, omnipotentem
Deum placat, aperte ostenditur, cum
offerri per legem simila in sacrificium jubetur. Scriptum
quippe est: In sartagine oleo conspersa frigetur,
offeretque eam calidam in odorem suavissimum Domino
sacerdos, qui patri jure successerit, et tota cremabitur
in altari (Lev. VI, 21, 22). Tunc simila in
sartagine frigitur, cum munda mens justi zeli sancti
ardore crematur. Quae conspergi oleo praecipitur, id
est charitas misericordiae misceri, quae in conspectu
omnipotentis Dei ardet et lucet. Conspergatur
ergo oleo mens quae in sartagine frigitur, quia sancti
zeli districtio necesse est ut ex misericordiae virtute
et ardeat et clarescat. Amat enim eumdem ipsum
quem insequi videtur. Unde et calida in odorem
suavissimum Domino offerri praecipitur, quia si amorem
zelus non habet, ea quae de sartagine offertur
calorem simila amisit. Notandum valde est quis similam
offerre praecipitur, videlicet sacerdos, qui
patri jure successerit. Ille enim sacerdos patri jure
succedit, qui esse se omnipotentis Domini filium
moribus demonstrat, atque a nobilitate intima operum
suorum ignobilitate non discrepat. Quae in altari
tota cremari praecipitur, ut videlicet holocaustum
fiat. Simila itaque in sartagine est munda mens
justi in zeli spiritualis afflictione, quae per sollicitudinem
animarum frigitur; et non solum sacrificium,
sed etiam holocaustum Domino esse deputatur. Sumamus
ergo sartaginem ferream, et ponamus eam
murum ferreum inter nos et civitatem, id est, assumamus
zelum fortem, ut inter nos et auditoris nostri
animam inveniamus hanc postmodum fortem
munitionem. Tunc enim hunc murum ferreum inventuri
sumus, si nunc eum fortiter tenemus, videlicet
docendo, custodiendo, suadendo, increpando,
mulcendo, terrendo, aliquando leniter, aliquando
vero etiam severius agendo. De qua severitate per
Ezechielem recte subditur: Et obfirmabis faciem
tuam ad eam (Ezech. IV, 3), et erit in obsidionem.
[Num. 31.] Quid est obfirmare faciem ad Jerusalem
in latere descriptam, nisi ut ei animae cui coelestis
pacis visionem doctor denuntiat, si adhuc eam infirmari
in suis actibus cernit, remissiorem et clementiorem
se minime ostendat? Scriptum est: Filiae
tibi sunt? Serva corpus illarum, et non ostendas hilarem
faciem tuam ad illas (Eccli. VII, 26). Infirmae
quippe animae, atque ad appetitum mundi deditae,
aliquando melius ex severitate servantur: ut obfirmata
facies, id est, per severitatis custodiam ab
omni spe frivolae remissionis obducta , inconstantem
animam terreat, atque a delectatione vitiorum
districtionis vigore constringat. Quod cum a doctore
agitur, semper necesse est ut dulcedo et humilitas
in corde teneatur; quatenus et multum amet, et
nunquam contra eum per elationem superbiat, cui
tamen amorem suum et humilitatem pro utilitate
ejus prodere recusat. (Num. 32.) Circumdat doctor
auditoris animam, cum in omne quod in hac vita
agitur tentationum laqueos apponi posse denuntiat;
ut dum ubique fit mens pavida, ubique circumspecta,
quanto timidior, tanto vigilantior vivat. (Moral. V,
45, n. 82.) Ipse namque zelus rectitudinis, dum inquietudine
mentem agitat, ejus mox aciem obscurat,
ut altiora in commotione non videat quae bene prius
tranquilla cernebat. Sed inde subtilius ad alta
reducitur, unde ad tempus ne videat reverberatur.
Nam ipsa recti aemulatio aeterna post paululum
in tranquillitate largius aperit, quae haec interim
per commotionem claudit; et unde mens turbatur
ne videat, inde proficit ut ad videndum verius clarescat:
sicut infirmanti oculo cum collyrium mittitur,
lux penitus negatur; sed inde eam post paululum
veraciter recipit, unde hanc ad tempus salubriter
amittit. Nunquam commotioni contemplatio jungitur,
nec praevalet mens perturbata conspicere ad
quod vix tranquilla valet inhiare; quia nec solis
radius cernitur; cum commotae nubes coeli faciem
obducunt; nec turbatus fons respicientis imaginem
reddit, quam tranquillus propriam ostendit, quia
quo ejus unda palpitat, eo in se speciem similitudinis
obscurat. (Num. 83.) Cum per zelum animus movetur,
curandum summopere est ne haec eadem,
quae instrumento virtutis adsumitur, menti ira dominetur;
ne quasi domina praeeat, sed velut ancilla ad
obsequium parata a rationis tergo nunquam recedat.
Tunc enim robustius contra vitia erigitur, cum subdita
rationi famulatur. Quantumlibet ira ex zelo rectitudinis
surgat, immoderatam mentem dilacerat.
Rationi protinus servire contemnit, et tanto se impudentius
dilatat, quanto impatientiae vitium virtutem
putat. Necesse est ut hoc ante omnia qui zelo
rectitudinis movetur attendat, ne ira extra mentis
dominium transeat, sed in ultione peccati tempus
modumque considerans, surgentem animi perturbationem
subtilius retractando restringat, animositatem
reprimat, et motus fervidos sub aequitate disponat,
ut eo fiat justior ultor alienus, quo prius exstititit
victor suus. Qui zelo rectitudinis movetur, sic
culpas delinquentium corrigat, ut ante ipse qui corrigit
per patientiam crescat, et fervorem suum transcendendo
dijudicet, ne intemperanter excitatus ipso
zelo rectitudinis, longe a rectitudine aberret.

CAPUT XXXVII.
Ut indigni atque imperiti ad pastorale magisterium
accedere non praesumant.

(Reg. Past., part. I, in exord.) Sunt plerique pastorum
qui dum metiri se nesciunt quae non didicerunt
docere concupiscunt, qui pondus magisterii tanto
levius aestimant, quanto vim magnitudinis illius
ignorant; ut quia indocti ac praecipites doctrinae arcem
tenere appetunt, a praecipitationis suae ausibus
in ipsa locutionis janua repellantur (Ibid., c. 1).
Nulla ars doceri praesumitur, nisi intenta prius meditatione
discatur. Ab imperitis ergo pastorale magisterium
qua temeritate suscipitur, quando ars est
artium regimen animarum? Quis cogitationum vulnera
occultiora esse nesciat vulneribus viscerum?
Et tamen saepe qui nequaquam spiritalia praecepta
cognoverunt, cordis se medicos profiteri non metuunt,
dum qui pigmentorum vim nesciunt, videri
medici carnis erubescunt. Sunt nonnulli qui intra
sanctam Ecclesiam per speciem regiminis gloriam
affectant honoris: videri doctores appetunt, transcendere
caeteros concupiscunt, atque, attestante
Veritate, primos in coenis recubitus, primas
in conventibus cathedras quaerunt (Matth. XXIII, 6,
7): qui susceptum curae pastoralis officium ministrare
digne tanto magis nequeunt, quanto ad humilitatis
magisterium ex sola elatione pervenerunt.
Ipsa quippe in magisterio lingua confunditur, quando
aliud discitur, et aliud docetur. Contra indignos pastores
Dominus per prophetam queritur, dicens:
Ipsi regnaverunt, et non ex me: principes exstiterunt,
et non cognovi (Ose. VIII, 4). Ex se namque et non ex
arbitrio summi rectoris regnant, qui nullis fulti virtutibus
nequaquam divinitus vocati, sed sua cupidine
accensi, culmen regiminis rapiunt potius quam
assequuntur. Inutiles sacerdotes internus judex et
provehit et non cognoscit; quia quos permittendo
tolerat, profecto per judicium reprobationis ignorat.
Unde ad se quibusdam et post miracula venientibus
dicit: Recedite a me, operarii iniquitatis, nescio qui
estis (Luc. XIII, 27). Pastorum imperitia voce Veritatis
increpatur, cum per prophetam dicitur: Ipsi
pastores ignoraverunt intelligentiam (Isai. LVI, 11).
Quos rursum Dominus detestatur, dicens: Et tenentes
legem nescierunt me (Jer., II, 8). Et nesciri ergo se ab
eis Veritas queritur, et nescire se principatum nescientium
protestatur; quia profecto hi qui ea quae
sunt Domini nesciunt, a Domino nesciuntur, Paulo
attestante, qui ait: Si quis autem ignorat, ignorabitur
(I Cor. XIV, 38). Plerumque pastorum imperitia meritis
congruit subjectorum, quia quamvis lumen
scientiae sua culpa exigente non habeant, districto
tamen judicio agitur, ut per eorum ignorantiam hi
etiam qui sequuntur offendant. Hinc namque in
Evangelio per semetipsam Veritas dicit: Si caecus
caeco ducatum praebeat, ambo in foveam cadunt
(Matth. XV, 14). Hinc Psalmista, non optantis animo,
sed prophetantis mysterio denuntiat, dicens:
Obscurentur oculi eorum, ne videant, et dorsum illorum
semper incurva (Ps. LXVIII, 24). Oculi quippe
sunt qui in ipsa honoris summi facie positi providendi
itineris officium susceperunt; quibus hi nimirum
qui subsequenter inhaerent dorsa nominantur.
Obscuratis ergo oculis dorsum flectitur, quia cum
lumen scientiae perdunt qui praeeunt, profecto ad
portanda peccatorum curvantur onera qui sequuntur.
(Reg. Past., part. I, c. 2.) Indigni quique tanti
reatus pondere fugerent, si Veritatis sententiam sollicita
cordis aure pensarent, quae ait: Qui scandalizaverit
unum de pusillis istis qui in me credunt, expedit
ei ut suspendatur mola asinaria collo ejus, et demergatur
in profundum maris (Matth. XVIII, 6).
[Cap. 3.] Ne temerare sacra regimina quisquis his
impar est audeat, et per concupiscentiam culminis
ducatum suscipiat perditionis. Hinc enim pie Jacobus
prohibet, dicens: Nolite plures magistri fieri,
fratres mei (Jacob. III, 1). Hinc ipse Dei hominumque
Mediator regnum percipere vitavit in terris, qui
supernorum spirituum quoque scientiam sensumque
transcendens ante saecula regnat in coelis. Plerumque
adversitatis magisterio sub disciplina cor premitur;
quod si ad regiminis culmen erupit, in elationem
protinus usu gloriae permutatur. Sic Saul, qui
indignum se prius considerans fugerat, mox ut regni
gubernacula percepit, intumuit: honorari namque
coram populo cupiens, dum reprehendi publice noluit,
ipsum qui in regno se unxerat scidit (I Reg. X,
22; XV, 17, 30; Act. XIII, 22; II Reg. XI, 3). Sic
David propheta auctoris judicio pene in cunctis actibus
placens, mox ut pressurae pondere caruit, in tumorem
vulneris erupit, factusque est in morte viri
crudeliter rigidus, qui in appetitu feminae fuit enerviter
fluxus: et qui malis ante noverat pie parcere,
in bonorum quoque necem post didicit sine obstaculo
retractationis anhelare (II Reg. XI, 15). Prius
quippe ferire deprehensum persecutorem noluit, et
post cum damno desudantis exercitus etiam devotum
militem exstinxit. Quem profecto ab electorum
numero culpa longius raperet, nisi hunc ad veniam
flagella revocassent. Plerumque qui subire magisterium
pastorale cupiunt, nonnulla quoque bona opera
animo proponunt. Et quamvis hoc elationis intentione
appetant, operaturos tamen se magna pertractant:
fitque ut aliud in imis intentio supprimat,
aliud tractantis animo superficies cogitationis ostendat.
Nam sibi ipsa de se mens saepe mentitur, et fingit
se de bono opere amare quod non amat, de
mundi autem gloria non amare quod amat; saepe
mens principare appetens fit ad hoc pavida cum
quaerit, audax cum pervenit. Tendens enim, ne non
perveniat trepidat; sed repente perveniens, jure sibi
hoc debitum ad quod pervenerit putat. Cumque percepti
principatus officio perfrui saeculariter coeperit,
libenter obliviscitur quidquid religiose cogitavit. Necesse
est ut cum cogitatio extra usum ducitur, protinus
mentis oculus ad opera transacta revocetur:
ac penset quisquis quid subjectus egerit, et repente
cognoscit si praelatus bona agere quae proposuerit
possit. Nequaquam valet in culmine humilitatem
discere, qui in imis positus non desiit superbire.
Nescit laudem, cum suppetit fugere, qui ad hanc
didicit cum deesset, anhelare. Nequaquam vincere
avaritiam potest, quando ad multorum sustentationem
tenditur is cui sufficere propria nec soli potuerunt.
Ex ante acta ergo vita se quisque inveniat, ne
in appetitu se culminis imago cogitationis illudat.
Plerumque in occupatione regiminis ipse quoque
boni operis usus perditur qui in tranquillitate tenebatur,
quia quieto mari recte navem et imperitus dirigit,
turbatus autem tempestatis fluctibus etiam
peritus se nauta confundit. Quid est potestas culminis
nisi tempestas mentis? In qua cogitationum semper
procellis cordis navis quatitur, huc illucque incessanter
impellitur, ut per repentinos excessus oris
et operis, quasi per obviantia saxa, frangatur. Inter
haec quae protulimus, quid sequendum est, quid tenendum,
nisi ut virtutibus pollens coactus ad regimen
veniat, virtutibus vacuus nec coactus accedat?
Ille si omnino renititur, caveat ne acceptam pecuniam
in sudarium ligans, de ejus occultatione judicetur
(Matth. XXV, 18). Pecuniam quippe in sudario
ligare est percepta dona sub otio lenti torporis abscondere.
Indignus quisque, cum regimen appetit,
attendat ne per exemplum pravi operis pharisaeorum
more ad ingressum regni tendentibus obstaculum
fiat (Matth., XXIII, 13), qui, juxta Magistri vocem,
nec ipsi intrant, nec alios intrare permittunt. Considerandum
quoque est quia cum causam populi electus
praesul suscipit, quasi ad aegrum medicus accedit.
Si ergo adhuc ejus in opere passiones vivunt, qua
praesumptione percussum mederi properat qui in facie
vulnus portat?

CAPUT XXXVIII.
De collata episcopis potestate ligandi atque solvendi.

(Lib. II in Ev., hom. 26, n. 4, 5.) Praedicatores
sancti qui districtum Dei judicium metuunt animarum
judices fiunt, et alios damnant vel liberant, qui
semetipsos damnari metuebant. Horum profecto
nunc in Ecclesia episcopi locum tenent. Solvendi
atque ligandi auctoritatem suscipiunt, qui gradum
regiminis sortiuntur. Grandis honor pontificalis,
sed grave pondus est istius honoris. Durum
quippe est ut qui nescit tenere moderamina vitae
suae, judex vitae fiat alienae. Plerumque contingit ut
ipse judicii locum teneat, cui ad locum vita minime
concordat. Et saepe agitur ut vel damnet immeritos,
vel alios ipse ligatus solvat. Saepe in solvendis ac
ligandis subditis suae voluntatis motus, non autem
causarum merita sequitur. Unde fit ut ipsa hac ligandi
et solvendi potestate se privet, qui hanc pro
suis voluntatibus et non pro subjectorum meritis
[Edit., moribus] exercet. Saepe fit ut erga quemlibet
proximum odio vel gratia moveatur pastor. Judicare
autem digne de subditis nequeunt qui in subditorum
causis sua vel odia vel gratiam sequuntur. Unde
recte per prophetam dicitur: Mortificabant animas
quae non moriuntur, et vivificabant animas quae non
vivunt (Ezech., XIII, 19). Non morientem quippe
mortificat qui justum damnat, et non victurum vivificare
nititur qui reum a supplicio absolvere conatur.
(Moral., lib. XIX, c. 25, n. 46.) Deus omnipotens,
ut nos a praecipitatae sententiae prolatione
compesceret, cum omnia nuda et aperta sint oculis
ejus, mala tamen Sodomae noluit audita judicare,
qui ait: Descendam et videbo, utrum clamorem qui
venit ad me opere compleverint, an non est ita, ut
sciam (Gen. XVIII, 20). Omnipotens itaque Dominus
et omnia sciens, cur ante probationem quasi dubitat,
nisi ut gravitatis exemplum nobis proponat, ne mala
hominum ante praesumamus credere quam probare?
Quid hoc exemplo nisi nos admonemur, ne ad proferendam
sententiam unquam praecipites esse debeamus,
ne temere indiscussa judicemus, ne quaelibet
mala audita nos moveant, ne passim dicta sine
probatione credamus? Causae videlicet pensandae
sunt, et tunc ligandi atque solvendi potestas exercenda.
(Lib. II in Evang., homil. 26, n. 6.) Videndum
quae culpa, aut quae sit poenitentia secuta post culpam,
ut quos omnipotens Deus per compunctionis
gratiam visitat, illos pastoris sententia absolvat.
Tunc vera est absolutio praesidentis, cum interni arbitrium
sequitur judicis. Quod bene quatriduani
mortui resuscitatio illa significat, quae videlicet demonstrat
quia prius mortuum Dominus vocavit et vivificavit
dicens: Lazare, veni foras (Joan. XI, 43);
et postmodum is qui vivens egressus fuerat a discipulis
est solutus, sicut scriptum est: Cumque egressus
esset, qui fuerat ligatus institis, tunc dixit Jesus
discipulis suis: Solvite eum et sinite abire (Ibid., 45).
Scilicet ut pastores Ecclesiae ei poenam debeant
amovere quam meruit qui non erubuit confiteri
quod fecit. Sub magno moderamine pastores Ecclesiae
vel solvere studeant vel ligare. Sed utrum juste
an injuste obliget pastor, pastoris tamen sententia
gregi timenda est: ne is qui subest, et cum injuste
forsitan ligatur, obligationis suae sententiam ex alia
culpa mereatur. Pastor quisque vel absolvere indiscrete
timeat, vel ligare. Is autem qui sub manu pastoris
est, ligari timeat juste vel injuste. Nec pastoris
sui judicium temere reprehendat, ne et si
injuste ligatus est, ex ipsa tumidae reprehensionis
superbia, culpa quae non erat, fiat.

CAPUT XXXIX.
De pastoribus non recte gradientibus.

(Reg. Past., part. I, c. 2.) Sunt nonnulli qui solerti
cura spiritualia praecepta perscrutantur, sed quae intelligendo
penetrant vivendo conculcant. Repente docent
quae non opere, sed meditatione didicerunt, et
quod verbis praedicant moribus impugnant. Unde fit
ut cum pastor per abrupta graditur, ad praecipitium
grex sequatur. Per prophetam Dominus contra contemptibilem
pastorum scientiam queritur, dicens:
Cum ipsi limpidissimam aquam biberetis, reliquam
pedibus vestris turbabatis, et oves meae, quae [Edit.,
qua] conculcata pedibus vestris fuerant, pascebantur,
et quae pedes vestri turbaverant, haec bibebant (Ezech.
XXXIV, 18, 19). Aquam quippe limpidissimam pastores
bibunt, cum fluenta veritatis recte intelligentes
hauriunt, sed eamdem aquam pedibus turbare est
sanctae meditationis studia male vivendo corrumpere.
Aquam scilicet pastorum turbatam pedibus oves bibunt,
cum subjecti quique non sectantur verba quae
audiunt, sed sola quae conspiciunt exempla pravitatis
imitantur. Qui cum dicta sitiunt, quia per opera
pervertuntur, quasi corruptis fontibus in potibus
lutum sumunt. Nemo amplius in Ecclesia nocet
quam qui perverse agens nomen vel ordinem sanctitatis
habet. Delinquentem namque hunc redarguere
nullus praesumit, et in exemplum culpa vehementer
extenditur, quando pro reverentia ordinis peccator
honoratur. Qui ad sanctitatis speciem deductus vel
verbo caeteros destruit vel exemplo, melius profecto
fuerat ut hunc ad mortem sub exteriori habitu terrena
acta constringerent, quam sacra officia in culpa
caeteris imitabilem demonstrarent: quia nimirum
si solus caderet, utcunque hunc tolerabilior inferni
poena cruciaret. (Reg. Past., part. I, c. 4.) Saepe
suscepta cura regiminis cor per diversa diverberat,
et impar quisque invenitur ad singula, dum confusa
mente dividitur ad multa. Unde quidam sapiens provide
prohibet dicens: Fili, ne in multis sint actus
tui (Eccli. XI, 10); quia videlicet nequaquam plene
in uniuscujusque operis ratione colligitur, dum mens
per diversa partitur. Cumque foras per insolentem
curam trahitur, a timoris intimi soliditate vacuatur.
Dum mens in exteriorum fit dispositione sollicita,
sui est solummodo ignara, et scit multa cogitare se
nesciens. Nam cum plus quam necesse est se exterioribus
implicat, quasi occupata in itinere obliviscitur
quo tendebat. Ita ut ab studio suae inquisitionis
aliena, ne ipsa quidem quae patitur damna consideret,
et per quanta delinquat ignoret. Ezechias Rex peccare
se minime credidit, cum venientibus ad se alienigenis
cellas aromatum ostendit (IV Reg. X, 13):
sed in damnatione [Edit., damnationem] secuturae
prolis ex eo iram Judicis pertulit (Isai. XXXIX, 4),
quod se facere licenter aestimavit. Saepe dum multa
suppetunt, dumque agi possunt [quae] subjecti, quia
acta sunt, admirentur, in cogitatione se animus
elevat, et plene in se iram Judicis provocat, quamvis
per iniqua foras opera non erumpat. Intus quippe
est qui judicat, intus quod judicatur. Cum ergo in
corde delinquimus, latet homines quid apud nos
agimus, sed tamen ipso Judice teste peccamus. Haec
proferentes non potestatem regiminis reprehendimus,
sed ab appetitu illius cordis infirmitatem munimus,
ne imperfecti quique culmen arripere regiminis
audeant, et qui in planis stantes titubant, in
praecipiti pedem ponant. Caecus pastor est, qui supernae
lumen contemplationis ignorat (Levit. XXI,
18); qui praesentis vitae tenebris pressus, dum venturam
lucem nequaquam diligendo conspicit (Reg.
Past., part. I, c. 11), quo gressum operis porrigat,
nescit. Claudus vero rector est, qui quidem quo
pergere debeat aspicit, sed per infirmitatem mentis
vitae viam perfecte non valet tenere quam videt;
quia ad virtutis statum dum fluxa consuetudo non
erigitur, quo ex desiderio nititur , illuc gressus
efficaciter non sequuntur. Parvo autem naso est,
qui ad tenendam mensuram discretionis idoneus
non est. Naso quippe odores fetoresque discernimus.
Recte ergo per nasum discretio exprimitur,
per quam virtutes eligimus, delicta reprobamus.
Sunt nonnulli qui, dum aestimari hebetes nolunt,
saepe se in quibusdam inquisitionibus plusquam necesse
est exercentes ex nimia subtilitate falluntur.
Unde recte dicitur: Vel grandi et torto naso (Ibid.).
Nasus etenim grandis et tortus est discretionis subtilitas
immoderata, quae dum plus quam decet excreverit,
actionis suae rectitudinem ipsa confundit.
Fracto pede vel manu est, qui viam Domini pergere
omnino non valet, atque a bonis actibus funditus
exsors vacat; quatenus haec non ut claudus saltem
cum infirmitate teneat, sed ab his omnimodo alienus
existat. Gibbus vero est, quem terrenae sollicitudinis
pondus deprimit, ne unquam ad superna respiciat,
sed solis his quae [in] infimis calcantur intendat. Qui
etsi aliquando aliquid ex bono patriae coelestis audierit,
ad hoc nimirum perversae consuetudinis pondere
praegravatus, cordis faciem non attollit, quia
cogitationis statum erigere non valet quem terrenae
usus sollicitudinis curvum tenet. Lippus namque
est, cujus quidem ingenium ad cognitionem veritatis
emicat, sed tamen hoc carnalia opera obscurant.
In lippis quippe oculis pupillae sanae sunt, sed humore
defluente infirmantia palpebra grossescunt.
Quorum quia infusione crebro atteritur [Edit., atteruntur],
etiam acies pupillae vitiatur. Sunt nonnulli
quorum sensum carnalis vitae operatio sauciat,
qui videre recta subtiliter per ingenium poterant,
sed usu pravorum actum caligant. Lippus itaque est,
cujus sensum natura exacuit, sed conversationis pravitas
confundit. Cui bene per angelum dicitur:
Collyrio inunge oculos tuos, ut videas (Apoc. III, 18).
Collyrio quippe oculos, ut videamus, inungimus,
cum ad cognoscendam veri luminis claritatem intellectus
nostri aciem medicamine bonae operationis
adjuvamus. Albuginem habet sacerdos in oculo, qui
veritatis lucem videre non sinitur, quia arrogantia
sapientiae sive justitiae caecatur. Pupilla namque
oculi nigra videt, albuginem tolerans nil videt, quia
videlicet sensus humanae cogitationis, si stultum se
peccatoremque intelligit, cogitationem intimae claritatis
apprehendit. Si autem candorem sibi justitiae
seu sapientiae tribuit, a luce se supernae cogitationis
(Edit. cognitionis) excludit, et eo claritatem veri
luminis nequaquam penetrat, quo se apud se per
arrogantiam exaltat. Sicut de quibusdam dicitur:
Dicentes enim se esse sapientes, stulti facti sunt
(Rom. I, 22). Jugem habet scabiem in corpore, cui
carnis petulantia sine cessatione dominatur in mente
. In scabie etenim fervor viscerum ad cutem
trahitur. Per quam recte luxuria designatur, quia
si cordis tentatio usque ad operationem prosilit,
nimirum fervor intimus usque ad cutis scabiem
prorumpit: foras corpus scabies sauciat, quia dum
in cognitione voluptas non reprimitur, etiam in
actione dominatur. Quasi enim cutis pruriginem
Paulus curabat abstergere, cum dicebat: Tentatio
vos non apprehendat, nisi humana (I Cor. X, 13);
ac si aperte diceret: Humanum quidem est in corde
tentationem perpeti, daemoniacum vero est [in] tentationis
certamine et in operatione superari. Impetiginem
habet in corpore quisquis avaritia vastatur
in mente, quae si in parvis non compescitur, nimirum
sine mensura dilatatur. Impetigo quippe sine
dolore corpus occupat, et absque occupati taedio
excrescens membrorum decorem foedat; quia et
avaritia capti animum, dum quasi delectat, exulcerat;
dum adipiscenda quaeque cogitationi objicit,
ad inimicitias accendit, et dolorem in vulnere non
facit, quia aestuanti animo ex culpa abundantiam
promittit. Decor membrorum per impetiginem perditur,
quia aliarum quoque virtutum per avaritiam
pulchritudo depravatur; et quasi totum corpus exasperat,
quia per universa vitia animum supplantat,
Paulo attestante, qui ait: Radix omnium malorum
est cupiditas (I Tim. VI, 10). Ponderosus est qui turpitudinem
non exercet opere, sed tamen ab hac cogitatione
continua sine moderamine gravatur in
mente: qui nequaquam quidem usque ad opus
nefarium rapitur, sed ejus animus voluptate luxuriae
sine ullo repugnationis stimulo delectatur. Vitium
quippe est ponderis, cum humor viscerum ad
virilia labitur, quae profecto cum molestia dedecoris
intumescunt. Ponderosus est, qui totis cogitationibus
ad lasciviam defluens pondus turpitudinis gestat
in corde; et quamvis prava non exerceat opere, ab
his tamen non evellitur mente. Nec ad usum boni
operis in aperto valet surgere, quia grave hunc in
abditis pondus turpat . Quisquis ergo quolibet
horum vitio subigitur, panes Domino offerre prohibetur,
ne profecto diluere aliena delicta non valeat
is quem adhuc propria devastant. (Moral. XI, c. 15,
n. 23.) Cum sacerdos non agit bona quae loquitur,
ei etiam sermo subtrahitur, ne loqui audeat quod
non operatur, sicut per prophetam dicitur: Peccatori
autem dixit Deus: Quare tu enarras justitias
meas, et assumis testamentum meum per os tuum (Ps.
XLIX, 16)? Unde etiam Psalmista deprecatur dicens:
Et ne auferas de ore meo verbum veritatis usquequaque
(Ps. CXVIII, 43). Perpendit namque quod omnipotens
Deus veritatis verbum facientibus tribuit, et
non facientibus tollit. Qui ergo hoc de ore suo non
auferri petiit, quid aliud quam gratiam bonae operationis
quaesivit? Ac si aperte diceret: A bono opere
errare me non sinas, ne dum amitto ordinem bene
vivendi, rectitudinem perdam loquendi. Plerumque
doctor qui docere audet quod negligit agere, cum
desierit bona loqui quae operari contempsit, docere
subjectos incipit prava quae agit, ut justo omnipotentis
Dei judicio in bono jam nec linguam habeat qui
habere bonam vitam recusat; quatenus cum mens
ejus terrenarum rerum amore incenditur, de terrenis
rebus semper loquatur. Unde in Evangelio Veritas
dicit: Ex abundantia cordis os loquitur (Matth. XII,
34). Bonus homo de bono thesauro profert bona, et
malus homo de malo thesauro profert mala (Luc. VI,
45). Hinc etiam Joannes ait: Ipsi de mundo sunt,
ideo de mundo loquuntur (I Joan. IV, 5).

CAPUT XL.
De episcopis qui pro ordinationibus munera libenter
accipiunt.
(Lib. I in Evang., homil. 4, n. 4.) Nonnulli episcoporum
donum accepti Spiritus in usum solent negotiationis
inflectere, et miraculorum signa ad avaritiae
obsequium declinare. (Actor. VIII, 18.) Hinc est enim
quod Simon per impositionem manus edita miracula
concupiscens , percipere donum Spiritus sancti pecunia
voluit, scilicet, ut deterius venderet quod male
comparasset. Redemptor noster flagello de resticulis
facto de templo turbas ejecit, cathedras vendentium
columbas evertit (Joan. II, 15). Columbas quippe
vendere est impositionem manus, qua Spiritus accipitur,
non ad vitae meritum, sed ad praemium dare.
Sunt nonnulli qui nummorum quidem praemia ex
ordinatione non accipiunt, et tamen sacros ordines
pro humana gratia largiuntur, atque de largitate
eadem laudis solummodo retributionem quaerunt.
Hi nimirum, quod gratis acceptum est gratis non
tribuunt; quia de impenso officio sanctitatis nummum
favoris expetunt. Cum justum virum describeret
Isaias propheta ait: Qui excutit manus suas ab
omni munere (Isa. III, 15). Neque enim dicit: Qui
excutit manus suas a munere, sed adjunxit ab omni:
quia aliud est munus ab obsequio, aliud munus a
manu, aliud munus a lingua. Munus ab obsequio est
subjectio indebite impensa; munus a manu, pecunia;
munus a lingua, favor. Qui ergo sacros ordines
tribuit, tunc ab omni munere manus excutit, quando
in divinis rebus non solum ullam pecuniam, sed
etiam humanam gratiam non requirit. (Moral. XII,
54, n. 62.) Plerumque fit ut quisquis aurum, vel
bona corporalia ab hominibus accipere contemnat,
sed quia haec non accipit, majores ab eis recipere
laudes quaerat. Et fortasse munus se accepisse non
aestimat, quia bona corporalia accipere recusat. Sicut
superius dictum est, aliquando munus a manu,
aliquando vero ab ore porrigitur, nam qui nummum
tribuit, munus ex manu dedit; qui autem verbum
laudis impendit, munus ab ore protulit. Plerumque
sacerdos etsi exteriora dona, quae terrenae forsitan
necessitati congruunt, pro impositione manuum accipere
recusat, plus est quod sibi retribui appetit,
cum ultra meritum laudari desiderans, munus ab
ore quaerit.

CAPUT XLI.
De his qui in regimine prodesse possunt, sed idem
officium per quietem propriam refugiunt.
(Reg. Past., part. I, c. 5.) Sunt nonnulli qui eximia
virtutum dona percipiunt, et pro exercitatione caeterorum
magnis muneribus exaltantur; qui studio
castitatis mundi, abstinentiae robore validi, doctrinae
dapibus referti, patientiae longanimitate humiles,
auctoritatis fortitudine erecti, [pietatis gratia benigni,
justitiae severitate] districti sunt. Qui nimirum
culmen regiminum si vocati suscipere renuunt, ipsa
sibi plerumque dona adimunt, quae non pro se tantummodo,
sed etiam pro aliis acceperunt. Cumque
sua et non aliorum lucra cogitant, ipsis se, quae
privata habere appetunt, bonis privant. Discipulis
in Evangelio Veritas dicit: Non potest civitas abscondi
super montem posita, neque accendunt lucernam,
et ponunt eam sub modio, sed super candelabrum, ut
luceat omnibus qui in domo sunt (Matth. V, 15). Hinc
Petro ait: Simon Joannis, amas me (Joan. XV, 16,
17)? Qui cum se amare protinus respondisset, audivit:
Si diligis me, pasce oves meas. Si ergo dilectionis
testimonium est cura pastionis, quisquis virtutibus
pollens gregem Dei renuit pascere, pastorem summum
convincitur non amare. Si nostram sicut proximi
curam gerimus, quasi utrumque pedem per
calceamentum munimus. Qui vero suam cogitans
utilitatem, proximorum negligit, quasi unius pedis
calceamentum cum dedecore amittit. Sunt nonnulli
qui magnis muneribus ditati, dum solius contemplationis
studiis inardescunt, parere utilitati proximorum
in praedicatione refugiunt, secretum quietis
diligunt, secessum speculationis appetunt. De quo
si districte judicentur, ex tantis procul dubio rei sunt
quantis venientes ad publicum prodesse potuerunt.
Qua mente is qui proximis profuturus enitesceret,
utilitati caeterorum secretum praeponit suum, quando
ipse summi Patris Unigenitus, ut multis prodesset
de sinu Patris egressus est ad publicum nostrum?
(Reg. Past., part. I, c. 6.) Sunt nonnulli qui ex sola
humilitate refugiunt, ne eis quibus se impares aestimant
praeferantur. Quorum profecto humilitas, si
caeteris quoque virtutibus cingitur, tunc ante oculos
Dei vera est, cum ad respuendum hoc quod utiliter
subire praecipitur pertinax non est. Neque enim vere
est humilis qui superni nutus arbitrium ut debeat
praeesse intelligit, et tamen praeesse contemnit.
Divinis dispositionibus subditus, atque a vitio obstinationis
alienus, cum sibi regiminis culmen imperatur,
si jam donis praeventus est, quibus et aliis
prosit, et ex corde debet fugere, et invitus obedire.

CAPUT XLII.
De subjectis bonis sub pastorali regimine constitutis.

(Reg. Past., part. III, c. 4.) Admonendi sunt subditi
ne praepositorum suorum vitam temere judicent, si
quid eos fortasse agere reprehensibiliter vident, ne
unde recte mala redarguunt, inde per elationis impulsum
in profundiora mergantur. Admonendi sunt
subditi ne cum culpas praepositorum considerant,
contra eos audaciores fiant, sed sic, si qua valde sunt
eorum prava, apud semetipsos dijudicent, ut tamen
divino timore constricti, ferre sub eis jugum reverentiae
non recusent. Quod melius ostendimus, si
David factum ad medium deducamus. Saul quippe
persecutor, cum ad purgandum ventrem speluncam
fuisset ingressus, illic cum viris suis David inerat,
qui jam tam longo tempore persecutionis ejus mala
tolerabat. Cumque eum viri sui ad feriendum Saul
accenderent, fregit eos responsionibus, quia manum
mittere in christum Domini non deberet. Qui tamen
occulte surrexit, et oram chlamydis ejus abscidit
(I Reg. XXIV, 4). Quid per Saul nisi mali rectores,
quid per David nisi boni subditi designantur? Saul
igitur ventrem purgare est pravos praepositos conceptam
in corde malitiam usque ad opera miseri
odoris extendere, et cogitata apud se noxia factis
exterioribus exsequendo monstrare. David namque
Saul ferire metuit, quia piae subditorum mentes ab
omni se peste obtrectationis abstinentes, praepositorum
vitam nullo linguae gladio percutiunt, etiam
cum de imperfectione reprehendunt. Boni subditi,
quando pro infirmitate abstinere sese vix possunt,
ut extrema quaedam atque exteriora praepositorum
mala, sed tamen humiliter, loquantur, quasi oram
chalmydis silenter incidunt. Quia videlicet dum
praelatae dignitati saltem innoxie et latenter derogant,
quasi Regis superpositi vestem foedant; sed
tamen ad semetipsos redeunt, seque vehementissime,
vel de tenuissima verbi laceratione reprehendunt.
Unde bene et illic scriptum est: Post haec
David percussit cor suum, eo quod abscidisset oram
chlamydis Saul (Ibid., 6). Facta praepositorum oris
gladio ferienda non sunt, etiam cum recte reprehendenda
judicantur. Si quando vero contra eos vel
in minimis lingua labitur, necesse est ut per afflictionem
poenitentiae cor prematur; quatenus ad
semetipsum redeat, et cum praepositae potestati deliquerit,
ejus contra se judicium, a quo sibi praelatus
[Ed., praelata] est, perhorrescat. Nam cum praepositis
delinquimus, ejus ordinationi, qui eos nobis
praetulit, obviamus. Unde Moyses quoque, cum
contra se et Aaron conqueri populum cognovisset,
ait: Nos enim quid sumus? Nec contra nos est murmur
vestrum, sed contra Dominum (Exod. XVI, 8).
[Reg. Past., part. III, c. 10.] Admonendi sunt benevoli
subditi, ut sic alienis bonis congaudeant,
quatenus habere et propria concupiscant. Sic proximorum
facta diligendo laudent, ut etiam imitando
multiplicent, ne si in hoc praesentis vitae stadio ad
certamen alienum devoti fautores, sed pigri exspectatores
assistant, eo post certamen sine bravio
remaneant, quo nunc in certamine non laborant;
et tunc eorum palmas afflicti respiciant in quorum
nunc laboribus otiosi perdurant. Valde peccamus,
si aliena bene gesta non diligimus. Sed nil mercedis
agimus, si ea quae diligimus, in quantum possumus,
non imitamur. Dicendum est benevolis subditis,
quia si imitari bona minime festinant quae laudantes
approbant, sic eis virtutum sanctitas, sicut stultis
exspectatoribus ludicrarum artium vanitas placet.
Illi namque aurigarum ac histrionum gesta favoribus
efferunt, nec tamen tales esse desiderant quales
illos conspiciunt esse quos laudant. Mirantur eos
placita egisse, sed tamen similiter devitant placere.
Dicendum est benevolis subditis, ut cum proximorum
facta conspiciunt, ad suum cor redeant, et de
alienis actibus non praesumant, ne bona laudent, et
agere recusent, gravius quippe extrema ultione feriendi
sunt quibus placuit quod imitari noluerunt.

CAPUT XLIII.
De invidis vel protervis subditis.
(Reg. Past., part. III, c. 8.) Plerumque subditi sub
pastorali regimine constituti, dum valde de se elati
praesumunt, exprobrando caeteros dedignantur, et
singulariter summa aestimant cuncta quae agunt.
Subtiliter itaque ab arguente discutienda sunt opera
protervorum, ut in quo sibi placent ostendantur quia
Deo displicent. Tunc protervos melius corrigimus,
cum ea quae bene egisse credunt male acta monstramus;
et unde adepta gloria creditur, inde utilis
confusio subsequatur. Nonnunquam subditi, cum se
vitium proterviae minime perpetrare cognoscunt,
compendiosius ad correctionem veniunt, si alterius
culpae manifestioris, et ex latere requisitae in proprio
 confunduntur; ut ex eo quod defendere nequeunt,
cognoscant se tenere improbe quod defendunt.
Cum proterve Paulus Corinthios adversum se
invicem videret inflatos, ut alius Apollo, alius Pauli,
alius Cephae, alius Christi esse se diceret (I Cor. I,
12; III, 4), incestus culpam in medium deduxit,
quae apud eos et perpetrata fuerat, et incorrecta
remanebat, dicens: Auditur inter vos fornicatio, et
talis fornicatio, qualis nec inter gentes, ita ut uxorem
patris quis habeat. Et vos inflati estis, et non magis
luctum habuistis, ut tolleretur de medio vestrum
qui opus fecit (I Cor. V, 1, 2). Ac si aperte dicat:
Quid vos per proterviam hujus vel illius dicitis, qui
per dissolutionem negligentiae nullius vos esse monstratis?
(Reg. Past., part. III, c. 10.) Admonendi
sunt invidi subditi, ut perpendant quantae caecitatis
sunt qui alieno profectu deficiunt, aliena exaltatione
 contabescunt. Quantae infelicitatis sunt, qui
melioratione proximi deteriores fiunt; dumque
augmenta alienae prosperitatis aspiciunt, apud semetipsos
anxie afflicti, cordis sui peste moriuntur.
Quid invidis infelicius, quos dum conspecta felicitas
afficit, poena nequiores reddit? Aliorum vero bona,
quae habere non possunt, si diligerent, sua fecissent
[Ed., facerent]. Nostra nimirum sunt bona aliorum,
quae, etsi imitari non possumus, amamus in aliis; et
amantium fiunt quaeque amantur in nobis. Hinc
ergo pensent invidi, quantae virtutis est charitas,
quae alieni laboris opera nostra sine labore facit.
Dum se invidi a livore minime custodiunt, in antiquam
versuti hostis nequitiam demerguntur. De illo
namque scriptum est: Invidia diaboli mors intravit
in orbem terrarum (Sap. II, 24). Quia enim ipse coelum
perdidit, condito hoc homini invidit, et damnationem
suam perditus adhuc alios perdendo cumulavit.
Cognoscant invidi quantis lapsibus subcrescentis
ruinae subjaceant, quia dum livorem a corde non
projiciunt, ad apertas operum nequitias devolvuntur.
Nisi enim Cain invidisset acceptam fratris hostiam,
minime pervenisset ad exstinguendam vitam.
Unde scriptum est: Et respexit Dominus ad Abel, et
ad munera ejus; ad Cain vero et ad munera illius non
respexit. Iratusque est Cain vehementer, et concidit
vultus ejus (Gen. IV, 4). Itaque livor sacrificii fratricidii
seminarium fuit. Nam quem meliorem se esse
doluit, ne utcumque esset, amputavit. Dicendum est
invidis quia dum se ista intrinsecus peste consumunt,
etiam quidquid in se aliud boni habere videntur,
interimunt. Unde scriptum est: Vita carnium
sanitas cordis; putredo ossium invidia (Prov. XIV,
30). Per livoris vitium ante Dei oculos pereunt
etiam quae humanis oculis fortia videntur. Ossa
quippe per invidiam putrescere est, quaedam etiam
robusta deperire (Moral. XXVI, c. 1, n. 1). Ille est
vere humilis subjectus in bonis, qui non est defensor
in malis. Nam dum de malis suis subjectus arguitur,
et contra verba arguentis accenditur, quando
de bonis suis quasi humiliter titubat, per humilitatis
vocem ornari appetit, non doceri.

CAPUT XLIV.
De clericis, quales eos oporteat esse.

(Lib. II, in Evang., homil. 17, n. 18.) Clericus admonendus
est quatenus sic vivat, ut bonum exemplum
vitae suae saecularibus praebeat. In clerico si
quid juste reprehenditur, ex ejus vitio ipsa religionis
nostrae aestimatio gravatur. (Reg. Past., p. III, c. 4.)
Clerici discant ut quae a senioribus suis jubentur
impleant, ut humiliter eorum imperiis subjaceant;
ut nec subjectio eos conterat, nec locus superior
extollat. Clerici discant quomodo ante occulti arbitris
 oculos per humilitatem et obedientiam sua interiora
componant, quatenus non reprobi puniantur,
sed cum electis aeterna praemia sortiantur. Admonendi
sunt clerici, ut tanto circa se sollicitius vivant,
quanto eos aliena cura non implicat. Dicendum est
clericis, ne praepositorum suorum vitam temere
judicent, si quid eos fortasse agere reprehensibiliter
vident; ne unde recte mala redarguunt, inde per
elationis impulsum in profundiora demergantur.
Admonendi sunt clerici, ne cum culpas suorum praepositorum
considerant, sic eorum prava apud semetipsos
dijudicent, ut tamen divino timore constricti,
ferre sub eis jugum reverentiae non recusent;
quia facta praepositorum oris gladio ferienda non
sunt, etiam cum recte reprehendenda judicantur.
(Ibid. 6, 7.) Plerosque clericos ab impudentiae vitio
non nisi increpatio dura compescit, quia dum se
delinquere nesciunt, necesse est ut a pluribus increpentur.
Verecundos clericos plerumque ad melius
exhortatio modesta componit, quia ad conversionem
sufficit quod doctor eis mala sua saltem leniter
ad memoriam reducit. Major profectus modestis
clericis adducitur, si hoc quod in eis reprehenditur
quasi manu linguae blandientis ex latere
tangatur. (Ibid. c. 8.) Pusillanimes clericos aptius
ad iter bene agendi reducimus, si quaedam illorum
bona ex latere requiramus, ut dum in eis alia reprehendendo
corripimus, alia amplectendo laudemus,
quatenus eorum teneritudinem laus audita
nutriat, quam culpa increpata castigat. Plerumque
utilius apud clericos proficimus, si et eorum bene
gesta memoramus. (Reg. Past. p. III, c. 11.) Et si
qua ab eis inordinate gesta sunt, non jam tanquam
perpetrata corripimus, sed quasi adhuc ne perpetrari
debeant prohibemus. Plerique clericorum dum
in culpa sua deprehendi metuunt, semper improbas
defensiones quaerunt, semper pavidis suspicionibus
agitantur. Nihil quippe est ad defendendum puritate
tutius, nihil ad dicendum veritate facilius. Nam dum
fallaciam suam tueri cogitur, labore duro cor fatigatur.
Plerumque in culpa clerici deprehensi, dum
quales sint cognosci refugiunt, sese sub fallaciae
velamen [Ed., velamine] abscondunt, et hoc quod
peccant, quodque jam aperte cernitur, excusare moliuntur.
Plerumque contingit ut is qui pravorum
clericorum culpas corripere studet, aspersae falsitatis
nebulis seductus, pene amisisse se videat quod
de eis jam certum tenebat. Per prophetam dicitur:
Ibi habuit foveam ericius (Isa. XXXIV, 15). Ericii
quippe nomine impurae mentis seseque callide
defendentis duplicitas designatur. Ericius namque
cum apprehenditur, ejus et caput cernitur, et
pedes videntur, et corpus omne conspicitur; sed mox
ut apprehensus fuerit, semetipsum in sphaeram colligit,
pedes introrsus subtrahit, caput abscondit, et
intra tenentis manus totum simul amittitur quod
totum simul ante videbatur. Cum impurae mentes
in suis excessibus comprehenduntur, quasi caput
ericii cernitur, quia quo initio ad culpam peccator
accesserit, videtur. Pedes ericii conspiciuntur: quia
quibus vestigiis nequitia sit perpetrata cognoscitur,
et tamen adductis repente excusationibus, impura
mens introrsus pedes colligit, quia cuncta iniquitatis
suae vestigia abscondit. Caput subtrahit: quia miris
defensionibus nec inchoasse malum aliquod ostendit.
Quasi sphaera in manu tenentis ericius remanet:
quia is qui corripit, cuncta quae jam cognoverat subito
amittit, involutumque intra conscientiam tenet
peccatorem; et qui totum jam deprehendendo viderat,
tergiversatione pravae defensionis illusus, totum
pariter ignorat. Foveam ericius habet in reprobis;
quia malitiosae mentis duplicitas sese intra se colligens
abscondit in tenebris defensionis. Per Habacuc
prophetam dicitur: Ecce dies Domini venit magnus,
et horribilis super omnes civitates munitas, et super
omnes angulos excelsos. Quid enim per civitates munitas
exprimitur, nisi suspectae mentes, et fallaci
semper defensione circumdatae, quae quoties earum
culpa corripitur, veritatis ad se jacula non admittunt?
Quid per excelsos angulos (duplex quippe
semper est in angulis paries) nisi impura corda
signantur? quae dum veritatis simplicitatem fugiunt,
ad semetipsa quodammodo duplicitatis perversitate
replicantur. Ira quippe extremi judicii humana
corda et defensionibus contra veritatem clausa destruit,
et duplicitatibus involuta dissolvit. Tunc
munitae civitates cadunt, quia mentes Deo impenetratae
damnabuntur. Tunc excelsi anguli corruunt,
quia corda quae se per impuritatis prudentiam erigunt
per justitiae sententiam prosternuntur.

CAPUT XLV.
De vita, vel conversatione monachorum.

(Moral., lib. V, c. 3, n. 3.) Omnes monachi saeculum
relinquentes punire flendo non desinunt quae
deliquerunt. Gravi se moerore afficiunt, quia longe
huc a facie Conditoris projecti, adhuc in aeternae
patriae gaudiis non sunt. De quorum corde bene
per Salomonem dicitur: Cor, quod novit amaritudinem
animae suae, in gaudio illius non miscebitur extraneus
(Prov. XIV, 10). Corda bonorum monachorum
amaritudinem suam noverunt, quia aerumnam exsilii,
qua projecti lacerantur, intelligunt; et quam
sint tranquilla quae perdiderunt, quam confusa in
quibus ceciderunt, sentiunt. (Num. 4.) Monachi,
qui in amaritudine animae sunt, mori mundo funditus
concupiscunt; ut sicut in saeculo ipsi nihil appetunt,
ita jam a saeculo nulla obligatione teneantur.
Plerumque contingit ut jam monachus mundum
mente non teneat, sed tamen monachum quibusdam
occupationibus astringat, et ipse quidem mundo
jam mortuus est, sed ipsi mundus adhuc vivit. Adhuc
namque mundus eum concupiscit [Ed., conspicit],
dum alio intentum in suis actionibus rapere
contendit. Paulus apostolus, cum saeculum perfecte
despiceret, et talem se factum videret, quem jam
hoc saeculum concupiscere omnino non posset, ruptis
hujus vitae vinculis, liber dicit: Mihi mundus
crucifixus est, et ego mundo (Gal. VI, 14). Mundus
quippe ei crucifixus fuerat, quia hunc, cordi suo jam
mortuum, non amabat. Sed et seipsum mundo crucifixerat,
quia talem se ei exhibere studuit, ut ab
eo quasi mortuus concupisci non posset. Si uno in
loco sint mortuus et vivens, etsi mortuus vivum
non videt, vivus tamen mortuum videt; si vero
utrique sunt mortui, alter alterum nequaquam videt.
Ita qui jam mundum non amat, sed tamen ab illo
vel non volens amatur, etsi ipse velut mortuus mundum
non videt, hunc tamen mundus adhuc non
mortuus videt. Si vero nec ipse in amore mundum
retinet, nec rursum a mundi amore retinetur, vicissim
sibi utrique exstincti sunt; quia dum alter alterum
non appetit, quasi mortuum mortuus non attendit.
Paulus vas electionis, quia nec mundi gloriam
quaerebat, nec a mundi gloria ipse quaerebatur;
et se mundo et mundum sibi crucifixum esse
gloriatur. Quod quia multi monachi appetunt, sed
tamen usque ad culmen exstinctionis omnimode
non assurgunt, recte gementes dicunt: Quare data
est misero lux, et vita his qui in amaritudine animae
sunt (Job. III, 20)? Cum hujus mundi gloria tristibus
gementibusque tribuitur, poena se validissimi
timoris afficiunt; quia etsi ipsi mundum non tenent
adhuc tamen tales se esse metuunt qui a mundo teneantur:
quia nisi ei quantulumcunque viverent,
hos ad usum suum procul dubio non amaret. Mare
enim viva corpora in semetipso retinet, nam mortua
extra se protinus expellit. (Ibid. c. 4, n. 6.) Nonnunquam
monachi idcirco ad concepta desideria
minime perveniunt, ut ipsa interveniente tarditate
ad eadem desideria laxato mentis sinu dilatentur;
et quae extenuari fortasse impleta poterant, magna
dispositione agitur ut repulsa multiplicius crescant.
Plerique monachorum sic in praesens saeculum mortificari
appetunt ut jam perfecte, si liceat, Conditoris
sui faciem contemplentur. Sed eorum desiderium
differtur, ut proficiat; et tarditatis suae sinu nutritur,
ut crescat. In Canticis canticorum sponsa sponsi
sui faciem anhelans, clamat: In lectulo meo per
noctes quaesivi quem diligit anima mea; quaesivi illum,
et non inveni (Cant. III, 1). Abscondit se sponsus,
cum quaeritur, ut non inventus ardentius quaeratur;
et differtur quaerens sponsa ne inveniat, ut tarditate
sua capacior reddita, multiplicius quandoque inveniat
quod quaerebat. (Num. 7.) Cum spiritales monachi
plene mortificationem suam appetunt, quanto
fiunt viciniores ad finem, tanto se exhibent ardentiores
in opere. Laborando ergo non deficiunt, sed
magis ad usum laboris crescunt; qui quo jam praemia
propinquiora considerant, eo in opere delectabilius
exsudant. Paulus apostolus quasi quibusdam
monachis absconditum aeternae patriae thesaurum
quaerentibus, dicit: Non deserentes collectionem notram,
sicut est consuetudinis quorumdam, sed consolantes,
et tanto magis, quanto videritis appropinquantem
diem (Heb. X, 25). Laborantem quippe consolari
est pariter in labore persistere, quia sublevatio laboris
est visio collaborantis. (Moral, V, 31, n. 55.)
Plerique monachorum, quia ab operibus mundi non
torpore, sed virtute sopiuntur, laboriosius dormiunt
quam vigilare potuerunt; quia in eo quod actiones
hujus saeculi deserentes superant, robusto conflictu
quotidie contra semetipsos pugnant, ne mens per
negligentiam torpeat, ne subacta otio, ad desideria
immunda frigescat, ne in ipsis bonis desideriis plus
justo inferveat, ne sub discretionis specie sibimet
parcendo, a perfectione languescat. Bonus monachus
ab hujus mundi inquieta concupiscentia se penitus
subtrahit, ac terrenarum actionum strepitum deserit,
et per quietis studium ejus mens virtutibus
intenta, quasi vigilans dormit. Unusquisque monachus
ad contemplanda interna minime perducitur,
nisi ab his quae exterius implicant, studiose subtrahitur
[Ed., subtrahatur]. Hinc etenim per semetipsam
Veritas dicit: Nemo potest duobus dominis servire
(II Tim. II, 4). Hinc Paulus ait: Nemo militans
Deo, implicat se negotiis saecularibus, ut ei placeat
cui se probavit (Matth. VI, 24). Per Prophetam Dominus
admonet, dicens: Vacate, et videte, quoniam ego
sum Deus (Ps. XLV, 11). Quia videlicet nequaquam
notitia interna conspicitur, nisi ab externa implicatione
cessetur.

CAPUT XLVI.
De humilitate, vel opere eorum.
Admonendus est monachus ut reverentiam habitus
sui in actu, in locutione, in cogitatione sua
semper circumspiciat, atque ea quae mundi sunt perfecte
deserat, et quod ostendit humanis oculis habitu,
hoc ante Dei oculos moribus praetendat. (Moral.
lib. V, c. 11, n. 20.) Piae monachorum mentes, cum
deest exteriorum curarum administratio, in his exterioribus
implicari non quaerunt. Graviter autem
etiam, cum adsunt, ferunt, quia per exteriorum curam
a se exire pertimescunt. Omnes monachi qui in
curis exterioribus spargi refugiunt, simplices in cogitatione,
atque in conscientiae suae habitatione consistunt.
Hinc de Jacob scriptum est: Jacob autem
vir simplex habitabat in tabernaculis (Gen. XXV, 27).
In tabernaculis habitare, est sese intra secreta mentis
restringere, et nequaquam exterius per desideria
dissipare. Electi monachi, cum eis transitoria prosperitas
arridet, favorem mundi quasi nescientes
dissimulant, et forti gressu interius hoc, unde exterius
sublevantur, calcant. Electi monachi nullis
pravae actionis clamoribus perstrepunt, nullo cupiditatum
temporalium turbulento appetitu rapiuntur,
sed nimirum curis praesentis vitae necessariis immoderatius
occupari refugiunt. (Num. 21.) Saepe
bona agentes monachi, paterna adhuc flagella sentiunt,
ut tanto perfectiores ad haereditatem veniant,
quanto eos pie feriens disciplina quotidie etiam de
minimis purgat.

CAPUT XLVII.
De remissa conversatione ipsorum.

(Moral. lib. XII, c. 52, n. 59.) Sunt nonnulli qui
post vitam perditam ad semetipsos redeunt, et accusante
se conscientia, perversa itinera relinquunt,
commutant opera, antiquae suae pravitati contradicunt,
terrenas actiones fugiunt, desideria superna
sectantur; sed priusquam in eisdem sanctis desideriis
solidentur, per torporem mentis ad ea quae dijudicare
coeperant redeunt, atque ad mala quae fugere
disposuerant recurrunt. Saepe contingit ut pro utilitate
multorum etiam sancti viri exterioribus actibus
serviant, et populorum gubernationibus occupentur;
hoc infirmi aspicientes, et per vetustam adhuc superbiam
quaerentes imitari, exterioribus se actionibus
inserunt; sed quanto ad eas non eruditi disciplinis
spiritualibus veniunt, tanto eas carnaliter exsequuntur.
Nisi prius cor longo studio, et diutina
conversatione in desideriis coelestibus convalescat,
cum ad exteriora agenda refunditur, ab omni statu
boni operis eradicatur. (Cap. 53, num. 60.) Sunt
nonnulli qui post perversa itinera sanctas vias sectari
appetunt; sed priusquam in eis, ut diximus,
desideria bona roborentur, quaedam illos praesentis
saeculi prosperitas accipit, quae eos rebus exterioribus
implicat, et eorum mentem, dum  calore intimi
amoris retrahit, quasi ex frigore exstinguit, et quidquid
in eis de virtutum flore apparere videbatur,
interficit. Si quid boni fortasse infirmus ac tepidus
monachus agere coeperit, priusquam in eo per longitudinem
temporis convalescat, ad exteriora delabitur,
et perverse deserit quae recte inchoasse videbatur.
In terrenis quippe actibus valde frigescit animus,
si necdum fuerit per intima dona solidatus.
Valde necesse est ut loca majora, vel exteriora opera,
quae humanis sunt necessitatibus profutura, illic
exercenda suscipiant qui haec dijudicare atque sub
semetipsis premere ex virtute intima noverunt. Cum
infirmus quisque, vel ad locum regiminis, vel ad
exteriora agenda retrahitur, quo quasi extra se ducitur,
eradicatur; quia et arbor quae radices prius
in altum non mittit, citius ventorum impetu sternitur,
si se ad altam verticem extollit; eoque citius
ad ima corruit, quo altius in aere sine radicibus
excrevit. Nonnunquam florentem vineam non frigus,
sed aestus arefacit. Cumque immoderato calore tangitur,
discusso flore botrus tabescit. Et plerumque
contingit, ut hi qui ad bona opera recta intentione
non veniunt, cum placere se hominibus vident, ad
exercenda haec eadem opera vehementius accendantur,
humanis placitura oculis agere anxie studeant,
et quasi in sancto studio fervescant. Quid itaque
istos, nisi in flore aestus contingit [Ed., contigit],
quos humanae laudis appetitio a fructu alienos fecit?
In Canticis canticorum per Salomonem dicitur:
Mane surgamus ad vineas, videamus si floruit vinea, si
flores fructus parturiunt (Cant. VII, 12). Florescunt
quippe vineae, cum mentes fidelium bona opera proponunt.
Sed fructus non pariunt, si ab eo quod
proposuerint, aliquibus victi erroribus, infirmantur.
(Num. 61.) Non ergo intuendum est si vineae floreant,
sed si flores ad partum fructuum convalescant;
quia nil mirum est si quis bona inchoet, sed
valde mirabile est si intentione recta in bono opere
perduret. Unde fit plerumque ut si in bono opere
recta intentio non teneatur [Ed., non tenetur], etiam
ipsum hoc opus, quod bonum creditur, amittatur.
(Num. 60.) Oliva cum in flore est, si immoderata
nebula tangitur, a plenitudine fructuum vacuatur.
Et quoties inchoantes quique bona opera, laudari
ab aspicientibus coeperint, atque in suis laudibus
delectari, fit caligo intelligentiae in cogitatione, ut
jam discernere nequeant qua intentione quid faciant,
et fructum perdant operis, velut ex nebula
favoris. (Num. 61.) Quosdam saepe monachos vidimus
terrena quae possederant reliquisse, et nil jam transitorium
quaerere, nullis pro hac vita jurgiis admisceri.
Cumque hoc in se quisque ostendit, quasi
oliva florem protulit. Sed cum quidam ex talibus
rursum coeperint mundi gloriam, quam contempserant,
quaerere, et terrenis rebus, quas sprevisse
videbantur, insatiabiliter inhiare, vacare jurgiis,
proximorum laesiones exquirere; nimirum projecit
oliva florem quem proposuit, quia rudimenta boni
studii ad perfecta opera non perduxit. Sciendum
summopere est quia plerumque monachis hoc evenire
consuevit qui Deum puro ac simplici studio non
sequuntur, quod in libro beati Job scriptum est:
Congregatio hypocritae sterilis (Job. XV, 34). Coepta
enim bona non amitterent, si hypocritae non fuissent.
Congregant vero et hypocritae bona opera, sed
eorum sterilis est ipsa congregatio; quia per hoc
quod agunt, fructum recipere in aeterna retributione
non appetunt. Fecundi ac virides in suis operibus
humanis oculis videntur, sed in conspectu occulti
Judicis in fecundi et aridi apparent.

CAPUT XLVIII.
De monachis curis saeculi se implicantibus.

(Moral. V, c. 11, n. 19.) Nequaquam mens monachi
ad superna attollitur, si curarum tumultibus
continue in infimis occupatur. Quid enim de Deo
occupata obtineat, quae de illo apprehendere aliquid
etiam vacans laborat? Bene autem per Psalmistam
dicitur: Vacate, et videte quoniam ego sum
Deus (Ps. XLV, 11): quia qui vacare Deo negligit,
suo sibi judicio lumen ejus visionis abscondit. Monachi,
qui rebus temporalibus occupantur, tunc
bene exteriora disponunt, cum sollicite ad interiora
refugiunt; cum nequaquam foras perturbationum
strepitus diligunt, sed apud semetipsos intus
in tranquillitatis sinu requiescunt. (Num. 20.) Pravae
monachorum mentes temporalium rerum tumultus
intra semetipsas versare non cessant, etiam cum
vacant. In cogitatione enim servant depicta quae
amant, et quamvis nihil exterius faciant, apud semetipsas
tamen sub pondere inquietae quietis elaborant.
Quibus si earumdem rerum administratio
praebeatur, semetipsas funditus deserunt; et fugitiva
haec temporalia per cogitationum passus sequuntur
. In libro Genesis scriptum est: Factus est
Esau gnarus venandi, et homo agricola (Gen. XXV,
27). Quid enim per venationem Esau, nisi eorum
monachorum vita figuratur qui in exterioribus voluptatibus
fusi carnalia acta sequuntur? Qui etiam
agricola esse describitur, quia amatores hujus
saeculi tanto magis exteriora incolunt , quanto
interiora sua inculta derelinquunt. (Num. 21.) Dissimulanda
sunt monachis quae exterius favent, reprimenda
[quae interius perstrepunt, declinanda]
quae quasi necessaria involvunt; et tamen in his
omnibus adhuc districti examinis flagella metuenda.
Plerumque ipsa nostra perfectio culpa non caret,
nisi hanc severus Judex in subtili lance examinis
misericorditer penset. (Lib. I in Evan., homil. 17,
n. 14.) Curis enim saecularibus intenti, tanto insensibiliores
intus efficimur, quanto ad ea quae foris
sunt studiosiores videmur. Usu curae terrenae a coelesti
desiderio obdurescit animus; et dum ipso sua
usu durus efficitur per actionem saeculi, ad ea
emolliri non valet quae pertinent ad charitatem Dei.
Sancta Ecclesia de membris suis infirmantibus dicit:
Posuerunt me custodem in vineis, vineam meam non
custodivi (Cant. I, 5). Vineae quippe nostrae actiones
sunt, quas usu quotidiani laboris excolimus.
Sed custodes in vineis positi, nostram vineam minime
custodimus, quia dum extraneis cogitationibus
[Ed., actionibus] implicamur, ministerium actionis
nostrae negligimus.

CAPUT XLIX.
De tepiditate monachorum.

(Moral. lib. V, c. 31, n. 55.) Nonnulli monachorum
mundi quidem actiones fugiunt, sed nullis
virtutibus exercentur. Hi nimirum torpore, non
studio dormiunt; et idcirco interna non conspiciunt,
quia caput non in lapide, sed in terra posuerunt.
Plerumque monachis contingit, ut quanto securius
ab externis actionibus cessant, tanto latius immundae
in se cogitationis strepitum per otium congerant.
Unde sub Judaeae specie per prophetam torpens otio
anima defletur, cum dicitur: Viderunt eam hostes, et
deriserunt sabbata ejus (Thren. I, 7). Praecepto legis
ab exteriori opere in sabbato cessatur. Hostes ergo
sabbata videntes irrident, cum maligni spiritus ipsa
vacationis otia ad cogitationes illicitas pertrahunt;
ut unaquaeque anima quo remota ab externis actionibus
Deo servire creditur, eo magis eorum tyrannidi
illicita cogitando famuletur. (Reg. Past., part. III,
c. 34.) Per sapientissimum Salomonem dicitur: Qui
mollis et dissolutus est in opere suo, frater est suo
opera dissipantis (Prov. XVIII, 9). Inchoata bona
fortis operantis manus ad perfectionem non sublevat,
si ipsa operandi remissio contra hoc quod operatum
est pugnat. Monachus qui coepta bona districte
non exsequitur dissolutione negligentiae manum destruentis
imitatur. Sardis Ecclesiae ab angelo dicitur:
Esto vigilans, et confirma caetera, quae moritura
erant: non enim invenio opera tua plena coram Deo
meo (Apoc. III, 2). Quia igitur plena coram Deo ejus
opera inventa non fuerant, moritura reliqua etiam
quae erant gesta, praedicebat. Si quod mortis in
nobis est , ad vitam non accenditur, hoc etiam
exstinguitur quod quasi adhuc vivum tenetur. In
hoc mundo humana anima quasi more navis est
contra ictum fluminis conscendentis: uno in loco
stare non permittitur, quia ad ima relabitur, nisi
ad summa conetur.
