CAPUT IX.
De natura aquarum et cursu Oceani.  CAPUT IX.
De natura aquarum et cursu Oceani.  CAPUT IX. De natura aquarum et cursu Oceani.   1. Post aeris spatia cum suis habitatoribus cursa,
nunc ad aquae elementum, quod inter aerem et terram
constitutum est, intentio dirigitur: cujus congregatio, sicut Geneseos scriptura declarat, mare vocatur,
cum dicitur: Et congregationes aquarum appellavit
maria (Gen. I, 10) . Quarum ea pars quae per fontes,
et flumina, et stagna, terris interfunditur dulcedinem
habet, ut et sitientibus animalibus potamenti,
et caeterorum usuum solatia praeberet, et alendis fructibus
terram fecundius irrigaret.   2. Propter quod et imbres, qui e nubibus cribrati
per aerem defluunt, ut aptius ad frugiferam vim, et
sedandam sitim, sicut ante diximus, subvenirent, sapidi
fiunt. Ea vero pars immutata aquarum, quae per
magna terrarum spatia dilatatur, et aquae ipsius fines
occultantur, salsuginem et acriorem saporem insitum
sibi naturaliter tenet, ut convenienter humanis usibus
fructus, quos sapidi liquoris non haberet unda, utilius nutriret. 603  3. Sed utrum sapidum an salsum saporem naturalius,
an aequaliter utrumque, aquae habeant, pro
certo Deus viderit; quamvis et plerique salsuginem naturalem esse aquarum saporem putant, dulciorem
vero terrae aut aeris natura condiri aestimant; sed
tamen quemadmodum salsa aqua per humum perfusa
dulcescit, ita et dulcis aqua per marinorum olerum
cineres infusa salsi protinus saporis fit; unde uterque
sapor naturalis esse suo modo non est difficilis
credi, dum ab alterutro in alterum uterque potest refundi.   4. Maris vero fretibus crebro terrarum spatia
distinguuntur, ut et gentium terminos intercluderet,
et munificentia suorum fluctuum omnes provincias
diversorum populorum ditaret, et inter omnes patrias
cuncta commutata invicem commercia necessaria
ministraret. Quantam vero concordantiam cum lunae
cursibus inundatione et recessu Oceanus habeat, intuentibus diligenterque animadvertentibus perspicue
patet, qui quotidie ad terram bis venire ac recedere
per horas viginti quatuor indesinenter videtur, cujus
cursus tota convenientia in ledonis et malinae
divisus vicissitudines partiatur.   5. Sed ledonis assisa sex semper horas incrementi
sui immutata consuetudine complet, et per totidem
horas ipsa spatia quae texerat retegit. Malinae autem
assisa quinque horas suae inundationis agit, et per
septem horas ejusdem recessu ea littora quae compleverat
vacua reddit; quae tantam concordiam cum
luna videtur habere, ut in ejus medio semper luna
nascatur, quae per septem dies, et duodecim horas,
et quartam diei partem, diligenti exploratione perseverare
videtur.   6. Et ita fit ut cum iterum luna plena minuitur,
etiam malina rursum 604 tenebrosa dimidiatur; interpositis
vero spatiis ledo deprehenditur, qui nec
plenilunium, nec nascentis lunae initia unquam adire cernitur, et per hanc vicissitudinem efficitur ut per
omnem communem annum XXIV malinae et totidem
ledones numerentur; in embolismo autem viginti
sex malinae, et ejusdem numeri ledones inveniuntur,
quia per omnia cum lunae cursu inseparabiliter marinus
comitatur.   7. Quatuor vero ex his, hoc est, temporum, quatuor
mediae, duae scilicet aequinoctiales malinae, et
aliae duae, cum aut dies aut nox incrementi et decrementi
sui finem faciunt, solito validiores, sicut oculis
probare licet, ad inundationem altiores fieri videntur,
et majora littorum spatia retegere cernuntur. Et
quoniam impossibile est ut non aliqua, licet nobis
incognita, spatia deserat, quando per nostrarum terrarum
solum exundat, sicut eadem loca a nobis recedens implet, ut nostra assisa ibi sit recessa, et nostra
recessa ibi sit assisa, dimidium maris ministerium
ignorare fateri compellimur.   8. Sed in hoc et multis similibus nihil nostrae
scientiae conceditur, nisi Creatoris potentiam atque
immensitatem clamare, qui omnia in numero, pondere
et mensura disposuit (Sap. XI, 21) . Et interim
cum insigni Gentium magistro dicere: Ex parte cognoscimus,
et ex parte prophetamus. Cum autem venerit
quod perfectum est, tunc cognoscam, sicut et cognitus
sum (I Cor. XIII, 9) .   9. Ex hoc autem lymphatico elemento piscium et
avium, hoc est, omnium aquatilium et volatilium
diversa genera facta fuisse Geneseos scriptura pronuntiat.
Sed piscium, id est, omnium quae in aquis vivunt animantium, CLIII esse genera philosophi qui
de rerum naturis ratiocinantur enumerant, quem
numerum apostolica sagena velut ex omni genere
piscium congregans contraxerat.   10. Aves vero utrum et ipsae hunc suorum numerum
generum habeant, an majorem, an minorem,
etsi sint aliqui qui aestiment, tamen quia grandi hoc
auctoritate firmare non possunt, nec sequendi, nec
respuendi sunt; sed cum de aqua omnium avium
origo processerit, unde tam diversae earum consuetudines
manendi, seu vivendi, seu natandi exstiterint,
ut aliae in salsis undis semper supernatent, et
victum habeant; aliae in dulcium aquarum stagnis et
fluminibus commorentur? Aliae in terra sine 605 ulla natandi consuetudine degunt, quarum aliae in campis, aliae in silvis, aliae in montibus, aliae in palustribus
locis fieri consuescunt. Alias ad volandum
penna non sublevat, aliae ita excelsa ac remota aeris
spatia volando penetrant, ut aestatis tempore etiam
nivem de altissimis nubibus suis pennis deferant.   11. Nisi forte has tam diversissimas consuetudines
originis, quamvis de aqua, diversitas conditionis in
omnibus avibus efficit, ut ex his aliae de salsa unda,
aliae ex dulci aqua, aliae de herbarum rore, aliae ex
arborum constillatione, aliae ex paludum humore,
aliae ex montium confluxione, aliae ex aeris vapore,
aliae ex altissimarum nubium fluida conspiratione
conditae sint, atque illud earum unaquaeque naturaliter
quod suae conditionis origini pertineret assuesceret,
ut ibi et inde quaeque avis viveret, unde prius ut esset habuisset.