CAPUT X.
De paradiso.  CAPUT X.
De paradiso.  CAPUT X. De paradiso.   1. Et quoniam post aquas terra in elementorum
ordine statuta est, primum de paradiso dicemus,
ubi primorum hominum habitatio exstiterat; quamvis
commemorandi loco sermo ponendus sit, de quo
plurimorum diversae sententiae prolatae sunt, utrum
ipsa immortalis vita, qua homines ante peccatum
donati sunt, paradisi nomine dicta est, an totus hic
terrarum orbis tam commode innocenter viventibus
dispositus fuerat, ut paradisus diceretur, quatenus
quandiu inculpabiliter sine ullo vitio possessores
vixissent, etiam terrae ejus habitatio iisdem cuncta
feliciter absque ullo labore ministraretur, ac postmodum ipsis peccantibus atque in deteriora mutatis,
etiam orbis eorumdem vitio et vindictae sententia
mutatus est atque obscuratus (quomodo de sole
diximus et luna), et sui decorem et frugiferam vim,
etsi non totam, maxima tamen ex parte amisisset,
ut quae beatitudini et felicitati bene viventium opitulaverant
male viventium vindictas cumularent.   2. An etiam spiritualiter aliquis locus hujus felicitatis
beatitudine plenus, hominibus suae creationis
meritum servaturis, dispositus fuerat, in quo nihil
quo beatitudinem corporalem laederet, quandiu
mandati patientia servaretur, inerat? Cui sententiae
Scripturae Geneseos auctoritas non mediocriter suffragatur,
dicentis: Plantaverat autem Dominus Deus 606 paradisum a principio, in quo constituit hominem quem formaverat (Gen. II, 8) . A principio enim
plantatus paradisus dicitur, dum principatum orbis
specialiter hic locus tenere videtur, in quo primus
homo statim post sui conditionem constitutus fuisse
non dubitatur.   3. Etenim omnibus modis conveniebat ut caput et
principium humani generis in capite et principio
poneretur orbis, ut inde hominum propago membrorum
suorum incrementa sumeret, unde terrarum
orbis, quem inhabitat, initium acciperet. Cujus
paradisi statum cum eadem Scriptura enumerat
frugiferis arboribus consitum, et fonte magno, quo
totius terrae facies rigatur, adornatum enarrat, dum
appositum ibi hominem ita inquiens loquitur: Ex
omni ligno paradisi comede (Gen. II, 16) . Et mulier ait: De fructu lignorum quae sunt in paradiso vescimur (Gen. III, 2) . Et paulo ante profertur: Et fons
ascendebat de terra irrigans universam superficiem terrae (Gen. II, 6) .   4. In quibus rebus historialiter absque ullis aenigmatibus,
ipsius Scripturae veritatem servari quid
impediret, quomodo et de omnibus quae de principio
nascentis totius creaturae visibilis continet corporaliter
etiam auctoritas elucet? Factum namque firmamentum,
et mare, et terram, et luminaria, et
stellas, aquatilia etiam, atque animalia terrena, et
hominem ipsum, sicut Scriptura Geneseos investigat
historialiter, absque ullis aenigmatibus credimus.   5. An in hoc solummodo, quod paradisi locum
frugiferis consitum arboribus, et magno fonte illustratum, commemorat, nisi in aenigmate non recipiemus?
Sed hoc utroque modo potest intelligi, id
est, et secundum rerum gestarum historicam narrationem,
et secundum tropologiam, id est, juxta moralem
explanationem.   6. Scriptura etenim sacra ratione tripertita intelligitur,
cujus primus intelligendi modus est cum tantummodo
secundum litteram sine ulla figurali intentione
cognoscitur, ut sanctus Hieronymus ait: Actus
apostolorum nudam quidem mihi videntur sonare historiam. Secundus modus est cum secundum figuralem
intelligentiam absque aliquo rerum respectu investigatur,
ut prima et extrema pars Ezechielis, et
Cantica Canticorum, et Evangelii quarumdam parabolarum
expositio, quae aliud loquuntur, et aliud agunt.   7. Tertius modus est cum, salva historica rerum
narratione, mystica ratione intelligitur, sicut arca
Noe, et tabernaculum, et templum historialiter facta
sunt, et intellectualiter Ecclesiae mysteria per haec designantur. Sic nimirum et paradisi locus prioris
Adae, qui forma futuri 607 exstiterat, et Ecclesiae
futurae, quae est terra sequentis Adae, mysteria
praefigurabat.   8. Dum vero ibi nomo immortaliter et beate viveret,
nunquid et totius orbis subjectio sibi non subjaceret?
Quid enim illum ab ingressu orbis intercluderet,
qui in creaturis nocere sibi aliquid non
timeret, dum ignis non ureret, non aqua mergeret,
non bestiarum fortitudo mactaret, non spinarum vel
cujuscunque rei aculei vulnerarent, non absentia
aeris suffocaret, non omnia quae nocent mortalibus,
impedirent?   9. Corpus enim immortale, et invulnerabile, et
illaedibile, nihil quod mortem, et vulnus, et laesuram inferret in omnibus creaturis, quoadusque
Creatorem offenderet, per inobedientiam invenerit.
Paradisi ergo habitatorem lustrare omnia quae sibi
fuerant subjecta quid prohibuit, cum et hoc facere
Dominus eum non solum non interdixit, sed imperavit,
dicens: Crescite, et multiplicamini, et replete terram,
et subjicite eam; et dominamini piscibus maris,
et volatilibus coeli (Gen. I, 28) .   10. Sicut enim angelis in his quae sibi subjecta
sunt a sede coeli discurrere liberum est, et tamen in
coelo habent sedes, quid et homines in paradiso
constitutos discurrere per omnem creaturam sibi
subjectam sine suo labore impediret? Quemadmodum
namque a dolore, et senectute, et morte, immunia
corpora possidebant, ita et omni labore et pigredine carentia habebant. 11. At vero cum paradisi colonus in loco suae terrenae
felicitatis peccatum commisisset, in maledictae
terrae habitationem detrusus, protinus illa omnia,
quae prius possedit, partim amisit, partim cum labore
conservavit. Et illo excluso a sede beatitudinis,
possibilitas iterum redeundi interclusa est, et ita
factum est, ut quemadmodum angelus apostata, cum
suis de summa sui paradisi serenitate dejectus, caliginosum
hujus aeris locum sortitus est, sic et homo
de sui paradisi terrena beatitudine in maledictae hujus
terrae habitationem detrusus est. 11. At vero cum paradisi colonus in loco suae terrenae
felicitatis peccatum commisisset, in maledictae
terrae habitationem detrusus, protinus illa omnia,
quae prius possedit, partim amisit, partim cum labore
conservavit. Et illo excluso a sede beatitudinis,
possibilitas iterum redeundi interclusa est, et ita
factum est, ut quemadmodum angelus apostata, cum
suis de summa sui paradisi serenitate dejectus, caliginosum
hujus aeris locum sortitus est, sic et homo
de sui paradisi terrena beatitudine in maledictae hujus
terrae habitationem detrusus est.   12. Sic etenim scribitur: Et ejecit illum Dominus
Deus de paradiso, et projecit in terram de qua sumptus
est. Et constituit ante paradisum cherubim, habentem flammeum gladium atque versatilem, ad custodiendam
viam ligni vitae (Gen. III, 23) . In quo demonstratur,
quod quamvis ligni vitae viam cherubim dicitur custodire,
ne tamen homines regredi possent, totum etiam paradisum jubentur defendere, dum flammeum
gladium non ante lignum solummodo vitae, sed ante
totum paradisum Scriptura indicat esse positum.   13. Non satis autem elucet de qua arbore specialiter
Adam comederit, sed clarum est quod statim
post peccatum nuditatem suam fici 608 foliis arboris
texit, cui soli in tempore suae carnis Dominus
Jesus, paulo ante quam mortem pro Adae delicto
suscepisset, maledixit, et cito aruit, cum diceret: Nunquam fructus ex te nascatur in aeternum (Matth.
XXI, 19) , hoc est, qui hominibus ultra, sicut superius
diabolus, nocere possit. Ecce in hanc arborem,
id est, ficum, maledictum delicti Adae, quae totam
terram inficeret, priusquam sanguinis sui rore ipsam
mundaret, Christus collegit.   14. Utrum autem ab hac primitus homo culpam,
an de alia susceperit, pro certo Deus viderit. Attamen
illa, quaecunque nunc est, quae tunc scientiae
boni et mali arbor dicta fuerat, non est putandum
quod tantum nunc utentibus nocere possit, quantum
potuit tunc in paradiso constitutis, ut etiam nunc
utentibus ea arbore mortem conferre possit; non
enim in arboris natura mortiferum aliquid inesse
credendum est, aut etiam ut boni et mali scientiam
facere valeret, sed mandati Domini transgressio, quo
praeceptum est ne de hoc ligno comederet, mortem
efficit.   15. Cujus obedientia si esset, hoc erat scire bonum;
et inobedientia dum fuit, hoc est nosse malum.
Quorum tamen distantiam homo nisi transgressione intelligere non potuit; quando enim solummodo bonum
possidebat, quid esset malum et quomodo sibi
noceret ignorabat. Ut autem manifestum sit quod in
hoc ligno qualicunque praeter originalem inobedientiam
nihil inesset nocivum, ecce non hujus, sed ligni
vitae via excluditur, in cujus exclusione prioris
delicti misericorditer remissio praeparatur.   16. Si enim homo post peccatum illud originale
de ligni vitae fructu comedisset, commissi penitus
maculam misere in aeternum et infeliciter in corpore
senectuti et doloribus obnoxio moriendo deponere
non posset; nullo enim alio modo hoc delicti facinus
deleri nisi morte Dominus praeparavit, quod per
adventum postea in carne Filii sui Jesu Christi futurum
esse praescivit, et praedestinavit, ut per illius mortem nostra culpa moreretur, et per illius resurrectionem
lex nostrae mortis evacuaretur, et per
ipsius corporis ascensionem, et in coelo mansionem
nostrae humanitati immortalitas donaretur, et angelicae
et spiritualis vitae consortium quod nobis in
principio praeparatum est, donaretur; sicut et in
extrema futuri judicii vocatione in dextera constitutis
certum est a Domino dictum: Venite, benedicti
Patris mei, possidete regnum quod vobis praeparatum
est ab origine mundi.