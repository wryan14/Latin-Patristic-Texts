609 CAPUT XI.
De situ orbis terrarum, quem inhabitat genus humanum.  
609 CAPUT XI.
De situ orbis terrarum, quem inhabitat genus humanum.  609 CAPUT XI. De situ orbis terrarum, quem inhabitat genus humanum.   1. Porro de terrarum orbis situ, quem inhabitat
genus humanum, Psalmista ad Dominum ait: Qui fundasti
terram super stabilitatem suam; non inclinabitur in saeculum saeculi. Abyssus, sicut vestimentum, amictus
ejus; super montes stabunt aquae (Psal. CIII, 6) . Ex
quo intelligitur non super alterius elementi soliditatem,
nisi super suimet stabilitatem et firmitatem terram
esse fundatam. Utrum vero sibi aliquid, sicut
ipsa aquis, et aquae aeri, et aer spatio superiori, et
ipsum firmamento, et firmamentum aquis superioribus,
substitutum sit, ipse novit, qui ubique et undique
cuncta conspicit.   2. Ea vero parte quae hominibus ad habitandum
data est, quadrifarium orbem statutum esse multi prodiderunt
auctores: quarum partium quatuor vocabula
quatuor litteris nominis primi terrigenae, hoc est,
Adam, incipere, sapientes intelligunt. Anatole, scilicet, Dysis, Arctus, Mesimbria, id est, Oriens, Aquilo, Auster, Occidens. Conveniebat enim ut qui suo genere
totam terram impleret, suo nomine quatuor
quadrati orbis partium vocabula colligeret.   3. Quatuor quoque temporum articulis anniversario
ordine distinguitur, atque impleto anni spatio,
terreni orbis dispensatio semper sine cessatione in
circulum redigitur. Veris autem tempore, quo mundus
fuerat institutus, semper vernat; aestate autem
floret, et fructificat; autumno maturescit, et aptum
suorum fructuum mortalibus usum tribuit; hieme
vero decidit, et arescit.   4. Sed hanc augmenti sui et decrementi consuetudinem
patitur quandiu servituti corruptionis obnoxia
mortalium officio mancipatur. Cum enim nascendi et
moriendi in hominibus conditio cessaverit, tunc etiam viriditatis, et ariditatis suae incrementa et damna ipsa
terra non habebit, cum Isaiae vaticinium, imo Domini
per Isaiam completum fuerit: Ecce ego creo coelos
novos, et terram novam, et non erunt in memoria
priora, sed gaudebitis, et exsultabitis in his quae ego
creo. 610  5. Quoniam dum immutatis corporibus homines
spiritualiter vivent, necesse est ut immutata in
melius habitandi loca, id est, spiritualia habitent. Hoc
corpus (ut Paulus ait) seminatur in corruptione, surget
in incorruptione. Seminatur corpus animale, surget corpus
spirituale; seminatur in contumelia, surget in gloria.
Necesse est enim corruptibile hoc induere incorruptionem,
et mortale hoc induere immortalitatem (I Cor. XV,
42 seq.) . Cum enim corruptio et mortalitas in corporibus esse desierint, tunc mortalibus uti et corruptilibus
homo non necesse habebit.   6. Quod et in Dominici corporis resurrectione probatum
fuisse Evangelia sancta confirmant, dum linteamina,
quibus fuerat involutum, post resurrectionem
ejus in monumento sola posita esse denuntiant, quemadmodum
de Petro dicitur: Et vidit linteamina sola
posita, et abiit, et secum mirans quod factum fuerat (Joan. XX, 5) . Novis ergo corporibus, non indigentibus
iis quae vitae corruptibilis usus requirit, nova terra cum
novo coelo ad habitandum creabitur, hoc est, hujus
terrae natura et superficies in spiritualem statum, qui
spiritualibus conveniat, absque aliqua mutabilitate
instaurabitur.   7. Sed quando hoc fiet? Quando Jerusalem laus creata fuerit in terra, et populus ejus gaudium, et
exsultatio, et quando sancti in his quae Dominus creat
gaudebunt, et quorum sol non occidet, et luna non
minuetur; cum redempti a Domino venerint in Sion
cum laude, et laetitia fuerit sempiterna super caput
eorum, et obtinuerint gaudium, et laetitiam, et fugerit
dolor, et gemitus, et completi fuerint dies luctus
eorum, et lugentes consolati fuerint, et absterserit
Deus omnem lacrymam ab omni facie sanctorum,
et opprobrium populi sui deleverit, et omnium
lugentium Sion moeror depositus fuerit, et acceperint
coronam pro cinere, oleum gaudii pro luctu, pallium
laudis pro spiritu moeroris, et vocati fuerint in ea
fortes justitiae: cum benedicti ad dexteram venerint,
et sicut sol fulserint in regno patris eorum.