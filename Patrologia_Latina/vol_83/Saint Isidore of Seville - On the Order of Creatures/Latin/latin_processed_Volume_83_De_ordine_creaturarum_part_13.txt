CAPUT XII.
De natura hominum post peccatum.  CAPUT XII.
De natura hominum post peccatum.  CAPUT XII. De natura hominum post peccatum.   1. Sed hujus interim orbis habitationi post originale peccatum homines destinati, non totum quod in conditione
sua habuerant naturale bonum 611 perdiderunt;
sed vitiatum primitus delicto parentis, pravis
insuper moribus corruperunt, et ita fit ut sicut cum
labore terrae maledictae fructus percipiunt, sic et bonum
naturale quod in se habent non absque laboriosa
cura custodire possunt.   2. Et quomodo in serpente, et muliere, et viro
consentiente, in protoplasti transgressione tripliciter
ceciderant, pari modo tribus vulneribus afflicti omnes
ejusdem filii, id est, dolore, senectute, morte deficiunt,
et omne bonum, quod in se insitum naturaliter
a Conditore susceperant, studioso labore ex parte
aliqua inventum magna animi vigilantia vix conservant;
et quodcunque bonum per studium Dei munere quaesitum inveniunt, praeter iniquam mammonam
haeredibus non relinquunt, et omnes artes, quas sigillatim
in vita capiunt, in hujus vitae defectu pariter,
dum spiritus funditur, amittunt.   3. Parique infirmitatis conditione pauperes et
reges, stulti et sapientes vexantur. Nam similiter
omnes somno indigent, et cibo refici, et vestibus
indui necesse habent. Passionibus vitiorum carnalium
aut gravantur, aut corrumpuntur; motibus
animi, id est, ira et amore, concupiscentia et timore
angustiantur. Dolore, et senectute, et morte deficiunt.
De praeteritis cito exuuntur; de praesentibus modice
utuntur; de futuris incerta omnia praestolantur.   4. Eodem modo auditu, visu, tactu, gustu, odoratu
sentiunt et vivunt. Eodem etiam nexu originalis peccati astringuntur; eodem Redemptoris munere ditati
undis baptismatis et Spiritu sancto abluuntur; sed et
his hominibus, aut redemptionis fidem, aut opera fidei
negligentibus, pariter cum transgressoribus angelis
et diabolo suo principe poena debetur aeterna;
servantibus vero, sive per Scripturae documenta, sive
per naturae bonum munimina, primae conditionis
jura, Redemptoris munere vita praeparata est futura.