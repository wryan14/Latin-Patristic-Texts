CAPUT XIII.
De diversitate peccantium, et loco poenarum.  CAPUT XIII.
De diversitate peccantium, et loco poenarum.  CAPUT XIII. De diversitate peccantium, et loco poenarum.   1. Sed quoniam peccatorum diversa conditio est,
sunt quaedam crimina, quae per ignem judicii purgari
possunt; quaedam vero aeterni ignis poena plectenda
sunt; et ex his quaedam aeterna poena digna fiunt,
quaedam ad judicium non perveniunt, quaedam post judicii examinationem 612 perpetuae damnationis
sortem subeunt; sicut Paulus apostolus inquit: Quorumdam
hominum peccata manifesta sunt praeeuntia ad judicium; quosdam autem et subsequuntur (I Tim.
V, 24) .   2. De his enim qui judicio carent, Dominus ipse
protestatur et dixit: Qui non credit in Filium jam
judicatus est (Joan. III, 18) . Unde intelligitur quod qui
fidei sortem subire non merentur, nec gratiam baptismi
consequuntur, ad futurum non exituri sunt
judicium, sed ex hac vita Evangelii sermone examinati
exibunt, quo scribitur: Amen dico tibi, nisi renatus
quis fuerit ex aqua et Spiritu sancto, non potest
intrare in regnum Dei (Joan. III, 3) . His etiam Psalmistae
verba concordant, quibus ait: Non resurgunt
impii in judicio (Psal. I, 5) .   3. Qui autem post ablutionem baptismi peccatorum
multitudine gravantur, et ipsi in duas factiones dividuntur: quidam namque ex ipsis, priusquam ex
ipsa vita exeant, Scripturae sacrae vocibus judicantur;
de quibus Paulus apostolus loquitur, dicens: Nolite errare: neque adulteri, neque fornicarii, neque
ebriosi, neque maledici, neque idolis servientes, neque
avari, neque molles, neque masculorum concubitores,
neque fures, neque rapaces, regnum Dei possidebunt (I Cor. VI, 9) . Qui enim haec et his similia crimina capitalia
usque ad mortem absque medicamento faciunt,
judicati de ea vita ad perpetuas poenas exibunt.   4. De quorum reatu conviva pectoris Domini
Joannes loquitur: Est peccatum usque ad mortem?
non pro illo dico ut roget quis (I Joan. V, 16) . Ad
mortem enim peccatum deducit, qui licet in extremo
vitae termino de praeteritis criminibus poenitudinem agere negligit. Et notandum est, juxta Jacobum apostolum,
quod qui in uno ex his offenderit, factus est
omnium reus. Qui enim dixit Non moechaberis, ipse
dixit Non occides. Quod si non moecharis, occidas autem,
factus es legis transgressor (Jac. II, 10) .   5. Quidam vero ad extremum divini examinis judicium,
qui his capitalibus criminibus non involventur,
reservati, ex hoc saeculo vadunt, et tamen
sententia superni judicis aeternae damnationis sortem
subibunt, qui, misericordiae opera contemnentes,
Christum in pauperibus nec cibo, nec 613 potu reficiunt,
nec vestibus induunt, nec hospitio recipiunt,
nec illi infirmantibus, et alligatis in metallis, et carceribus
visitationis solatia ferunt, propter quod ab ipso audient: Ite, maledicti, in ignem aeternum,
quem praeparavit Pater meus diabolo et angelis ejus (Matth. XXV, 41) .   6. Non enim ad appetenda regna coelorum sufficit
non agere mala, si quis non curavit facere bona; per
prophetam enim Isaiam pariter a Domino praecipitur: Quiescite agere perverse, discite benefacere (Isai. I, 16) .
Per Psalmistam quoque haec eadem verba idem Domini
Spiritus concinnat, dicens: Declina a malo, et fac
bonum (Psal. XXXVI, 27) . Et ut ostenderetur quod post
terrorem tam terribilis hujus quam praediximus sententiae
nulla poenitudine judex flecteretur, in fine
cunctae disputationis ita subinfertur: Tunc ibunt hi in
ignem aeternum (Matth. XXV, 46) .   7. De illius autem ignis aeterni loco, id est, inferni ergastulo, multi dixerunt quod corporalis locus sit,
ubi peccatorum corpora cruciabuntur; nisi enim ignis
ille corporalis et locus esset, quomodo resurgentium
corpora cruciata teneret, in quibus corporalitatis veritas
ita passibilis erit, ut stridoribus dentium et lacrymabilibus
fletibus subjaceat; sicut ipsius Domini et
judicis verba declarant, dicentis: Inutilem autem servum
mittite in tenebras exteriores. Illic erit fletus et
stridor dentium (Marc. XXV, 30) . Ubi vermis eorum
non moritur, et ignis non exstinguitur (Isai. LXVI, 24;
Marc. IX, 45) ?   8. In quo dicitur loco ad regem Babylonis per Prophetam
ita: Subter te sternetur tinea, et opertorium
tuum erunt vermes (Isai. XIV, 11.) De quo loco quidam
etiam dixit: Sicut terrae in profundo aquarum, sic inferna in profundo terrarum sunt. Unde de illo scriptum
videatur illud quod scriptum est: Quod neque in coelo,
neque in terra, neque subtus terram, inventus est, qui
possit aperire librum, et solvere signacula ejus (Apoc.
V, 2) . Unde perspicue patet hunc locum qualemcunque
sub terra esse, qui infernus inferior et terra
oblivionis vocitatur.   9. Sed hic ignis dum praeparatus diabolo dicitur,
et angelis ejus, quali corporalitate esse putandus est,
qui angelos cruciare potest? Animam quoque divitis,
exutam corpore, infernalis ille ignis cruciasse describitur,
dum dixit: Quia valde crucior in hac flamma (Luc. XVI, 24) . Nisi forte hanc virtutem ille ignis et
locus habet, ut angelos et animas, et corpora, eodem modo cruciare possit et retinere. Vel certe dum de
filiis resurrectionis et aeternae beatitudinis dicitur: Et
erunt sicut angeli in coelo (Marc. XII, 25) .   10. Nimirum et filii aeternae damnationis, cum ad
poenam ignis aeterni corpora resumpserint, et ipsi
erunt sicut daemones in inferno; ut 614 filii bonae
resurrectionis, cum sint filii Dei, bonorum angelorum
consortium, et filii aeternae mortis, cum sint filii diaboli,
consortium angelorum Satanae subeant. De quibus
dicitur: Et congregabuntur congregatione unius
fascis in lacum, et claudentur ibi in carcere, et post
multos dies visitabuntur (Isai. XXIV, 22) . Quod utrum
ad augendas an ad minuendas poenas futurum sit,
ignoramus.