CAPUT XIV.
De igne purgatorio.  CAPUT XIV.
De igne purgatorio.  CAPUT XIV. De igne purgatorio.   1. At vero hi qui aeternae vitae solatia percipient,
bino et ipsi modo largitionis munere regni coelorum
beatitudinem sument. Quibusdam namque ex his adhuc
in terra positis, dum pro Christo pauperes efficiuntur,
regnum coelorum non promittitur, sed absens
licet in labore et fatigatione perseverantibus interim
donatur, cum dicitur: Beati pauperes spiritu, quoniam
ipsorum est regnum coelorum (Matth. V, 3) .   2. Similiter et qui persecutiones hominum pro
justitia sustinent, eadem mercedis retributione gaudent,
dum subinfertur: Beati qui persecutionem patiuntur
propter justitiam, quoniam ipsorum est regnum
coelorum (Matth. V, 10) . Non dixit quoniam ipsorum
erit, ut vocationem futuram sperarent, sed cum a corporibus exibunt, velut per semetipsos recepturi sunt
quod in corporibus commorantes interim dono largitoris
possident; atque idcirco et his adhuc in terra
positis dicitur: Quaecunque solveritis super terram,
erunt soluta et in coelo. Et quaecunque ligaveritis super
terram, erunt ligata et in coelo (Matth. XVIII, 18) .   3. Ac si diceret: in hoc intelligitur quod regnum
coelorum adhuc in terra commorantium vestrum est,
dum quemcunque a peccatis solveritis, ut illius possessor
esse possit, hoc possidebit; et quemcunque in
massam perditionis destinatum excluseritis, ab eodem
regno exclusus erit. His igitur praecepit Dominus: Gaudete, et exsultate, quia nomina vestra scripta sunt
in coelis (Matth. V, 12) . Ac si diceretur, dum nomina
vestra de terrenae haereditatis consortio causa regni coelestis deleta sunt, et abjecta, vos aeternae patriae
haeredes interim scribi necesse est.   4. Hi ergo cunctas in hac vita pressuras et mala
recipientes, absque examinis aliqua tribulatione et,
ut ita dicam, sine vocatione aeternum refrigerium intrabunt; quorum gratia et aliqui post purgationem
vocabuntur, solatium sine fine possidebunt, quibus
post examinationem dicetur: 615 Venite, benedicti
Patris mei, possidete regnum (Matth. XXV, 34) . Quod
propter solatia pauperum, imo Christi in pauperibus,
possidere merebuntur, dum esurienti cibum, sitienti
potum, nudo vestitum, vaganti domum, infirmanti
et in carcere posito Christo praebentes visitationem,
in suis minimis fratribus ministratio praebebatur.   5. In ipsorum autem vocatione manifestum videtur
quod nunc usque longiuscule a Christo, quamvis in
dextera fuerint constituti, sunt, quibus postmodum
dicitur a summo judice: Venite, benedicti (Ibid.) . Ac
si diceret: Qui huc usque in examinationis purgatione,
quandiu aliquid habuistis immunditiae quod judicii igne purgaretur, a salute longiuscule fuistis, nunc, ad
purum examinati ab omni, vel modica, culparum
labe, propius accedite et venite.   6. Quasdam culpas in futuro remitti Dominus ipse
non denegat, cum dicitur: Qui autem blasphemaverit
in Spiritum sanctum, non habet redemptionem neque in
hoc saeculo, neque in futuro, sed reus erit aeterni delicti (Marc. III, 29) . Ex quo intelligitur quaedam esse peccata
quae etsi in hoc saeculo non remittantur, in futuro
tamen judicio per ignem deleri possunt. Si autem ita
non esset, hanc distinctionem Dominus nequaquam
posuisset.   7. De quo igne Baptista Joannes, Dominici praecursor
adventus, loquitur ad Judaeos: Venit post me, cujus
non sum dignus calceamenta portare; ipse vos baptizabit in Spiritu sancto ei igne (Matth. III, 11) . Hoc
est: Qui peccata vestra quae praecesserunt Spiritu
sancto per aquae baptismum abluet, vel solvet, et
quaedam ex his quae postea sequentur criminibus per
ignem purgatorium remittet. De illo enim igne, qui
non mundare impios judicatos, sed perdere damnatos
accenditur, ab eodem Joanne paulo post subinfertur: Cujus ventilabrum in manu sua, et permundabit
aream suam, et congregabit triticum suum in
horreum; paleas autem comburet igni inexstinguibili (Matth. III, 12; Luc. III, 17) .   8. Aliud enim est, igni baptizari, aliud igni comburi
inexstinguibili. De quo etiam igne idem Joannes
ait: Omnis arbor quae non facit fructum bonum, excidetur
et in ignem mittetur (Matth. III, 10) . De igne vero purgationis Dominus ipse in Evangelio loquitur: Qui autem dixerit fratri suo, Fatue, reus erit gehennae (Matth. V, 22) . Non dixit ignis aeterni; nempe quia
hoc delictum per ignem purgatorium, potius quam
perpetua flamma, puniri credendum est.   9. De hac quoque differentia eorum quos ignis futuri
laesura non tanget, et eorum qui post ignis detrimentum
salutem percipient, Paulus apostolus exponit,
ita dicens: Fundamentum enim aliud nemo potest
ponere praeter id quod positum est, quod est Jesus
Christus. Alius autem superaedificat aurum, argentum,
lapides pretiosos; alius vero ligna, fenum, stipulam;
si cujus opus manserit, quod superaedificavit, mercedem
accipiet; 616 si cujus arserit opus, detrimentum
patietur, ipse autem salvus erit, sic tamen quasi per
ignem (I Cor. III, 12 seq.) .   10. Per haec autem duo aedificia, id est, aurum, et
argentum, et lapides pretiosos, et ligna, fenum, stipulam,
perfecta et minus perfecta, super fidem
Christi aedificata opera designantur; sed illa, quae per ligna, fenum, stipulam designantur, quamvis
fragilia, non tamen polluta fieri demonstrantur.   11. Unde intelligitur, non principalia crimina,
quae maculant (quorum operarios a regno Dei Paulus
exclusit), sed illa quae non multum nocent, quamvis
minus aedificent, per haec posse designari, hoc est,
inutiliter matrimonio legitimo uti plusquam sufficit;
ciborum abundantia vesci immoderate; quacunque re
laetari; ira usque ad verba intemperata moveri; rebus
propriis plusquam necesse est delectari; negligentius
orationi quam horarum expetit convenientia insistere;
vel tardius quam competit surgere; immoderate
risu vocem exaltare; somno plusquam necessitas exigit
corpus indulgere; verum reticere; otiosa loqui;
quod non ita in re sit, opinari verum; quod falsum putaveris, in rebus quae ad fidem non pertinent, approbare;
bonum quod faciendum est negligenter oblivisci;
inordinatum habitum habere. Haec, et his similia,
peccata per ignem purgari posse, non est denegandum,
et eorum factorem, si majoribus non gravetur,
sic tamen quasi per ignem salvari putandum
est.   12. Poenitentes autem in extremo vitae praesentis
termino, utrum hic plene remissionem peccatorum
accipiant, an igne purgatorio eorum delicta deleantur,
ipse scit qui, renes et corda conspiciens, poenitentiae
dignitatem considerat, qui latroni in cruce
pene jam sine tempore, sine opere poenitenti respondit: Hodie mecum eris in paradiso (Luc. XXIII, 43) . Et
ad Ezechielem inquit: Quacunque die conversus fuerit
impius ab impietate sua, omnium iniquitatum quas
operatus est non recordabor (Ezech. XXXIII, 12) . Sed
de illo purgatorio igni hoc animadvertendum est,
quod omni quem excogitare in praesenti potest homo
tormentorum modo et longior et acrior sit.