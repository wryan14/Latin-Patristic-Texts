582 CAPUT PRIMUM.
De Fide Trinitatis.  
582 CAPUT PRIMUM.
De Fide Trinitatis.  582 CAPUT PRIMUM. De Fide Trinitatis.   1. Universitatis dispositio bifaria ratione debet
intelligi: in Deo, videlicet, et rebus, hoc est, in
Creatore et creaturis; non quod Deum in parte ponamus, aut aequiparare Creatorem creatura possit,
sed quia omne quod est, aut factum intelligitur aut
infactum, aut potens, aut subjectum, aut aeternum, aut
temporaneum. Factum ergo, et subjectum, et temporaneum,
ipsa est creatura. Infactum autem, et
potens, atque aeternum, ipse est Deus.  583  2. Sancta utique Trinitas Pater, et Filius
et Spiritus sanctus, per omnia jura inseparabilis in
substantia, id est, una divinitas, et in personarum
subsistentia inconjuncta Trinitas, in qua nihil inferius,
nihil superius, nihil anterius, nihil posterius, in
natura divinitatis esse credendum est; nihil serviens,
nihil subjectum, nihil loco comprehensibile, nihil
temporaneum, nihil infirmum, nihil crescens, nihil
ad sexum habitumque pertinens, nihil corporeum
sentiri fas est; sed est unus Deus sine initio, sempiternus
sine loco, ubique totus, sine sui mutatione
omnia mutabilia disponens creaturarum; tempora
praeterita, praesentia, futura pariter cernens; cui nihil
est praeteritum, nihil restat, sed cuncta praesentia
sunt. Cui nihil displicet quod bonum est, nihil placet quod malum est; a quo nihil naturaliter malum
creatum est, quod per se nihil nisi creati boni vitium
est. Bonus ergo sine qualitate, magnus sine quantitate,
aeternus sine tempore, praecipuus sine situ, qui omnibus
creaturis infunditur, cum non sit illi locus;
quem nulla capit creatura, nulla comprehendit intelligentia.   3. Deus unus Omnipotens, sancta Trinitas Pater,
et Filius, et Spiritus sanctus. Pater ergo Deus Omnipotens
ex nullo originem ducit, et ipse origo divinitatis
est, a quo Filius Deus Omnipotens genitus sine
tempore est; non quippe creatus quia Deus est, cui,
praeter quod Filius est, in divinitate totum commune
est Patris in aeternitate, in voluntate, in potestate, in
sapientia. Sic et Patri, praeter quod Pater est, totum commune est Filii.   4. Spiritus sanctus est Deus Omnipotens, nec genitus
est, quia non est Filius; nec creatus, quia non
est creatura, sed ex Patre, et Filio procedens, cui,
praeter quod Spiritus sanctus est, totum commune
est Patris et Filii, quia non qui Pater est, Filius aut
Spiritus sanctus in persona hic est; nec qui Filius
est Pater aut Spiritus sanctus hic est; nec qui Spiritus
sanctus est, Pater aut Filius hic est; sed in essentia, quod Pater est, Filius et Spiritus sanctus hoc unum
est; et quod Filius est, Pater et Spiritus sanctus hoc
est; quod et Spiritus sanctus est, Pater et Filius hoc
est; sed non triplex in illa Trinitate deorum numerus
est; salva enim separatione personarum, totum
commune divinitatis est.   5. Filius ex tempore carnem suscepit humanam,
quae vitio caret; humanitatis naturam habuit, animam
prudentem, intellectualem, sapientem, excepta divina
natura, habens, ut humanitas integra fieret; quam ideo
Filius, 584 qui sine tempore Dei Patris est, assumpsit,
ut qui in divinitate erat Dei Filius, in humanitate
idem esset hominis Filius. Qua humanitate
natus est de Spiritu sancto, et Maria semper Virgine;
non quia et Spiritus sancti sicut et Mariae, Filius esse credendus sit, sed quia ex virtute et opere
Spiritus santi conceptus, ex Virgine natus sit.   6. Passionem crucis carne, non divinitate sustulit;
mortem pro nostra redemptione et salute sustinuit;
tridui tempore sepulcro conditus, divina virtute in
eadem carne resurrexit; et postquam Ecclesiam
unam, sanctam, catholicam verbo instruxit, exemplo
solidavit, gratia firmavit, pace munivit, assumpta
tota humana natura, excepto eo quo corruptioni
obnoxia est, ad Patrem rediens, unde nunquam
defuit, sedet in dextera Patris, unde resurgentibus
cunctis hominibus ad judicium vivorum et mortuorum
affuturus in gloria Patris, impiis aeternas poenas,
justis aeterna praemia reddat. 7. Haec est catholica fides, hanc credere et confiteri,
 quam discutere, plus proficit; quam non prudentia
saecularis, non mundana philosophia, rerum
potius imagines quam veritatis intelligentiam sequens,
agnoscere potuit, sed apostolica fides tradidit,
et ecclesiastica vigilantia custodit. 7. Haec est catholica fides, hanc credere et confiteri, quam discutere, plus proficit; quam non prudentia
saecularis, non mundana philosophia, rerum
potius imagines quam veritatis intelligentiam sequens,
agnoscere potuit, sed apostolica fides tradidit,
et ecclesiastica vigilantia custodit.