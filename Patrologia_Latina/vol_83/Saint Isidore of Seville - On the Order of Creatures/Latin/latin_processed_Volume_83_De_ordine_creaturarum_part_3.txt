CAPUT II.
De creatura spirituali  CAPUT II.
De creatura spirituali  CAPUT II. De creatura spirituali   1. De Creatoris vero immensitate tantulo praemisso, ad creaturarum ordinem paulisper aspiciamus. In quo
non nostrae intentionis, quae nulla per se est, inventionem,
sed sanctae Scripturae, et majorum explanantium
vestigia vel tenui aliquo relatu sequimur. Omnis
ergo creatura aut spiritualis, aut corporalis est. Sed
quia creatura in intellectualibus spiritibus, qui carne
non tenentur, et animabus hominum, quae carne clauduntur,
constat, prius de distinctis gradibus supernorum
spirituum dicendum est, quorum gratiae vel
differentiae ministeriorum esse novem per Scripturas
divinas comprehenduntur, seraphim, scilicet, et
cherubim, throni, dominationes, principatus, potestates,
virtutes, archangeli, angeli.   2. Seraphim etenim super sollum Domini excelsum
stare Isaias vidit, et cantare audivit, et uno ex his ad se misso, purgari de sui oris pollutione promeruit.
Cherubim vero, in oraculo testimonii, propitiatorium 585 figurati et arcam tegebant, et in templo
Domini cum bubus et leonibus per Salomonem depicti
fuerant. Ezechiel quoque in visionibus Dei
quadrigam vidisse se describit, quam quatuor Scripturae
utriusque Testamenti notis mystico famine conjungit.
Ad Colossenses vero Paulus apostolus scribens,
thronos, et dominationes, et principatus, et
potestates commemorat: Sive throni, sive dominationes,
sive principatus, sive potestates (Coloss. I, 16) .
Ipse etiam ad Ephesios de virtutibus enarrat, ita
inquiens: Supra omnem principatum, et potestatem,
et virtutem, et dominationem (Ephes. I, 21) . Archangelorum
autem et angelorum ostentationibus et nominationibus divinorum voluminum prata referta sunt.   3. Horum quoque novem ordinum supernorum civium
significationem novem pretiosi lapides Ezechiel
ostendunt. Ubi sub persona principis Tyri super
summum illum qui lapsus est angelum, sermones
prophetae planctum dirigunt; ubi dicitur: Omnis
lapis pretiosus operimentum tuum, sardius, topazius,
jaspis, chrysolitus, onyx, beryllus, sapphirus, carbunculus,
smaragdus (Ezech. XXVIII, 13) ; quibus lapidibus
novem opertus idcirco dicitur, quia novem spiritualium
officiorum ordinibus, quibus praeerat, ornabatur.   4. Sicut ergo de numero diximus, sic etiam de
distinctis officiorum gradibus aliqua pandamus. Seraphim
igitur, id est, ardentes vel incendentes dicti sunt, quia Dei amore plusquam omnis rationalis
creatura speciali quadam divini muneris largitione
inardescunt; et quanto omnibus creaturis excellunt,
tanto divinae charitatis privilegio Creatori appropiant, et in tanto excelsitatis honore sublimati consistunt
ut inter se ac Dominum nulli alii spiritus sint. 5. Secundo quoque ordine cherubim inter supernos
cives numerantur, cujus ordinis vocabulum
scientiae multitudo interpretatur, quorum intellectus
dum Dei contemplatione prope haerendo reficitur,
plus omnibus quae subjacent creaturis intellectualibus
scientiae multitudine dilatatur. Qui enim divinae claritatis
speculum perspicacius intendunt, ab his abdita
creaturarum occulta fieri qualiter possunt? 5. Secundo quoque ordine cherubim inter supernos
cives numerantur, cujus ordinis vocabulum
scientiae multitudo interpretatur, quorum intellectus
dum Dei contemplatione prope haerendo reficitur,
plus omnibus quae subjacent creaturis intellectualibus
scientiae multitudine dilatatur. Qui enim divinae claritatis
speculum perspicacius intendunt, ab his abdita
creaturarum occulta fieri qualiter possunt?   6. Tertio quoque ordine intellectualium spirituum
thronorum agmina constituta sunt, qui sedes interpretantur;
in his etenim dum speciali munere Dominus
sedet, per eos judicia sua in creaturis omnibus
terribiliter et mirabiliter exercet. Hinc per Psalmistam dicitur: Sedisti super thronum, qui judicas justitiam (Psal. IX, 5) . Et in revelatione Joannis angelus
loquitur: Et qui sedet in throno, defendet eos.   7. Quarto etiam gradu officiorum coelestium dominationes
consistunt, quae illorum qui infra scribentur
quinque graduum ministeria alta praecellunt; 586 et quanto aliis potentiae magnitudine praeponuntur,
tanto his caeterorum subjectio per obedientiam
exhibetur.   8. Dehinc post illas quinto ordine supernorum civium
principatus vocantur, quibus dum his bonorum
spirituum jam principatus committitur, ad explenda
Dei ministeria quae facere subjecti debeant principantur.   9. Sexto quoque statu in bonis spiritibus potestates sunt ordinati, qui principari diversis potestatibus
Domini munere perceperunt; qui per potestatem nequitiam
malignorum spirituum refrenant, ne, si plusquam
oportet permittuntur, saevitiam exercere vel
humanis sensibus inhaerere audeant.   10. Septimus gradus spiritualium ministrationum
virtutes nominantur, per quos spiritus virtutes, et
signa, et mirabilia in hominibus saepe factitantur.   11. Octavus ordo est archangeli, id est, summi
nuntii vocantur, per quos majora quaeque hominibus
nuntiantur; et quanto angelis in ordinis summitate
excellunt, tanto hominum notitiae, Domini jussione,
excelsiora perferunt.   12. Nonus ministrorum coelestium ordo angeli sunt
nominati, qui minora quaeque et communia ex Dei voluntate hominibus nuntiant et suadent.   13. Porro in his sciendum est quod quandocunque
nominantur, ex officiorum proprietate, quando ad
homines veniunt, sumpsere vocabula; quia illa supernorum civium summa societas propriis nominibus
non indiget. Inde Michael dicitur, id est, Quis sicut
Deus? eo quod in fine contra eum qui se adversus
Deum eriget mittendus destinatur. Et Gabriel, id est, fortitudo Dei, ad Zachariam et Mariam virginem
missus scribitur, ut qui quod natura negabat futurum
esse praedixerat, fortitudo Dei diceretur.   14. Ad Tobiam quoque Raphael, id est, Medicina
Dei, mittitur; nimirum enim qui divina virtute salutem
ferebat, non incongrue medicina Dei nuncupatur.
Et quod in singulis, hoc et in gradibus potest
esse, ut cum unus alterius officium facit, illius etiam
nomine censeatur, sicut dicitur: Qui facis angelos
tuos spiritus (Psal. CIII, 4) ; id est, cum vis, spiritus
hos omnes angelos, id est, nuntios facis. Et aliquando ex vicinitate aliorum graduum alii graduum officia
assumunt; sicut ex thronorum vicinitate etiam 587 super cherubim sedere Dominum Scripturae dicunt;
sicut et in psalmo scriptum est: Qui sedes super
cherubim, manifestare coram Ephraim (Psal. LXXIX, 2) .   15. Sed in illa superna societate, quod in aliquo
specialiter habetur, ab omnibus in commune possidetur,
quia non minus unumquemque reficit quod
in alio videt quam quod in semetipso possidet; et
cum mittuntur, nunquam ab eorum contemplatione
Deus, a quo reficiuntur, abest; non quod illi spiritus
ubique pariter possunt esse qui mittuntur, sed quod
Dominus, qui ubique est, ab his, qui discurrunt,
semper in omni loco sine sui mutatione conspicitur.
Unde scribitur: Millia millium ministrabant ei, et decies centena millia assistebant ei (Dan. VII, 10) .   16. Utrumque enim supernae potestates pariter
faciunt, quia et ministrant, dum mittuntur, et assistunt,
dum contemplantur. Aliquando autem qui
mittuntur angeli, illis, ad quos veniunt hominibus
per se nuntiant, aliquando alios velut subjectos per
se ad nuntiandi officiunt destinant, sicut in Daniele
scriptum legitur, Gabriel, fac istum intelligere sermonem (Dan. VIII, 16) , quod ab aliquo, velut superiore,
dictum minime dubitatur