CAPUT III.
De aquis quae super firmamento sunt.  CAPUT III.
De aquis quae super firmamento sunt.  CAPUT III. De aquis quae super firmamento sunt.   1. Verum quoniam de ordine creaturarum sermonem
sumpsimus, quod tuae propositionis continentia
comprehenderat, post spiritualem creaturam, de
qua paulisper disseruimus, de aquis quae super firmamento
sunt quid auctorum intentio potuit excogitare
proferre tentabimus. Cum enim in principio
prima die facta fuisset lux, quae spiritualis creatura
facta esse dignoscitur, secunda die firmamentum,
quod dividit inter aquas quae sunt supra firmamentum,
et aquas quae sunt sub firmamento, esse factum 588 Scriptura testatur; ex quo intelligitur aquas
illas quae supra firmamentum sunt locali spatio esse
omni corporali creatura superiores.   2. Quamvis enim in psalmo centesimo quadragesimo
octavo post firmamentum, et solem, et lunam,
et stellas, aquae illae quae supra coelos sunt positae
inveniantur, tamen ut illas omnibus esse corporalibus
creaturis ostenderet altiores, iterum excelsarum
virtutum, velut habitacula recapitulans, coelos Psalmista
his anteponit, dicens: Laudate eum, coeli coelorum;
et aquae, quae super coelos sunt, laudent nomen
Domini (Psal. CXLVIII, 4) .   3. Unde ostenditur post illa spiritualia spatia,
qualiacunque sunt, ubi spirituales, ut diximus, ordines
commorantur, quae coelorum coelos propheta
nominat, ante hoc visibile coelum aquas illas, velut
initium rerum corporalium, esse constitutas, quas tamen ne quis spirituali jungeret creaturae, post coelos
coelorum, antequam de terra diceret, posuit,
paulo post subinferens: Laudate Dominum de terra,
dracones, et omnes abyssi (Ibid., 7) .   4. Ecce has aquas Psalmista super coelos positas
dicit, et tamen his coelos coelorum anteponit. Per
quod demonstratur inter utrosque coelos esse collocatas,
id est, coelis spiritualibus humiliores, et
coelis corporalibus superiores; sed tamen corporalibus
creaturis pertinere dicendae sunt, dum in secundi diei opere factae supra istud corporeum firmamentum
consistunt.   5. Sed quid ibi utilitatis in rerum corporalium
usibus agant, bina intentione magistrorum investigatur.
Quidam enim illas ad terrarum orbis abolitionem
in diluvio, quod sub Noe factum est (sicut
Geneseos historia narrat) Dei praescientia reservatas
aiunt, sicut Scriptura inquit: Et cataractae coeli
apertae sunt, et facta est pluvia quadraginta diebus,
et quadraginta noctibus (Gen. VII, 11) . Sed quoniam
et nubes, de quibus pluviarum imbres terreni soli
fertilitatem irrigant, atque etiam aer, in quo hemisphaeria
omnia et aurae corripiuntur, coelorum
nomine per Scripturas divinas saepe censentur,
quemadmodum dicitur: Et pluit illis manna ad
manducandum; et panem coeli dedit eis (Psal. LXXVII, 24) ; et in alio loco: Dabunt et coeli imbrem, et terra
dabit fructum suum (Psal. LXVI, 7) ; quibusdam doctoribus
placet, ex illo inferiore nubium 589 coelo
tantarum aquarum abundantiam fuisse diffusam, ut
secundum illam consuetudinem, qua per omne tempus
agitur, etiam tunc pluviarum copiam nubes effunderent,
in quibus tamen cataractas apertas Scriptura
commemorat, eo quod plus solito aquarum diffusio
immissa fuerat. Caeteri vero easdem aquas supra
firmamentum positas idcirco asserunt, ut igneum,
qui in luminaribus ardet, et sideribus, calorem temperarent,
ne plusquam sufficit, inferiora spatia aestu
torrerent.