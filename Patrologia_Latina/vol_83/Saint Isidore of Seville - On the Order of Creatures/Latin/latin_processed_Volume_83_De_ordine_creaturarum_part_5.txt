CAPUT IV.
De firmamento coeli.  CAPUT IV.
De firmamento coeli.  CAPUT IV. De firmamento coeli.   1. Post illas aquas creaturarum corporalium ordine
secundo loco videtur esse firmamentum, quod
in secunda die, ut supra diximus, factum, inter
utrasque dividit aquas; de cujus etiam statu, utrum
velut discus terram desuper operiat, an uti testa
ovi omnem introclusam creaturam undique cingat,
utriusque aestimationis non desunt putatores.   2. Nam et illud quod de hoc Psalmista commemorat,
cum dicit: Extendes coelum sicut pellem (Psal.
CIII, 22) , utriusque aestimationis assertionibus non
contra facit, quoniam cum animalis carnem cujuscunque
sua pellis vestiat, omnia sua membra aequaliter undique circumdat; cum vero excisa de
carne seorsum extenditur, sive rectam, sive curvam
cameram posse facere non dubitatur.   3. Utrum ergo terram desuper, velut extensa pellis
tabernaculum, tegat, an sicut animalis membra
corio conteguntur, mundi molem undique firmamentum
cingat, utrique assertioni non difficulter
suffragatur.   4. De hujus quoque firmamenti situ, utrum inane,
ac penetrale, an solidum, ac firmum sit, diversi
auctores suas aestimationes, velut quid se ad
has deducat, protulerunt. Quorum sententias utilius
quam nomina ponere curabo. Eorum enim illi qui
firmamentum inane ac penetrale fieri plus diligunt,
ad confirmationem sententiae suae omnium elementorum naturas conferunt.   5. Terram etenim omnium creaturarum corporalium
gravissimam esse non minus ostendunt quam
dicunt; atque illam ideo humillimum in creaturis
locum tenere aiunt, quia natura aliqua nisi seipsam
sufferre non valet. Aquam vero quanto leviorem
terra videmus, tanto graviorem 590 aere deprehendimus.
Aer namque sub aqua per se subsistere
non valet, sed ad sua spatia, etsi aliqua necessitatis
vi alicubi subductus fuerit, statim evadit.   6. Ignis quoque natura supra aerem esse deprehenditur;
quod etiam in illo igne, qui in materis
terrena ardet, facile comprobatur, quoniam statim
ut accensus fuerit, flammam ad superna quae super
aerem sunt spatia, ubi illius est abundantia et locus, dirigit, sed circumfusione crassioris aeris exstinctus,
in mollem aerem cito evanescit, ut ad suae naturae
locum pervenire non possit. In quo tamen ostenditur
naturam ignis, qui ascendit, aere esse leviorem;
sicut aquae natura, quae descendit, monstratur esse
gravior.   7. Hac ergo ratione etiam firmamenti spatium
quod supra ignem est levius ac tenuius putant, quia
excelsius his omnibus quas praediximus naturis constat.
In quo spatio etiam stellarum fulgurantium lucem
inaequalem esse idcirco aestimant, quod in illo
tam amplo spatio ex illis aliae longius, aliae proprius
currant; sed hanc putationem qui minus suspiciunt, supra illud aere et igne subtilius, et inanius, et
penetralius spatium constare aquas minime posse
dicunt; nisi forte, ut illi quos praediximus aiunt,
omni corporalitate tenuiores et subtiliores ibi consistunt.   8. Quibus etiam ab aliis contra respondetur: Quae
unquam, quamvis tenuissima, aquarum vaporalitas
quae firmamento levior esset? Propterea ergo illi alii
firmamentum velut aere solidissimo fusum constare
solide ac firmiter facilius putant; atque ideo firmamentum
nominari existimant, quia tam solida quam
inania, tam levia quam gravia, quae diximus, cuncta
spatia intra se concludat, et supra se positas
aquas, qualescunque sunt, sustineat. Verum quoniam
inter tantos viros de tali et tanta re variatum est, nullius aestimationem alii praeponendam censemus,
sed ad hos lectorem utrarumque partium arbitros
mittimus.