CAPUT V.
De sole et luna.  CAPUT V.
De sole et luna.  CAPUT V. De sole et luna.   1. Quia vero in firmamento coeli licet post speciem
maris et terrae formata duo luminaria magna,
in principio Geneseos, Mosaica lex, imo 591 divina
Scriptura pronuntiat, non est indecens, si, descendens
de supernis, sermo in ordine locali creaturarum
solem et lunam statim post firmamentum
describat, ita tamen ut in conditionis ordine post
terram et mare duo haec luminaria et stellas cum
Scripturae vocibus animus ponat, quamvis omnia
elementa sine tempore facta fideli ratione fides catholica credat.   2. Sol ergo et luna duo luminaria in firmamento
coeli instituta sunt. Unum, quod est majus, ut praeesset
diei; secundum, quod est minus, constitutum est
ut praeesset nocti. Sed non eamdem sui splendoris
lucem quam cum in principio creata sunt habuerunt
nunc per omne sui ministerii tempus dierum ac noctium
decursionibus conservant.   3. Haec enim dum humanis usibus ministrare a Deo
creatore destinata sunt, cum homines inculpabiliter
vixissent, et sub Creatoris, quo conditi fuerant, lege
perseverarent, etiam sui luminis plenitudine decorata
ministrabant; cum vero homines, quibus in ministerio
sociata primitus rutilabant, propter transgressionem dejecti, paradisi beatitudinem amiserunt, ipsa
quoque luminaria, quamvis non sua culpa, sui luminis
detrimenta non sine suo dolore pertulerunt,
sicut Paulus apostolus contestatur, dicens: Quoniam
omnis creatura congemiscit, et dolet usque adhuc (Rom. VIII, 22) .   4. Sed quia per Redemptoris adventum humano
generi pristinae beatitudinis in melius restauratio
promittitur, etiam creatura suum antiquum decorem
acceptura non dubitatur. Unde propheta Isaias de
sole specialiter, et luna, illustratus spirituali famine,
inquit: Et erit in die illa, cum ceciderit turris, erit
lux lunae sicut lux solis, et lux solis erit septempliciter,
sicut lux septem dierum, cum alligaverit Dominus
vulnus populi sui, et percussuram plagae ejus sanaverit (Isai. XXX, 25 seq.) .   5. Cum factum fuerit coelum novum, et terra nova (Apoc. XXI, 1) , et non fuerint in memoria priora
quae corruptioni serviunt (Isai. LXV, 17) , et peccati
vulnus et percussuram plagae mortis in corporibus
resurrectorum Dominus sanaverit (Isai. XXX, 6) , et
superbi spiritus ex imperio quod arripuerant depositi
fuerint, tunc lux lunae in lucem solis mutabitur, et
lux solis restaurabitur in lucem septem dierum, quibus
conditus fuerat, hoc est, in septuplum suum lumen
restaurabitur. Nihil enim restauratur, nisi quod
amissum est, aut corruptum; quod igitur sol amisit,
et luna, hoc rursum accipient.   6. Ex quo apparet septimam nunc sui luminis partem
luminaria retinere, 592 quam septempliciter resument, quando per Habacuc Spiritus sanctus pro
futuris praeterita ponens, inquit: Elevabitur sol in ortu
suo, et luna stabit in ordine suo. Cessante namque mutabilitate
humani status, cui serviunt, et sui cursus
mutabilitas cessabit. Quod enim inquit, Sol in orto
suo, hoc indicat quod nunquam inclinabitur in occasu
suo; et in eo quod dicitur: Luna stabit in ordine suo, hoc insinuat quod mutationes incrementi et decrementi
sui non patietur, sed in suo ordine semper stabit.   7. Hoc autem erit, quando, ut Apostolus loquitur, ipsa creatura liberabitur a servitute corruptionis in libertatem
gloriae filiorum Dei (Rom. VIII, 21) . Cum
enim sancti pro mercede sui laboris, quo Deo servierint,
immutati fuerint, et fulserint sicut sol justitiae, cujus est sanitas perennis, tunc et ipsi corporeo
huic soli pro mercede sui ministerii, quo servituti
corruptionis subjecta est, in septuplum fulgoris rutilatio
restituetur.   8. Interim vero quotidianis sui ministerii motibus
quoties solem sequitur luna, sui incrementa luminis
auget; quoties autem solem antecedit, detrimenta sui
splendoris agit. De statu vero lunae varie putatum
est: utrum sphaera dimidia sui parte nigra, ac tenebrosa,
et dimidia parte altera lucida sit, et candida,
et sic incrementa et decrementa agantur, ut cum
paulatim pars illius lucida ostenditur, eodem modo
tunc tenebrosa occultatur, similiter quoque dum lucida
vertitur, iterum tenebrosa manifestatur.   9. An sit etiam rotunda radiis solis illuminata, quae quandocunque soli sive ante, sive post appropiat,
velut in ora radio luminis illucescat; cum autem
longius ac longius recedere videtur, majus ac majus
paulatim suum lumen a solis splendore augetur, ut
cum ad integrum aequiparato orbe facie ad faciem
soli opposita constiterit, tunc plene in se imaginem
solis habere possit.   10. De cursibus autem solis ac lunae, nec temporis,
nec istius quidem loci est disserere, quod idcirco in
hoc opusculo negligentius assequor, quoniam et ipsius
brevitas compendiosa non patitur, et in usum
pene omnibus lectoribus dierum festorum computandorum
gratia conversi sunt.   11. Haec vero lucis organa nonnulli sensibiles creaturas opinantur, 593 sed quae dicimus usitatius a catholicis
auctoribus frequentantur in his ambiguis sententiarum
aestimationibus. Intendendum est cui plus
sanctarum Scripturarum auctoritas suffragatur; etsi
hoc etiam examinandum est, quidnam multitudo catholicorum
in fidem traxit: diversae autem aestimationes,
quae tantidem a catholicis assertae sunt, et
quibus utrisque sacri canonis dicta non contra faciunt,
ad quas aequaliter currant, hae arbitris lectoribus
in ambiguo relinquendae sunt.