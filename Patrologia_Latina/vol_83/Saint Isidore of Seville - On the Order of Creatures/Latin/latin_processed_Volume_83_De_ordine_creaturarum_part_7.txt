CAPUT VI.
De spatio superiore, et paradiso coeli.  CAPUT VI.
De spatio superiore, et paradiso coeli.  CAPUT VI. De spatio superiore, et paradiso coeli.   1. Sermone de firmamento et luminaribus dicto,
sequitur inane spatium longum, quod a coeli firmamento
usque ad terram deducitur, et in duo spatia
esse divisum, a nonnullis scriptoribus explanatur,
sed superius spatium ad coelum pertinere dicitur,
inferius autem terrae fieri conjunctum non dubitatur.   2. Etenim excelsum spatium quod coelo pertinere
diximus, purissimum, ac subtilissimum, nec nubium
tumores, nec ventorum inflationes, nec pluviarum
aut imbrium humidas conspirationes, nec nivium
vel grandinum gelidas coagulationes, nec aeris mutationes,
nec tempestatum et tonitruorum fragores, sed nec ipsum aerem, qui volantium avium corpora
et ipsarum nubium spissiorem aeris ipsius molem
sufferre valuisset, et animantium diversorum vitas
aerii spiritus reciproca inflatione reficeret, atque
halitu animaret, nec ullas omnino diversorum hemisphaeriorum
perturbationes omnimodis habet.   3. Sicut Olympi montis altissima terrarum, et ob
id caeteris incognita hominibus juga conscendentibus,
comprobatur, et eorum relatione refertur, qui
aceto humectas spongias ad conservandam aerii spiritus
inflationem 594 et spirationem, ori ac naribus
circumponentes, anniversaria consuetudine
(nescio qua superstitione ducti) conscendunt; et nec
ibi ullam avem, nec nubem, nec pluviam, nec ventum
aliquem vidisse se confirmant, et consummatis sacrificiorum, quorum gratia vadunt, officiis, ibidem
quaedam signa ac notas arenis imprimentes redeunt,
quas etiam illic post annum iterum ascendentes illaesas
atque intemeratas inveniunt.   4. Ex quo perspicue demonstratur nihil ibi perturbati
aeris consistere, praesertim cum in eodem
loco nihil quod pertineat ad virorem herbarum,
aut arbustorum, reperiri aut videri queat. Sed tamen
non ipsum esse de quo superius diximus,
illud purissimum ac subtilissimum supernum spatium
putandum est, ad quod nulla terra pertinere, vel accedere potest, sed hic locus ad extrema
hujus spatii inferioris et vicina illius superioris confinia
pertinet. In quo tamen loco eorum qui carne
vestiuntur vita nequaquam potest commorari.   5. Unde perspicuum est illud superius purissimum,
tranquillissimumque spatium, de quo paulo ante
disseruimus, non carnalium habitationi, neque mortalium
rerum usibus esse praeparatum. Quapropter
plurimi catholicorum auctorum illud spatium primitus
angelis qui lapsi sunt cum suo principe asserunt
ad habitandum fuisse destinatum, eo quod desuper
coelestium angelorum neminem cecidisse arbitrantur,
sed coelestes, quandiu in angelica beatitudine fuerant,
in quo tamen per tempus non steterant.   6. Quoniam, ut Scriptura inquit, ipse diabolus ab initio mendax est (Joan. VIII, 44) , et in veritate non
stetit (I Joan. III, 8) , hunc locum habitationis sorte
putant percepisse; quem Scriptura pronuntiat paradisum
coelestem, quae sub persona principis Cyri ad
summum illum angelum apostatam ita loquitur: Perfectus decore in deliciis paradisi Dei fuisti (Ezech.
XXVIII, 13) .   7. Quemadmodum enim homines, post peccatum
suum, de terreni paradisi felicitate dejecti, in hujus
terrae maledictioni obnoxiae plagali modo habitationem
trusi sunt, ut dum in terra peccaverunt, in deterioris
terrae mansione postea sub poena delicti viverent,
ita et angelos, qui aereo, imo etiam aeris
ipsius puriore, spatio peccasse putantur, in inferiorem
et ipso aere hoc obscuriorem et turbulentiorem locum deturbatos de superni et puri aeris, suaeque
dignitatis felicissimae sede, misere et 595 infeliciter
sub exspectatione futuri examinis, in quo durius
condemnabuntur, vivere aestimant; ut dum aera corpora
habent, et in aere nunc commorantur, non
inconvenienter aestimentur etiam priorem suae beatitudinis
sedem in aere, sed puriore et subtiliore, pridem
habuisse.   8. Qui tamen locus, dum coelo firmamenti, ut praedixi,
pertinet, coeli nomine censetur, sicut Dominus
ipse perhibet, dicens: Vidi Satanam sicut fulgur de
coelo cadentem (Luc. X, 18) . Ex ipsius enim loci perspicua
ac pura beatitudine peccati sui merito dejectus, in inferioris spatii, hoc est, nebulosi ac brumosi
aeris, infelicem ac miseram habitationem destinatus
est; sicut apostolus Paulus contestatur, dicens: Non est nobis colluctatio adversus carnem et sanguinem,
sed adversus principes et potestates hujus aeris,
adversus mundi rectores tenebrarum harum (Eph. VI,
12) . Quae etiam spiritualia nequitiae in coelestibus idem
Paulus Christum in semetipso denuntiat triumphasse.   9. Dejectis ergo malignis spiritibus cum suo principe
diabolo ex illo quem praediximus limpidissimo
subcoelestium spatiorum habitaculo, et postmodum
redempto ex Adae et proprio uniuscujusque delicto
per Mediatoris adventum humano genere, eumdem
locum animarum sanctarum interim esse quieti, dum
resurrectionem exspectant futuram, id putatores opinantur: quem etiam coelestem paradisum autumant
esse nominatum, de quo Dominus latroni in cruce
confitenti responderat: Amen dico tibi, hodie mecum
eris in paradiso (Luc. XXIII, 43) .   10. Quin imo illo paradiso arboribus consito, et
lucido fonte praepollente, animae exutae corporibus
non indigent; quin imo spiritualis homo carnalem
usum corpore mortis liberatus non possidet, nec
refici terreni paradisi frugiferis arboribus necesse
habet, aeternus enim temporalibus non utitur, sed
aeterna et spiritualia contemplatur.   11. Haec non confirmantium, sed aestimantium
sensibus perstrinximus, praesertim cum et ipsam
aestimandi de talibus perspicaciam nobis ipsis non
attribuimus. Cum enim necessitas exegerit, harum omnium 596 putationum auctores in medium adducere
poterimus, quibus aut fides aut dubitatio
ascribi poterit; quorum referendo potius quam defendendo
(opiniones) laboramus, nos enim alterius
forte melioris, si adsit, assertioni, cui plus vel Scripturae
exempla, vel catholicorum consapientium
(aestimationes) suffragaverint, concordiam subire
parati sumus. Sed de superiore spatio his utcunque
explanatis, ad subsequentia festinemus.