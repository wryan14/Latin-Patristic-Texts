CAPUT VIII.
De diabolo et natura daemoniorum.  CAPUT VIII.
De diabolo et natura daemoniorum.  CAPUT VIII. De diabolo et natura daemoniorum.   1. In hac autem turbulenta ac nebulosa aeris hujus
mansione de sublimi felicitate, ut diximus, angeli repulsi
cum suo principe commorantur. Sed ille princeps Satanas et diabolus nominatur, reliqui vero spiritus
ipsius principis ministri, qui prius angeli fuerant,
nunc daemones vocantur. Quemadmodum etenim
merita, sic et nomina mutaverunt et loca; sed tamen
et nunc per Scripturas antiquo vocabulo, eo quod
isti nequitiae sunt nuntii, sicut boni spiritus sunt nuntii justitiae, saepe angeli vocantur.   2. Sicut in Evangelio scriptum legitur: Quem praeparavit
Pater meus diabolo et angelis ejus (Matth.
XXV, 41) . Et Apostolus ait: Datus est mihi stimulus
carnis meae angelus Satanae, qui me colaphizet (II Cor.
XII, 7) . Sed has etiam sedes usque in judicii tempus
sub exspectatione terribilis Domini adventus, non
sine timore ac tremore, licet infructuoso, interim
possident; sicut apostolica dicta perhibent, quibus
dicitur: Nam et daemones timent, et contremiscunt (Jac. II, 19) . Et ut manifestum sit quod sub exspectatione
temporis, in quo durius indicabuntur, vel
potius perdentur, hunc locum aeris habitant spiritus
immundi, qui in praesentia Salvatoris clamabant: Quid nobis, et tibi, Jesu fili Dei? venisti huc perdere nos ante tempus (Luc. IV, 34) ?   3. In adventu namque aeterni judicis (quando communis
sanctorum omnium oratio complenda est, dicentium: Fiat voluntas tua et in terra, 599 sicut in
coelo  ) ad tenebras exteriores servi inutiles
ejicientur, cum Dominus adversarios, sicut repulit
humo, sic expellet coelo, quibus aeterni ignis
(sicut Dominus ipse testatur) a Patre irremediabiliter
praeparata est poena (Matth. XXV, 41) .   4. Qui ideo nec remissionem, nec redemptionem
recipere merentur, quia de sublimissimo ordinis statu
ceciderunt, ac propterea nihil aliud in quod iterum,
dimisso peccato, vocarentur habuerunt, dum omnem
suam beatitudinem, in qua constituti sunt, transgressione naturalis boni, quod erant, et dominicae legis,
in qua conditi sunt, polluerunt; propter quod nec
poenitere desiderant, nec etiam, si poenituissent, veniam
recipere omnino possent.   5. Quoniam humanum genus a suo conditore redemptionem
idcirco promeruit accipere, quia de
inferiore sui ordinis gradu corruit; cum enim esset
adhuc in paradiso terreno positus, generandi officio
destinatus, ciborumque esui deputatus, immutationem
meliorem, sublimioremque, et spiritualem vitam
sine morte reciperet, si quandiu in hac conversatione
positus esset, in mandati custodia homo permaneret   6. Clementia ergo Conditoris ad illum statum ad
quem peccans adhuc non pervenerat per passionem Domini revocatur, quem, si inde cecidisset, sicut
angelus, nunquam iterum revocaret, quoniam non
ad illum gradum, vel ordinem, unde primus homo
ceciderat, sed ad alium sublimiorem, quem speravit,
restitutio fiet, dicente Domino: Erunt, sicut angeli in
coelo (Matth. XXII, 30; Marc. XII, 25) . Scilicet, quia
non sicut homines in paradiso; in illam enim mortalitatem,
quae generandae proli et ciborum esui deputata
pro tempore est, quamvis redempti, homines
redire non poterunt; sed post mortem resurgentes
spiritualibus corporibus non crescendo, non senescendo,
non moriendo, angelicae felicitatis consortes
erunt.   7. Tempus vero diabolicae transgressionis si requiritur,
ante tempus visibilium rerum diaboli peccatum fuisse originaliter deprehenditur; omnia enim quae
facta sunt simul et sine tempore facta fuisse Scriptura
docet, quae dicit: Qui vivit in aeternum, creavit omnia
simul (Eccli. XVIII, 1) . In quibus omnibus etiam infernalis
ille ignis aeternus, de quo Dominus dicit: Ite
in ignem aeternum, quem praeparavit Pater meus diabolo
et angelis ejus (Matth. XXV, 41) 600 simul
factus fuisse minime dubitatur. In eo enim quod dicit,
creavit omnia simul, nihil non factum in omnibus
creaturis reliquit.   8. Cui ergo carcer in illa creaturarum conditione
praeparatus est, illius peccatum originaliter ipsas
creaturas praecessit; nequaquam enim adhuc innocenti
poenam Dominus praeparasset, si non illius delictum praeparatam poenam praecessisset. Sed et
hoc etiam sine tempore fecit, qui damnationis ejus
poenam, qua servus fugitivus cruciaretur, effecit. 9. Iste autem angelus cum a Conditoris beatitudine
recessit, omne suae naturae bonum, quod in conditione
sua habuit, totum amisit; sed sibimetipsi malus,
Deo semper bonus perseverat, dum obedienter
dominicae jussioni, quamvis non sponte, propter potentiam
Dei tamen obtemperat. Ex omni enim naturae
bono quod habuit hoc nunc tantummodo habet,
quod Deo creatori ad cuncta obedit imperata. 9. Iste autem angelus cum a Conditoris beatitudine
recessit, omne suae naturae bonum, quod in conditione
sua habuit, totum amisit; sed sibimetipsi malus,
Deo semper bonus perseverat, dum obedienter
dominicae jussioni, quamvis non sponte, propter potentiam
Dei tamen obtemperat. Ex omni enim naturae
bono quod habuit hoc nunc tantummodo habet,
quod Deo creatori ad cuncta obedit imperata.   10. Sed hoc bonum non in diabolo et ministris
ejus bonum est, qui idcirco obediunt, quia non obedire
non possunt; sed haec eorum obedientia in Deo
bona est, cujus bonae quidem voluntati invita diaboli mala voluntas, cum bene operari praecipitur, resistere
non potest. Sed plerumque accidit ut cum Dei
bona voluntate aliquid facere imperatur, ipsius mala
voluntas in hoc eodem opere pascatur. Quemadmodum
ad decipiendum Achab, impiissimum regem,
idololatram scilicet, et prophetarum persecutorem,
cum, a Domino missus, in quo deciperet interrogaretur,
non solum se sponte paratum ad hoc opus
obtulit, sed etiam quali consilio illud efficeret indicavit,
ac respondit: Vadam, et ero spiritus mendax
in ore omnium prophetarum ejus. Et Dominus dicit:
Vade, et fac ita, et decipies Achab (II Par. XVIII, 21) .   11. Valde enim convenerat ut qui veros Domini
prophetas neci dedisset, pseudoprophetarum falsiloquio
seductus et deceptus periret. Ecce promptissime diabolus sua mala voluntate cito ad istud decipiendi
impii officium semetipsum obtulit, sed nisi a
Domino permissus fuisset, hoc facere non potuisset;
in qua re bona Dei voluntas sanctorum prophetarum
justam vindictam exercuit, sed malus minister in
interitu impii et peccatoris malam suam voluntatem
cibavit.   12. Sed nec in hominibus, nec in rebus quae hominibus
subditae sunt, aliquid absque Dei permissione
facere valet, sicut evangelica veritas perhibet,
qua refertur: Si nos ejicis, mitte nos in gregem porcorum (Matth. VIII, 31) . Sicut enim in illis hominibus a
quibus expellebatur contra Domini praeceptum 601 ultra permanere non potuit, sic et in porcos absque
ejus introire permissione non potuisse se ostendit.   13. Quod in beato Job et in rebus quas possidebat et amiserat similiter manifestatur. In quibus inimici
nequitia absque Conditoris permissione nihil egisse
probatur, sicut dicitur: Nonne vallasti eum, ac domum
ejus, omnemque substantiam ejus (Job I, 10) ?
Et cum a Domino maligni hostis potestati ejus substantia
permittitur, ita subinfertur: Ecce universa
quae habet in manu tua sunt; verumtamen in eum ne
extendas manum tuam (Job I, 12) . Et haec ita esse sentiens
Job, cum suarum rerum damna comperisset,
ita respondit: Dominus dedit, Dominus abstulit. Quomodo
voluit, Dominus fecit: sit nomen Domini benedictum (Job I, 21.)   14. Non dixit: Dominus dedit, diabolus abstulit; certissime enim absque Dei permissione in rebus aut
hominibus nihil omnino facere posse adversarium sciebat. Sed saepe, ut dixi, in eodem ministerio et ejus
adversarii prava voluntas per se pascitur, et Domini
benevolentia, aut justae vindictae, aut fructuosae probationis
dispensatione ministratur; sub qua bifaria
bonae et malae voluntatis distributione et malos per
vindictas trucidant, et bonos per tentamenta probant.   15. Ad hoc namque ipsorum, quandiu in hoc aere
adhuc libere volitant, usque ad tempus extremi judicii
poena a Domino differtur, ut pravi ex hominibus
eorum consortes et sceleris et punitionis appareant,
et boni per tribulationes eorum ab his irrogatas probati
manifesti fiant.   16. At vero improbi et impuri spiritus, vagi et subtiles,
animo passibiles sunt, et aereis corporibus induti, nunquam senescunt, et cum hominibus inimicitias
exercentes, superbia tument. Fallaces atque in
fraude callidi hominum sensus commovent, terroremque
mortalibus inferentes, inquietudinibus somniorum,
et morbis, et distortione membrorum vitam turbant,
praestigia atque oracula fingentes, regentesque
sortem, cupidinem illiciti amoris et cupiditates humanis
cordibus infundunt; et verisimilia mentientes,
in bonorum etiam angelorum habitum et lucem se
transformant. 602  17. Et quemadmodum nequitia, ita et potestatum
gradibus distant. Et sicut nunc boni spiritus,
hoc est, perfecti angeli, impassibiliter aera penetrant,
ita et hi, si non peccassent, ea quae nunc passibiliter
loca possident, subjecta sibi, si feliciter et beate viverent, haec eadem haberent.   18. Et hi etiam quando sua nomina proferunt, ex
officiis nequitiae et potestatibus vocabula sibi assumunt,
quemadmodum cum a Domino de suo nomine
in regione Gerasenorum adversarius interrogatus fuisset,
respondens, inquit: Legio mihi nomen est, quia
multi sumus (Marc. V, 9) . Unde manifestum est, non
proprii nominis, quod non habuit, sed sui gradus ac
potestatis vocabulum protulisse; et requirenti Domino,
quia aliter loqui non potuit, de semetipso quod
erat verum indicasse.