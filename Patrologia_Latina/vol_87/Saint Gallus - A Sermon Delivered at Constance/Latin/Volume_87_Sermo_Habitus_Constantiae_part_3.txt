ALIA NOTITIA IN S. GALLUM.
(Galland. Bibl. Patr. tom. XII.)
 1. Ex gestis S. Galli abbatis quae litteris commendavit
Walafridus Strabus , intelligimus eum circa
saeculi VI medium in Hibernia natum, sancti Columbani
disciplinae fuisse a parentibus traditum; quo
ductore pietate ac litteris, praesertim divinis, sedulo
excultum, monasticum institutum in Banchorensi coenobio
fuisse deinceps amplexum. Magistri sui assectator
assiduus, in Britanniam, Galliam et Alemanniam
contendit; eique in Italiam quoque pergenti
comitem sese adjunxisset, sed gravi febre correptus
apud Alemannos remansit; ubi sanitati restitutus,
construendae dedit operam cellae, quae postmodum
celeberrimum sui nominis monasterium evasit. Interea
ibi degens cum duodenis monachis quibus mansiunculas
circa oratorium a se constructum disposuerat,
 sanctum Columbanum in monasterio Bobiensi
supremum diem clausisse, etsi longius abesset, divinitus
intellexit: qui, morti proximus, baculum suum
cum epistola in paternae benevolentiae pignus ad
ipsum legasse perhibetur. Haec aliaque plura de
S. Gallo Walafridus modo laudatus. Postquam vero
aetatis nonaginta quinque annos vir beatus explesset,
demum circa annum 645 aut sequentem, XVII Kal.
Novembris, ex hac vita discessit, ut calculis exactius
subductis ostendit cl. Mabillonius .
II. Porro ex scriptis S. Galli abbatis unus exstat
sermo Constantiae dictus in templo sancti Stephani,
quo die Constantiae antistes consecratus est Joannes;
quem quidem sermonem ex ms. Codice bibliothecae
Sangallensis primus evulgavit Canisius . De quo
 haec Walafridus : Praemissis ex more divinae
libationis initiis, post lectionem Evangelii rogaverunt
venerabilem Gallum ut multitudini quae aderat
verbi officio sacrae instructionis pabulum ministraret.
Qui, assumpto Joanne episcopo, gradum ascendit,
eo videlicet pacto, ut ipse quidem aedificationis instrumenta
colligeret, episcopus vero ad utilitatem barbarorum
bene prolata interpretando transfunderet.
Coepit ergo verbum facere de initio creaturarum,
et Adae peccatum pro quo depulsus est de paradiso
commemorare. Transiens inde ad diluvium, patriarcharum
consequenter tempora perstrinxit et actus.
Egressus quoque filiorum Israel de Aegypto, et transitum
per mare Rubrum, legisque lationem per Moysen,
et coelestis alimenti miracula replicavit. Regum
 deinde successiones et tempora prophetarum breviter
attingens, adventus Dominici tempus retexuit.
Baptismum etiam Salvatoris et mirabilium ejus gloriam
commemorans, crucis ignominiam cum impiis
insectationum generibus veraci relatione subjunxit.
Haec audientes ecclesiae pastores, cum populi multitudine
lacrymas fuderunt uberrimas; et ad invicem
dixerunt: Vere Spiritus sanctus locutus est hodie
per os viri istius. Ille vero praedicationem perduxit
usque ad resurrectionem Christi, et in commemoratione
generalis judicii terminavit. Omnes
ergo qui aderant, alacri mentis exsultatione repleti,
benedicebant Dominum, et ad sua cum gaudio remeabant.
Hactenus Walafridus, egregii hujus sermonis
summaria capita recensens. Estque sane hujusmodi
 opusculum praeclarum et eximium ecclesiasticae
antiquitatis monumentum, ut jure censent eruditi
Gallicae Historiae litterariae scriptores .
III. In aliam tamen sententiam de hujusce sermonis
pretio abiit Basnagius, qui nonnulla in eo castiganda
existimavit. Ex iis vero quae huic censori haud probantur,
unum ducimus animadvertendum: reliqua
enim nihil moramur, cum in illis sive nodum in
scirpo quaerat, sive partium studio abreptum se praebeat.
Locus autem in primis Basnagio notatus sic se
habet : Duodecimo aetatis anno (Christus) cum
in templo parentibus remaneret ignaris, . . . . et ibi
eum post triduum in medio doctorum sapientissime
se agentem reperissent, interrogante matre cur eam
dolentem reliquisset, respondit: In his quae Patris
 mei sunt, oportet me esse; utique insinuans templum
non minus ad se quam ad Deum Patrem pertinere.
Haec sanctus Gallus, optimus sane interpres. Quid
 ad haec Basnagius? De templo, inquit , intelligit
sanctus Gallus, quae de rebus a Patre sibi mandatis
praedicabat Christus; indeque concludit, ficulneo
prorsus argumento, templum ad Christum aeque ac
Patrem pertinere. Sic vir κριτικώτατος. Inepte enimvero.
Vulgus quidem interpretum   huncce locum, in his quae Patris, sic
accipit ut subintelligat negotia, scilicet in Patris negotiis.
Verum etiamsi haec locutio esse in negotiis alicujus
non mala sit, nusquam tamen legitur esse in
his, pro in negotiis. Contra vero innumeris exemplis
evincere possumus illud, ἐν τοῖς τοῦ πατρὸς, in his
quae Patris sunt, significare paternam domum; sicut
herilem, ἐν τοῖς τοῦ δεσπότου, in his quae domini sunt.
ἐν τοῖς Αμὰν, in domo Aman, ut hanc locutionem interpretatur
 vulgatus interpres Esther VII, 9, et Syrachides
XLII, 10, ἐν τοῖς πατρικοῖς αὐτης, in paternis
ejus, subintellige aedibus. Sic ἐν τοῖς τοῦ Διὸς, apud
Josephum contra Apionem: in his quae Jovis sunt,
id est, in templo Jovis. Templum appellabatur domus
Dei. Ita ipse Jesus illud appellat (Joan. II, 16). Itaque
responsio Domini conveniebat querelis matris: Cur
alibi me quaerebatis quam ubi me esse decebat, nimirum
in templo, domo Patris mei? alibi enim non
quaerendus puer quam in domo paterna. Quadrabat,
inquam, responsio Christi verbis Mariae, ut eleganter
notat Theophylactus: cum enim illa Joseph nominasset
patrem; ille dixit: Non hic verus pater meus
est, alioqui in domo ejus mansissem: sed Deus est
Pater meus, et propterea in domo illius sum; hoc
 est, in templo illius. Hactenus V. C. Neque aliter
alii eruditissimi viri, Polus nimirum , Blackwallus
, Bosius , Ottius , Wolfius  et Glassius
, ut alios praetereamus: quorum unum saltem
si consulere Basnagius duxisset, non utique ficuliteo
prorsus, ut equidem puto, sed valde apposito argumento
conclusisse sanctum Gallum pronuntiasset,
ex verbis illius, in his quae Patris mei sunt, templum
ad Christum aeque ac Patrem pertinere.
Quod superest, advertendum cum viris doctis superius
laudatis , epistolam ex Canisio desumptam
 inscriptamque Desiderio episcopo Cadurcensi,
quam post Usserium  Caveus  et Fabricius 
tribuunt S. Gallo de quo hic sermo, alium S. Gallum
agnoscere auctorem, episcopum nempe Claromontensem
 hujus nominis II de quo auctores Galliae Christianae
consulendi 
