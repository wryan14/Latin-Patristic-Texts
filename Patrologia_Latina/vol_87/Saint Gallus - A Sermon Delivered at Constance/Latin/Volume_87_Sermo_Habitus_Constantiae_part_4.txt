SANCTI GALLI,
ABBATIS ET CONFESSORIS,
SERMO HABITUS CONSTANTIAE.
(Galland., Bibl. Patr. tom. XII.)(G,S)* 
 Sempiternus et inaestimabilis Deus, cum coaeterna
sibi sapientia, hoc est, Filio sempiterno, et charitate
sibi et Filio suo consempiterna, id est, Spiritu sancto,
absque ulla inchoationis vel temporis mutabilitate,
vel locorum vel ministeriorum indigentia, semper
in semetipso beata et immortali majestate subsistens.
Nequaquam tamen sine congruo sibi  servitiorum
obsequio solitarius mansisse putandus est,
cum manifestissime dicat Apostolus: Elegit nos in
Christo ante constitutionem mundi (Ephes. I, 4); praedestinatione
scilicet aeterna, non creatione temporaria,
sed vocatione gratuita, vel indebita gratia.
Sed qui semper omnia futura in sua bonitate, et
maxime sanctorum angelorum, et hominum societatem,
praesentialiter contuendo quasi facta disponit;
 aliquando etiam praescitam et praedestinatam immobili
consilio creaturam, ad se laudandum, et ex
se, et in se, et per se beate vivendum omnipotentissimo
dignatus est opificio creare de nihilo, et super
coelestia quidem beatis spiritibus habitaculum
fecit, terram vero futuris hominibus praeparavit.
Quorum creationis causam nosse nos convenit, fratres
Christianissimi, ne, viles vos et abjectos arbitrantes,
pecudum conversatione dignitatem vestram
nullificetis.
II. Deus summe bonus, benevolentia plenus, invidiae
carens, malitiae nescius, spiritus angelicos
exemplo sui rationabiles creare disposuit, ut ipsum
Dominum suae cognoscentes originis auctorem, dilectionis
ejus pinguedine refecti, in ipso delectarentur
 esse beati. Sed cum de illis aliqui, nondum de
ejus dulcedine degustata, seipsos sibi esse principium
et caput, vitamque et suavitatem, cursu temerario
et stultissimo persuadere sibi praesumerent:
intus inanes et vacui, superbiaeque pondere praegravati,
de tranquillissimo coelorum habitaculo in
hujus aeris tempestuosam turbulentiam, usque in
diem generalis et sempiterni judicii, repentino sunt
casu detrusi. Sed immutabilis benignissimi Creatoris
voluntas praefinitum beatissimi coetus numerum
supplere disponens, humanum genus in eorum
locum substituit. Quos homines ratione praeditos,
praeceptis instructos, minis coercitos, proprio dereliquit
arbitrio, ut imitatione Dei prava et iniqua
contemnerent, ac recta et aequa retinere curarent.
 Impius autem homicida Satanas, qui nec sibimet
 ipsi pepercit, tantum a Deo terrigenis honorem
collatum perdolens, casum quo ipse superbus periit
incautis et fallaciae nesciis invidus persuasit; ut videlicet
non creatorem sempiternum pro Deo venerari,
sed creaturam temporalem, hoc est, seipsos
sibi pro diis habere delectatione mortifera consentirent.
Quod maximum et immanissimum peccatum
tanta flagitia et facinora vel etiam crimina sunt
subsecuta, ut justitia divina mundum quem omnimodo
decoravit ornatu, cum humano genere quod
eidem regendo praefecit, aquis diluvii delere decreverit.
Et faceret, nisi multam malitiam nostram
ejus immensa bonitas superaret.
III. Ergo nec tanta scelera inulta dereliquit, nec
tamen creaturam bene conditam penitus consumpsit.
 Ex omnibus hominibus, uno delecto justo, per cujus
providentiam, imo suam admonitionem, talis
quaedam arca construeretur, in qua ipse cum domo
sua et reliqua creatura ad resuscitandum semen
competente, in supremis licet periculis se quasi defuncti
mundi superstitem remanere miraretur. Cumque
post totius anni paene circulum praesago nomine
Noe nuncupatum, quasi consolatorem tantae, licet
justissimae vindictae, de claustri illius ergastulo
creator miseratus eduxisset, et ipsum cum prole
sua, et seminarium cunctae creaturae nova benedictione
ditavit. Jamque renascentibus filiis Adam,
revixit et superbia dudum in radice damnata, adeo
ut lutei mortales luteo et bitumine turrim construere
molirentur, de cujus cacumine sidereum et immortale
 habitaculum, Deo possessore invito, possent
invadere. Cujus tam invicti (ut stolidis videbatur)
machinamenti conspirationem tam facile omnipotentissima
sapientia dissipavit, ut linguis omnium
confusione diversissima, vel similitudine dissimillima
disparatis, nullus consanguinei vel fratris sui
linguam intelligere posset. Et idcirco universi per
regiones et loca varia disjecti, ut terris et loquela
divisi, ita et religione vel potius furore dispersi; et
alii quidem coelestem naturam hominum ministeriis,
Deo auctore provisam, divino cultu et servitute
venerati sunt: alii vero mortuis hominibus simulacra
facientes, malignos spiritus affidentes eis quasi
tutores et fautores animae vel corporis vivorum,
 licet juste mortalium, dementes colere coeperunt.
Sed adhuc indefessa pietas immortalis et verae deitatis
 creaturam benigne conditam, non usquequaque
sua miseratione privatam dispulit, sed de medio
idololatriae deditarum gentium Abraham patrem futurorum
fidelium, ad se verum et vivum Deum
cognoscendum de coelo vocavit.
IV. Qui incomparabili plenus obedientia, divino
parens imperio, exiit de terra et cognatione sua,
nesciens adhuc quo ire deberet, dummodo Dei jussionem
expleret. Qua de re hujuscemodi desuper
accepit oraculum, quod et terram peregrinationis
suae in possessionem esset accepturus: quod factum
est in Judaeis de carne ejus, mortali propagine descendentibus:
et quod in semine ipsius benedicerentur
omnes gentes. Quod in nobis ipsis per Christum,
ex ejus semine secundum carnem procreatum
 per Virginem, completum esse gaudemus. Hujus
igitur fidei in praeputio comprobatae quasi quoddam
signaculum eidem patri Abraham circumcisionis
imposuit signum. Quo tam diu gentem de ejus femore
propagatam oportuit insigniri, donec ille veniret
qui omnes in se credentes ab omni peccato et
circumcisionis injuria, sua passione redimeret. Cum
autem populus de illo non modicus exortus, causa
famis de terra Chanaan quam incolebant, terram
ingrederentur Aegypti, quo Deus unum de  prone
potibus ejus, causa multorum salutis, direxit; per
cujus providentiam mundus pene totus alimentorum
penuria periclitatus aliquatenus conservaretur; et
juxta ritum gentis illius milleformia coepissent monstra
venerari, durissimis etiam operibus premerentur
 ab Aegyptiis: recordatus Deus fidei probitatisque
patrum, direxit ad eos servum suum Moysen,
qui, per multa signa et plagas intolerabiles domitis
Aegyptiis, Dei populum ad terram patriarchae Abraham
dudum promissam, coelesti ducatu directus
introduceret. Cumque de terra illa progressi inter
oram Rubri maris et vastissimam solitudinem fessi
consedissent, rex Aegyptiorum, damno servitutis
amissae stimulatus, congregato exercitu junctisque
curribus, eos ita quasi pisces in gurgustio conclusit.
Quibus ad Deum verum levantibus vocem, aquae
maris huc atque illuc divisae, iter siccum viantibus
praebuerunt. Quod cernentes cultores simiarum et
caniformis Anubis, Neptunum jam supervacue placandum
sibi putabant, sic undis in partes divisis.
 Omnes igitur sequentes vestigia commeantium,  extremo
suorum barathrum ingressi, novissimoque
plebis Dei ad naturale littus transgressi, ita sunt
montibus aquarum involuti, ut nullus remaneret
qui factum domi residentibus referre potuisset.
V. Cum autem expensae quas de Aegypto secum
tulerant Hebraeis defecissent (quod nomen populo
 Dei idcirco impositum est, quia transierant de
gente in gentem, et de regno ad populum alterum),
dedit eis Deus panem vel carnes de coelo, aquam
vero vel amaram dulcoravit, vel non habitam de
petra produxit, et  sic eos per desertum quadraginta
annos ad terram promissionis circumduxit,
donec desuescerent idololatriam de qua erant educti,
et quam ubicunque venirent erant inventuri, a
qua sicut et de caeteris malis, de coelis illos cavere
monuit, et ad se cognoscendum, vel alia bona et
justa sectanda diligenter instructos, tandem in terram,
pollicitationis suae memor, miseratus introduxit.
Et ut pridem Rubrum mare, ita modo Jordanem
fluvium navigabilem siccis pedibus transmeare
praecepit et fecit. Dumque adhuc qui haec mirabilia
 viderunt superstites in carne vixerunt, notitia et
cultus verae Deitatis et divinae veritatis incontaminata
perseveravit. Illis vero ad patres suos repositis,
filii de carne ipsorum propagati, non fidei bonum
imitati, sed circumpositarum gentium simulacra
colendo, sunt in praecipitium idololatriae devoluti.
Pro quo scelere dati sunt in manus inimicorum
suorum, circumcirca vel longe positorum. Et cum
aliquando pressi justissime, per preces ad Deum
patrum suorum fuissent reversi, suscitavit illis aliquem
de fratribus eorum, qui eis et salvator contra
hostes, et ad concordiam invicem retinendam judex
idoneus existeret. Cumque multo tempore influctuarent,
id est, ut cum aliquando illis prosperitas arrideret,
ad venerationes idolorum defluerent: cum
 vero tempestas persecutionum immineret, ad Deum
verum, ad tutissimum portum omni adnisu redire
conarentur.
VI. Tandem dedit illis regem, nomine David, qui
et a finitimarum gentium incursionibus defenderet,
et timorem Dei, cujus ipse plenissimus erat, et juxta
nomen suum, Manu fortis, continuis retineret habenis.
Post cujus mortem, cum propter peccatum
filiorum ejus, non amplius de duodecim tribubus
filiorum Israel (quod nomen patri eorum, et ipsis
idcirco impositum est, quia visione sua Deus eumdem
dignaretur) quam duae tantum, Benjamin scilicet et
Juda, a qua et Judaei sunt appellati, posteris David
cum paucis sacerdotibus et levitis adhaererent (quo
nomine omnes divino ministerio mancipandi), reliquae
 vero decem, vel potius undecim tribus per
regem una subversorem suum Hieroboam nuncupatum,
et pessimam ipsius progeniem ad immunditiam
 idololatriae foeditatis a gloria sua, Deo scilicet
sempiterno immanissima dementia recesserunt. Qui
et tradidit eos in manus inimicorum suorum, quibus
subjecti, idola sunt etiam qui nollent adorare compulsi.
 Sed et fidelissimi David propagatio ad infidelitatis
malum non post multum temporis aberravit;
adeo ut et ipsi reges et sacerdotes, neglecto
unius veri Dei cultu, Saturnos, Junones, turpissimumque
Priapum, in ipsa Hierusalem, quam civitatem
cum templo in sanctificationem sibi delegit,
acti furore venerarentur. Propter quod competenti
satis talione impie derelictus ab eis, juste dereliquit
eos Deus in potestatem paganorum, ut impleretur
quod eis antea comminabatur: Sicut servistis diis
alienis in terra vestra, sic servietis diis alienis in terra
non vestra, qui non dabunt vobis requiem (Jerem. V,
19; XVI, 13).
VII. Sed et tunc non oblitus fidei Abraham et
David, aliquos ex iis, pro reliquiis, in terra sua retinuit,
 templumque suum in Hierusalem ad tempus
aliquantulum conservavit, donec, peccatis eorum
crebrescentibus, etiam ipsum cum civibus et civitate
mereretur incendi. Sed neque tunc eos usquequaque
divina deseruit clementia; quin imo de favillis
et ruinis urbis eversae quosdam reservavit,
quibus aptissime propheticum illud conveniret:
Facti estis quasi torris de incendio raptus, et nec sic
redistis ad me, dicit Dominus (Amos IV, 11). Quod
quidem in eis quos in terra sua residere fecit, completum
cognovimus, ut peccata peccatis addentes
et se mutua caede vastantes, ultima necessitate, ut
sibi videbatur, compulsi in Aegyptum quasi reservandi,
contra vetitum divini oraculi, vere trucidandi
confugissent. Qui vero a rege qui superbiam
 eorum Dei voluntate domuerat, in captivitatem
longinquam fuissent abducti, ibi ad Deum Patrum
suorum ex toto corde conversi, ita tribulationis igne
decocti sunt, ut nec igne materiali ab ipsius possent
amore divelli.
VIII. Tandem ergo misericors et miserator Dominus,
tam graves eorum labores miseratus, regum
adeo animos qui eosdem in captivitate tenuerunt, ad
indulgentiam et relaxationem voluntariam illorum
permutavit, ut de publicis reditibus et aerariis plurima
impendi praeciperent, in adminiculum ad terram
suam revertendi, et templum Dei in ea demum
restaurandi. Sed heu! proh dolor! cum legem Dei
vel caeremonias, in quantum a finitimis, imo a commixtitiis
hostibus impediri non poterant, sedulo curassent
 observare; quod nullus unquam vel excogitare
potuisset, repentino casu rex nefandissimus
Graecorum, utputa, praevius et praeco  malissimi
Antichristi, eos ita oppressit, ut non nisi manu coelestis
Imperatoris se ullo modo ulterius crederent
allevari. Qui et tanto miraculo ab immanissimorum,
diversissimorum atque innumerabilium adversariorum
eos impetu liberavit, ut paucissimi de Judaeis,
plurimis eorum interfectis, reliquis qui manere poterant
non parum incuterent ubicunque terroris.
At cum illi qui talibus flagellis eruditi Dominum patrum
suorum metuere nossent, diversis casibus absumpti,
morte sua mundum reliquissent orbatum,
 et propter peccata in saeculo remanentium primum
viles personae de successoribus eorum populo Dei
praeficerentur, postea vero et ipsi alienigenis miscerentur,
vel potius servitutis ejus jugo subjicerentur,
necessarium erat ut ipsa divina Sapientia per quam
cuncta sunt facta, reficiendo generi humano per se
ipsam consulere dignaretur.
IX. Sed quia in sua incomprehensibili majestate
natura illa divina ab infirmis et mortalibus comprehendi
non poterat, mira pietatis dispensatione procuravit,
ut nostrae infirmitati mortali, manente tamen
incommutabilitatis suae potentia conformata, de
incorruptae Virginis utero nasceretur, et consueto
nobis more usque ad juveniles annos aetate et incrementis,
gratia vero et sapientia singulari perveniret.
 Nec tamen cum carne sua deitas illius esset obumbrata,
per totum potuit humanis mentibus abscondi,
his duntaxat qui eum cognitum suscipere voluissent.
Quando et in hora nativitatis illius angelus Domini
cum magna claritate pastoribus gentis ipsius apparuit,
et ortum ejus omnibus gentibus profuturum
nuntiavit; in quae verba eidem angelo multitudo coelestis
militiae occinuit. Sed et ipsa hora in remotioribus
Orientis partibus, sapientissimis et astrorum
gnaris hominibus nova stella inopinato apparens,
eos ad ortum novi regis attraxit. Nec non et quadragesimo
nativitatis ejus die, cum eum ad templum
Dei, pro solemni ejus gentis consuetudine, mater
Virgo praesentandum deferret, ibidem a sanctis hominibus
mundi Salvator est agnitus, et ab eis caeteris
 fidelibus nuntiatus.
X. Duodecimo quoque aetatis anno, cum in eodem
templo parentibus remaneret ignaris, videlicet aestimantibus
inter cognatos et notos eum secessisse de
urbe, sed eo non invento, regrederentur ad templum,
et ibi eum post triduum in medio doctorum sapientissime
se agentem reperissent, interrogante matre
cur eam dolentem reliquisset, respondit: In his quae
Patris mei sunt, oportet me esse (Luc. XI, 49): utique
insinuans templum non minus ad se quam ad Deum
Patrem pertinere. Trigesimo vero ex quo inter homines
conversari coepit anno, ad baptisma servuli
sui properavit, ut ex eo scilicet sequacibus suis
exemplum tribueret, ne quis ab inferiori persona
baptizari contemneret, quando ipsum Dominum et
 Deum suum famuli sui manibus baptizatum meminisset.
Sed quia non aliqua sui necessitate, sed humilitatis
propagandae gratia voluisset in aqua lavari,
ecce Deus Pater cum voce de coelo delata contestatus
est, dicens: Hic est filius meus dilectus, in quo
mihi complacitum est: ipsum audite (Matth. III, 17;
XVII, 5). Et Spiritus sanctus, cujus jam et opere conceptus
est, ad declarandam sanctitatis ejus innocentiam,
in columbae super eum specie descendit.
XI. Ita ergo Christus homo glorificatus et confortatus
ad praelium cum diabolo conferendum, quadraginta
dierum jejunium exacturus, abiit in desertum.
Quibus expletis, callidissimus adversarius, ex
 aliquibus, ut creditur, humani corporis gestibus aut
habitu, illum esurire persentiscens, et idcirco hominem
eum tantum esse reputans, sed propter vitam
innocenter actam super homines formidans; hac
arte illum aggreditur, ut si quidem esuriem suam
pane de lapide facto, ut ipse suadebat, consolari
potuisset, divina in eo potentia deprehensa, ab ejus
injuriis et insectationibus quievisset: si in tanta necessitate
nec se ipsum recreare quivisset, puro tamen
homine comprobato, non minus eum sibi quam caeteros
mortalium obnoxium consideraret. Sed admirabilis
magister pietatis ita versutias ejus elusit, ut,
nec in panes lapidibus permutatis, divinitatis in eo
deprehenderet insignia, nec impossibilitate confessa,
ad nostra animaretur infirma, dicens quod vita rationalis
 animae non tantum in materiali consistat alimento,
sed in omni verbo quod procedit de ore Dei
(Matth. IV, 4).
XII. In hoc ergo conflictu certior factus quam
ante fuerat, diabolus per ostentationem inanis gloriae
qua plurimum delectari mortalium mentes agnoverat,
divinitatem Christi se explorare posse putabat:
assumpto eo et super fastigia celsissimi templi
posito, suasoque ut inde, si Filius Dei esset, se praecipitem
daret, et non laederetur. Ad quem bellator
invictus hujusmodi temperavit eloquium, ut nec Filium
Dei se negaret, nec diaboli suasionibus consentiendum
esse doceret, dicens: quia sanae mentis
non esset ut quisquam Dominum et Deum suum tentare
praesumeret. Igitur et in hoc elisus certamine
 inimicus, per avaritiam qua mundum se peremisse
gaudebat, et Christum sibi subjugare non diffidens,
ostendit ei omnia regna mundi, et gloriam eorum,
eo pacto ut si pro his accipiendis ipsum prostratus
adoraret, talibus ab eo donatus abiret. Quam immanissimam
blasphemiam magister humilitatis exhorrescens,
turbida indignatione monstrum nefandissimum
a se repulit, dicens: religiosi cordis esse,
Dominum Deum adorare, et illi soli servire. Cujus vi
fulminis attonitus adversarius, et ab eo recessit usque
ad tempus (Luc. IV, 13). Victoriosissimum vero Regis
nostri triumphum admirantes angeli, debitis eum
venerati sunt obsequiis.
XIII. His ergo ita peractis, Christus Dominus ad
homines regressus, secundum Scripturam, operatus
 est salutem in medio terrae (Psal. LXXIII, 12): caecis
visum restituens, surdis auditum, mutis loquelam,
leprosis emundationem; mancis opificia, daemoniacis
mentem, paralyticis vigorem, claudis gressum,
et mille sine nomine morbis omnimodam impertiens
medelam. Quin et sequentium quatuor millia de septem
panibus et paucissimis piscibus saturavit; aliquando
vero de quinque panibus et duobus piscibus
ita quinque millia virorum, excepta mulierum et
parvulorum immensa numerositate, replevit, ut de
fragmentis reliquiarum, quae de his pauculis rebus
inter manus et dentes convivantium succreverant
 duodecim corbes ad testimonium tanti miraculi farcirentur.
Mare quoque siccis pedibus ambulavit, et
fetentes mortuos de sepulcro suscitavit, et ad convivium
vocatus, aquas in vina mutavit. Et super haec
omnia, Pater de coelo, quondam, discipulis audientibus,
interdum vero turbis infinitis astantibus pariter
et auscultantibus, eum Filium suum commendavit,
et se illum jam clarificasse et adhuc clarificaturum
promisit.
XIV. De doctrina vero ejus quis aliquid digne
commemoret? cum et discipulis suis talia mandata
proponeret quae vix aut nequaquam humana possibilitas,
nisi vi valida Dei ipsius adjuta vel attracta,
posset exsequi, et omni sexui vel conditioni tam levia
et ita salubria ipsa monita intimare curaret, ut
 nullus omnino, nisi multum ignarus et per omnia divina
gratia vel protectione indignus, a regno Dei debeat
excludi. Denique ipsis apostolis et eorum sequacibus
ita bonum virginitatis arripiendum persuasit,
ut hoc scirent non humanae industriae, sed muneris
esse divini. Abrenuntiationem quoque omnium facultatum
et affectionum sic eisdem aggrediendam intimavit,
ut se cognoscerent et in hoc saeculo  multo
plura quam reliquerant accepturos, et in futuro vitam
aeternam possessuros, et in die magni judicii cum
ipso judices esse venturos. Caeteros autem fideles
docuit, ut humilitate, mansuetudine, pace, misericordia,
justitia vel patientia  deos suos, et sibi regnum
Dei, persecutiones etiam improborum, si ita
necessitas incumberet, sustinendo acquirere non lassarentur.
 In commune autem cunctis praeceptum dedit,
ne fratribus irati conviciorum maledicta in eos
jacularentur, vel his occasionibus non amputatis, ad
homicidia laberentur. Et ne quis uxorem proximi sui
impuro contueretur oculo, et idcirco maculari posset
adulterio; et ne temere jurare praesumeret, ne
forte perjuraret; nec quisquam obstinate adversario
suo resisteret, et inde non solum animae, sed et corporis
periculum incurreret.
XV. Porro autem perfectioris vitae cupidis, et
regnum coelorum avidis, ita nuditatem et contemptum
terrenorum indixit, ut tamen nequaquam haec sibi
defutura confiderent; cum caeteros Christianos his
abundantes ita ad illorum accenderet obsequium, ut
quicunque illorum haec suis pauperibus ministraret,
 ipsi Christo et Deo Patri se impendere non dubitaret.
Fictos autem Dei cultores, et de generis nobilitate
gloriantes, hypocritas et genimina viperarum
nuncupavit. Ipsos quoque sacerdotes, qui pietatem
nomine praetendebant, et malitiam in corde contegebant,
caecitatis notavit, et caecorum duces redarguit,
et multum convenienti comparatione sepulcris
dealbatis assimiles devicit, qui a foris quidem apparent
hominibus pulchra, intus vero plena sunt omni
spurcitia. Nec non et Pharisaeos qui sibi justi videbantur,
et aspernantes caeteros, poenitentiam peccatorum
recipere noluerunt, ita confutavit, ut se ipsum
 diceret ideo venisse, non ut justos, sed peccatores et
perditos inquireret et salvos faceret. Et se esse verum
Dei Filium, non solum attestatione signorum
et incomparabili sapientia manifestavit, sed etiam
propheticis litteris ac invictissimis allegationibus
approbavit: sed increduli Judaei quoties in sanctis
suis Deum contemnere non timuerunt, nec ab unico
Filio ejus malitiae suae machinamenta continuerunt,
injuriis eum lacessentes et maledictis, insuper et lapidibus
eum insectantes. Cum ergo incorrigibiles eos
pervideret, cum discipulis suis secedens ab eis
seorsum, ruinam miserorum jam jamque incumbere,
sed et mundi totius finem non longe post futurum
renuntiavit: et se pro salute generis humani cito
crucis patibulum subiturum, et die tertia se resurrecturum
 esse prophetavit.
XVI. Interea gens impia unum de discipulis jam
dudum avaritiae morbo corruptum, promissa pecunia,
ad proditionem magistri et Domini sui protrahere
curaverat: dum ille diabolo plenus, et jam
ultro inimicis eum tradere paratus esset. Captata
igitur opportunitate quando sine turbis quae illum
frequentissime sequi solebant, ita ab adversariis capi,
ligari, trahique potuisset, ut evadendi vel defendendi
facultas ei, sicut illis videbatur, non esset;
post orationem quam valde prolixam pro salute
nostra Deo Patri profudit, obviam persecutoribus
suis processit, et quem quaererent interrogavit. Qui
cum se Jesum (quod nomen ejus erat propitium
Leg. proprium) quaerere dixissent, et ille se esse
 responderet, iterum atque iterum retroacti abierunt,
et ceciderunt in terram. Sed qui ad hoc venerat, ut
passione sua nos ab aeterna damnatione liberaret,
tandem aliquando, majestatis suae potentia ad tempus
abscondita, in potestatem furentium se sponte
permisit, ut indebita morte sua nos ab omnibus debitis
peccatis absolveret. Captum ergo et ligatum
impii ministri ad tribunal Pilati praesidis perduxerunt,
quod gentem illorum subverteret, et tributa
Caesari dare prohiberet, et Christum regem se esse
diceret; et idcirco judex ipse, si amicus Caesaris
esse voluisset, talem vivere in sui condemnationem
capitis permittere non deberet. Tum ille, necessitate
compulsus, dedit illum militibus suis ad illudendum.
Qui irrisoria veste, veluti qui regium sibi nomen
 usurpare praesumeret, induens (Forte, induentes),
et corona spinea pro diademate coronatum, quin et
arundine pro sceptro imperiali dexteram completum,
sputis in faciem illius projectis, et colaphis
alapisque creberrimis, ferulisque caedentibus eum
injuriantes, et regis nomine salutantes; insuper et
singulorum nomina prodere velatum postulantes:
quasi vile mancipium (ut interim Dei Filium taceam)
maximum prophetam, et tantorum effectorem signorum,
sapientissimumque virum turpissime tractare
studuerunt; et ita illusum, imo castigatum, et ut
apertius quidem dicam, mortificatum praefecto suo
iterato illum praesentaverunt.
XVII. Judaei vero necdum tantis ejus injuriis saturati,
 petiverunt praesidem, ut eum crucifigi praeciperet.
Quod cum ille saepius abnueret, dicens: In
eo se nihil dignum morte invenire (Luc. XXIII); tunc
impia gens et cuntis abominanda, tali maledicto se
damnavit, ut imprecarentur sanguinem ejus venire
super se et super filios suos (Matth. XXVII, 25); adjicientes
quia ipsi legem haberent, et ille secundum
legem deberet mori qui se Dei Filium praesumptuose
faceret: sed ne verbo quidem simplici diceret, nisi
eo modo ut ipsi ex operibus quae in nomine Patris
sui faciebat metirentur, aut conjectarent, utrum
tantorum mirabilium operator Filius Dei dici et credi
merito deberet. His igitur praeses tremefactus, et
maxime propter illud constrictus, quod quasi maximum
et intolerabile sibi metuebat objectum: Si
 hunc dimittis, non es amicus Caesaris (Joan. XIX, 12),
adjudicavit fieri petitionem eorum (Luc. XXIII, 24).
XVIII. Tunc imposuerunt ei crucem quam ad locum
usque portaret; sed tamen quasi honorantes et
compatientes ei quem tam indigna morte perimere
satagerunt, coegerunt quemdam alienigenam crucem
ferre post illum. Et cum venisset ad locum qui
Calvariae dicebatur, pro eo quod ibidem ad mortem
condemnati truncari solebant, Christum Dominum
crucifigentes; ut ex hoc turpissima mors redderetur
infamior, latrones unum a dextris, alterum suspenderunt
a sinistris, et his verbis irridere gaudebant:
Alios salvos fecit, se ipsum non potest salvum facere
(Matth. XXVII, 42). Unus etiam de latronibus, simili
 bacchatus insania, dixit ad illum: Si tu es Filius
Dei, salvum fac te ipsum et nos (Luc. XXIII, 39). Alter
vero, cujus Deus illuminare dignatus est mentem ad
cognoscendam veritatem praesentem, increpabat socium,
et obsecravit Dominum pendentem, ut suimet
in regno suo meminisse dignaretur. Cujus credulam
mentem et os confitens Christus approbans, eodem
die secum in paradiso illum spopondit adfuturum.
Dum haec Creator a creatura quam rationabilem
condidit, pertulisset, irrationabilia et insensibilia
majestatis ejus nutu conterrita, defectum sui mortalibus
minabantur: cum et sol in tenebras sit conversus,
et terra mota, et petrae scissae, et monumenta
aperta, et rerum natura turbata, quae injuriam
Dei ferre non sustinebat. Post haec vero cum
 omnia reliqua quae fieri oportuerat essent impleta,
ut consummaretur Scriptura quod aceto potandus
esset, sitire se dixit, et cum accepisset acetum, et
suum spiritum in manus Patris commendasset, dixit:
Consummatum est, et sic inclinato capite tradidit spiritum
(Joan. XIX, 30). Et honorifice sepultus ab
amicis, cautissime servabatur a custodibus, metuentibus
videlicet ne die tertia, sicut ante praedixit, resurgere
potuisset.
XIX. Sed angelus e coelo veniens, milites sepulcrum
evigilantissime custodientes mortuorum instar
stupefactos reddidit; et post modicum recreato animo
et spiritu, testes gloriosae resurrectionis ejus effecit.
Porro interim cum ipsi jacerent ut exanimes,
 pias cum aromatibus ejus  corrumpendi corporis
visitatrices idem angelus gratanter affatus, ne timerent
hortatus est. Et quia Dominus Jesus Christus
devicto mortis imperio resurrexit certo patefecit  indicio,
et ut locum viderent ubi positus erat Dominus,
admonuit. Quo cum intrarent, viderunt duos
angelos in albis sedentes, unum ad caput, et unum
ad pedes, quondam ibi requiescentis, et modo resurgentis,
inde auctoris aeternae vitae. Cumque pavefactae
coepissent egredi, aufugere cupientes, occurrit
eis ipse Dominus; benignissime salutatas ad
discipulos suos devictae mortis nuntias destinavit.
Et eodem die Petro specialiter apparuit. Qui et duobus
ambulantibus, et de se sermocinantibus conviator
effectus, de Scripturis asseruit quia sic oporteret
 Christum pati, et resurgere a mortuis, et ita intrare
in gloriam suam. A quibus etiam invitatus ad
coenam, in fractione panis est agnitus, cum ob caecitatem
cordis prius videretur ignotus.
XX. Sero quoque cum factum esset, ipsa die apparuit
apostolis suis, et eis gaudia pacis mandans
insufflavit, et dixit: Accipite Spiritum sanctum: quorum
remiseritis peccata, remittuntur eis, et quorum
retinueritis, retenta sunt (Joan. XX, 22, 23). Ad confirmanda
quin etiam corda dubitantium, qui se putarent
spiritum potius videre quam corpus, ostendit
eis manus et pedes recentissimae passionis signa
retinentes, ut indubie resurrectionis ejus fierent
idonei testes. Sed illis adhuc non credentibus et
 mirantibus prae gaudio, ut per effectum comestionis
veritas patesceret carnis, interrogavit si haberent
aliquid ad manducandum. Cumque obtulissent ei
partem piscis assi et favum mellis, manducans coram
illis, reliquias dedit eis, et commemoravit haec
eis esse verba quae ante passionem suam praedixerat,
quomodo necesse est sua morte mortis imperium
dissolvi, et in sua resurrectionis agnitione poenitentiam
et remissionem peccatorum cunctis gentibus
praedicari; nec non et ipsos adhuc gloriosissima
Spiritus sancti missione roborari promisit. Nec
tamen ita instructos et tali promissione consolatos
mox abscessu corporali discedere voluit, sed per
quadraginta dies in universis argumentis eos visitavit.
Nunc foribus clausis, in medio eorum consistere;
 nunc vero per totam noctem frustra in piscando laborantibus,
ipse stans in littore multitudine piscium
rete eorum compleverat; et inter prandendum
beato Petro post claves regni coelorum ac retentiones
relaxationesve peccatorum, ovium suarum curam
praecepit, et quia pro earumdem cura ovium
crucem subiturus esset intimavit. Deinde in montem
quemdam secutos in fide solidavit, et praecepit ut
irent docere omnes gentes, et baptizare eos in nomine
Patris, et Filii et Spiritus sancti; docentes servare
omnia (Matth. XXVIII, 19) quaecunque ipse mandaverat
illis, et ait illis: Qui crediderit et baptizatus
 fuerit, salvus erit; qui vero non crediderit, condemnabitur
(Marc. XVI, 16).
XXI. Et quia irritatores Dei et increduli Judaei,
et gentes idololatriae dediti signiserant ad fidem nutriendi,
dedit apostolis suis virtutem super omnia
daemonia, et ut languores curarent, caecos illuminarent,
leprosos mundarent, ipsos et mortuos resuscitarent;
et praecepit illis ut annuntiarent regnum Dei
appropinquare. Et quia cunctis gentibus et linguis
novam hanc doctrinam praedicare debuerunt, dedit
eis diversarum linguarum agnitionem. Quin etiam
ipsis et eorumdem fidei sequacibus multo majora
promisit et concessit, ita ut dum plurimarum linguarum
hominibus in una loquerentur, a cunctis intelligerentur,
et umbra illorum transeuntium infirmi
 sanarentur, et sudariis vel cingulorum fimbriis nequam
spiritus fugarentur. Sed cum haec in alia regione,
hoc est, in Galilaea, vel ante passionem, vel
post resurrectionem suam discipulis edidisset; ut in
vicinia ejus loci ad alta coeli conscenderet, ubi crucis
ignominiam paulo ante subiit, atque ipso quoque
nomine dispensationem incarnationis, passionis,
resurrectionis, ascensionis in coelum fidelibus aperiret:
Bethaniam, quae domus obedientiae dicitur,
unde coelos peteret, cum apostolis invisit, doctore
gentium quid significent exponente: Jesus Christus
factus est obediens usque ad mortem, mortem autem
crucis; propter quod et Deus illum exaltavit (Philipp.
II, 8, 9). Cumque illum qui convenerant interrogarent
 si dies judicii et manifestatio regni Dei jam
immineret, dicebat: Non esse illorum, vel cujusquam
mortalium; sed ne ipsorum quidem angelorum,
nosse tempora et momenta, quae Pater posuit in
sua potestate (Act. I, 7 seq.); potiusque in civitate
Jerusalem adventum sancti Spiritus eis exspectare
praecipiebat. Quo spritu roborati, testes illi essent
primum in eadem urbe, deinde in tota Judaea et
Samaria, ad postremum vero usque ad ultimum
terrae. Et his praemissis, elevatis manibus suis benedixit
illis; et cunctis nihil minus opinantibus,
quasi pennis columbae incorruptibile corpus suum
libravit ad coelum. Cujus rei mox duo angeli, hoc
est, quia coelum penetraret, astipulatores astiterunt,
et quia in eadem specie qua assumptus est ab illis, ad
 judicandos vivos et mortuos venturus esset, dixerunt.
Tunc ut sibi a dominatore coeli praeceptum
erat, Jerusalem ingressi, sancti Spiritus adventum
suspensi praestolabantur. Qui decima posthaec die
venit, et scientiae perfectione illos edocuit, et linguarum
varietate donavit, et adversus rabiem perfidorum
roboravit: congruentibus ad haec signis
ostensis, sono videlicet flatus vehementis, et linguis
igneis; cujus auctoritate confortati, resurrectionem
Domini nostri Jesu Christi auctoritate prophetica
comprobantes, mille Judeorum eodem die
ad fidem convertuntur. Et in sequentibus aliquot
 millia. Quamdam vero turbam sacerdotum obedire
fidei persuaserunt.
XXII. Interea vero dum omnia supra dicta fierent,
dimisit Dominus omnes gentes ingredi vias
suas, et diversissimorum errorum opinionibus impleri;
ita ut quidam solem et lunam et stellas, ministeria
videlicet humanis usibus attributa, divinis
honoribus celebrarent. Alii vero majore dementia
capti, non solum aurum et argentum, sed et ligna
et lapides, quadrupedia, serpentia seu volatilia, et
ipsa terrae virentia, pro Deo auctore venerarentur.
Tandem ergo pius creator omnium, quando et nos
ipsos adinventionum et pessimorum actuum nostrorum
pigere deberet ac taedere, direxit ad nos apostolos
suos qui docerent nos ab his vanis converti
 ad Deum vivum et verum, et exspectare Filium
ejus de coelis, et in perceptione Spiritus sancti quem
in Christo regenerati percepimus remissionem peccatorum
consequi nos crederemus.
XXIII. Hujus igitur legationis nos indigni nostris
temporibus vicem gerentes, obsecramus pro Christo,
ut sicut quondam in baptismo, ita semper abrenuntietis
diabolo et omnibus operibus ejus, et omnibus
pompis ejus; et cognoscatis unum verum Deum
Patrem semper in coelo regnantem, et sempiternam
Sapientiam ejus in tempore pro nobis incarnatam,
et sanctum Spiritum aeternae pignus salutis in hac
vobis peregrinatione concessum; atque ita vivere
curetis, sicut Dei filios decere cognovistis, devitantes
gulae concupiscentiam, et ebrietatis insaniam,
 fornicationis immunditiam, avaritiae idololatriam,
irae vesaniam, tristitiae nebulam, taedii rancorem,
invidiae rubiginem, inflationis inanitatem, superbiae
subversionem; et nullus cuilibet Christiano furtum
 aut homicidium, vel convicium conferre, aut falsum
testimonium de qualicunque crimine praesumat
inurere; sed sitis invicem benigni, et donantes vobismetipsis,
sicut Deus donavit vobis peccata
vestra. Et delicta praeterita poenitentiae remediis
vel eleemosynarum largitate redimentes, imminentia
cum Dei adjutorio praecavere studeatis. Scientes
et diem generalis judicii jam jamque proximare,
et incertam singulis exitus sui horam impendere.
Et quidem magni judicii novissima dies cunctis
est mortalibus expavescenda, ut puta in qua
nihil incorrectum absque aeternali poena remanebit
inultum.
XXIV. Sed non minus cunctis sapientibus quotidianum
Dei judicium formidandum est, quo et
 quosdam probandos dispensatorie reliquit in mundo
ad tempus, quosdam vero his juste condemnatos
obliviscitur in perpetuum. Alios quoque diu jacentes
in criminibus manu misericordiae suae levat:
alios autem de peracta justitia praesumentes  foedae
quondam passioni concedit: hos vero quocunque
verbere coercitos usque in finem ab omni prorsus
scelerum labe custodit. Quocirca sub his Dei judiciis
unicuique in hac vita metuendum est, ut in futuro
judicio ab omni metu peccatorum et mortis
absolvi mereatur. Deus omnipotens, qui omnes
homines vult salvos fieri, et ad agnitionem veritatis
venire (I Tim. II, 4), qui haec per ministerium linguae
nostrae auribus vestrae fraternitatis infudit; ipse
per gratiam suam eadem in cordibus vestris fructificare
 faciat, cooperante Domino nostro Jesu Christo,
et Spiritu paracleto. Benedictus Deus in saecula.
Amen.