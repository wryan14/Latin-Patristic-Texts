EPISTOLA DE B. ECHERIA.
Incipit epistola de beatissimae  Echeriae laude conscripta
fratrum Bergidensium monachorum a Valerio
collata .  
 1. Quaeso ut intento corde pensetis, sancti et Deo
placiti fratres, quanta sit exercitatio operum diversorum
praemia adipiscendi regni coelorum. Dum fortissimorum
virorum sanctorumque attendimus acta,
femineae fragilitatis magis constantissima admiratur
virtutis efficacia, sicut beatissimae Echeriae cunctorum
saecularium fortior virorum eximia narrat historia.
Itaque dum olim almifica fidei catholicae crepundia,
lucifluaque sacrae religionis immensa claritas hujus
occiduae plagae sera processione tandem refulsisset
extremitas, eadem beatissima sanctimonialis Echeria,
flamma desiderii gratiae divinae succensa, majestatis
Domini opitulante virtute, totis nisibus, intrepido
corde immensum totius orbis arripuit iter. Sicque
paulisper duce Domino gradiendo pervenit ad sacratissima
 et desiderabilia loca, nativitatis, passionis et
resurrectionis Domini atque innumerabilium sanctorum
per diversas provincias vel civitates corpora
martyrum orationis gratia aedificationisque peritia.
Quanto plus sancto dogmate indepta, tanto amplius
inexplicabilis aestuabat in corde ejus sancti desiderii
flamma. Cuncta igitur Veteris ac Novi testamenti
omni indagatione percurrens volumina, et quaecunque
sanctorum mirabiliorum loca in diversis mundi
partibus, provinciis, civitatibus, montibus, caeterisque
desertis reperit esse conscripta, sollicita expeditione
 licet per multa annorum spatia peregrinando
proficiscens, tamen cuncta cum Dei juvamine perlustrans,
tandem parte Orientis ingressa sanctorum
summo cum desiderio Thebaeorum visitans monachorum
 gloriosissima congregationum coenobia, similiter
et sancta anachoretarum ergastula. Unde benedictionibus
sanctorum plerumque munita, et dulci
alimonia  claritatis referta, ad cunctas Aegypti convertit
provincias, et omnes antiquae peregrinationis
Israelitici populi summa intentione perquirens habitationes,
singularumque provinciarum magnitudines
uberrimas, fertiles, atque perspicuas, urbiumque
munitiones, et varias pulchritudines per singula describens
cunctarum venustissimam laudem.
2. Post haec sacratissimi montis Domini gratia orationis,
desiderio denique inflammata egressionis filiorum
Israel ex Aegypto sequens vestigia, ingressa
est vastas solitudines, et diversa eremi deserta, quae
ad singula Exodi libri declarat historia. Ubi Israeliticus
 populus triduo sitiens, ambulans sine aqua, atque
ubi illis murmurantibus ex durissima petra eduxit
Dominus per Moysen inaestimabilem aquam, et
eorum fides permansit ingrata, ibi in corde istius
Deum sitientis influit fons aquae vivae, salientis in
vitam aeternam. Et ubi multitudo illa esuriens ex
dispensatione divina sanctum de coelo fluente percepit
manna, insuper fastidiens Aegypti exsecranda
quaesivit alimenta, ibi ista cibo verbi Dei refecta infatigabiliter
agens gratias Deo, carpebat iter intrepida.
Illi autem crebro vocem Domini audientes, gratiam
 ejus die noctuque in columna nubis atque ignis
praecedere cernebant, insuper ambigui retro redire
cogitabant; haec evangelica voce semel indepta ad
montem Domini procul dubio  gaudens properabat
nulla haesitatione detenta. Illi quadraginta dierum
spatio Moysen cum lege Domini non sustinentes,
idola sibi pro Deo fabricaverunt sculptile: haec autem
adventum Domini post finem saeculi exspectans
velut praesentem attendens, ad montem sanctum Sina
unde eum speramus in nubibus coeli suo tempore
advenire, feminea fragilitate oblita, hujus  montis
ardua proceritate cujus cacumen usque ad nubium
altitudinem contiguum eminet, infatigabili gressu
dextera divina sublevata, pervolat. Sic ope divinae
pietatis evehente, ad ejus saxei montis sanctam pervenit
 summitatem, ubi ipsa divina majestas omnipotens
Deus, dum beato Moysi sanctam praeberet
legem, dignatus est habitare. Ubi cum omni exsultationis
laetitia, inter crebra orationum praeconia salutares
Deo obtulit hostias, et infinitas gloriosae majestati
ejus referens gratias, ad visenda ulteriora
processit. Denique super quod universi pene orbis
terrarum lustravit confinia, etiam et aliorum similiter
curavit ingentissimorum conscendere cacumina
montium, id est, praecelsum montem Nabau, saepe
dicti Sine similem, de cujus summitatis vertice beatus
Moyses terram repromissionis est intuitus, . Alium supereminentem Faram valde procerrimum,
in cujus summitate erectis brachiis oravit
 Moyses, pugnante populo, donec victoria fieret. Necnon
et immanissimi montis Thabor supercilium, ubi
Dominus cum Moyse et Elias discipulis glorificatus
apparuit. Atque alium ejusdem comparem, valde ingentem,
qui vocatur Hermon, in quo se Dominus cum
discipulis  beatitudines
docuit, qui eremus appellatur. Et alium similiter altum
nimis, qui dicitur mons Eliae, in quo habitavit
Elias propheta, et centum prophetae absconsi sunt.
Item horum similem super Jericho imminentem, similiter
a Domino consecratum. Quos cunctos pari
 praedestinatione conscendens, et quia per singula
eadem loca singula sanctarum ecclesiarum constructa
sunt altaria, ubique cum gaudii exsultatione
 et gratiarum actione, omnipotenti Deo obtulit vota.
Igitur palam datur intelligi, quia dum altitudinem
regni coelorum, consortiumque sanctarum virginum
in paradiso deliciarum, et praemia gratiarum, ardenti
animo, et totis visceribus, summoque desiderio impetrare
quaesivit, tot montium infatigabiliter incessabilibus,
saltim illata verticibus, opitulante Domino,
 tam ingentis fastigii penuriam ferventi animo leviter
tulit. Quis pensare poterit quantus in corde ejus riguerit
futuri judicii timor, quantus dilectionis summae
charitatis fluctuaverit timor, quantusque exarserit
spei divinae ac fidei ferventissimus ardor, quam totius
mundi iter non quassavit, Maria procellosa ac
flumina ingentia non conclusit , montium immanitas,
diraque asperitas non imminuit, gentium impiarum
truculentissima atrocitas non perterruit, nisi
omnem desiderii sui devotionem, juvante Domino,
usque in finem irrevocabili audacia procul dubio
perpetravit?
3. Ideo, fratres dilectissimi, cur non erubescimus
qui viribus corporis et integritate salutis consistimus,
mulierem patriarchae Abrahae sanctum complesse
 exemplum, quae femineum fragilem sexum
propter vitae aeternae praemium sempiternum in fortitudine
produxit ut ferrum. Quoniam dum in penuriis
constrictionum calcat hunc mundum, in requiem et
gloriam exsultationum adepta est paradisum. Quae
extremo occidui maris Oceani littore exorta , Orienti
facta est cognita. Dum animae suae quaereret remedium,
multarum animarum sequendi Deum mirabile
praebuit documentum. Hic requiem noluit habere, ut
ad sempiternam  requiem fiducialiter cum palma
victoriae perveniret. Hic terrenum corpus terreno
 honore maceravit, ut coelesti Domino coelicolam animam
innocuam praepararet. Hic se exercuit ultronea
libertate peregrinam, ut in choro sanctarum virginum
cum gloriosa coeli regina, Domini genitrice Maria,
 aetherea haereditaret regna. Interdum, dilectissimi,
qui ultro nos vovimus in religionis habitu fideliter
Domino deservire, ac si non praevalemus hujus ineffabilis
exempli tantae feminae meritis aequiparando
gratiam Domini promereri, tamen quia multae sunt
viae meritorum quae ad unam patriam pergunt regni
coelorum, in quantum opitulante Domino virtus substiterit,
in laboribus, in vigiliis, in jejuniis, crebrisque
orationibus, atque diverso regulari officiositatis
exercitio, sic nos debemus die nocteque infatigabiliter
praeparare, ab omnibusque illicitis voluptatibus,
et mundanis illecebris, atque diversis flagitiis, abstinere:
ne forte dum sub negligentia hoc exiguum
temporis spatium expendimus, tunc quando illa cum
 sanctis virginibus illic, ubi in hac vita pedibus peregrinavit,
venienti Domino clarificae sanctitatis oleo
flagrante lampade, cum caeteris sanctis in medio aere
cum omni gaudio occurrerit, nos  quod absit,
januis clausis fuscatis lampadibus foras exclusi
atque nequiter abjecti remaneamus, et frustra introitum
vitae poscamus, qui adventum Domini cum
desidioso torpore segniter exspectamus. Reminiscamur
 Domini nostri verba dicentis: Ambulate dum lucem
habetis, ne tenebrae vos comprehendant. Et: Qui
perseveraverit usque in finem hic salvus erit. Quia
 qualis hinc quis egreditur, talis in judicio praesentatur,
ut recipiat unusquisque secundum opera sua.