QUOD DE SUPERIORIBUS QUERIMONIIS RESIDUUM
SEQUITUR.  
65. Dum olim juxta quod superioris querimoniae
breviter ordo declarat, necessitate compulsus, utpote
juxta saeculare conventu  me in humili et angusto
retrusissem ergastulo, in quo solus in tristibus tenebris,
penuriis coarctatus, velut jam in sepulcro
angustiis mancipatus: cum  hinc per supradicta
serie fuissem productus, intuens huic Rufianensis
locum monasterii a mundana conversatione remotum,
et velut Gallorum Alpium procerrimae altitudinis
montium ita esse circumseptum, ut non indigeat
parietis trusionem. Penetrando autem advenientibus
 a contra habitabilem partem praediorum, tantum
una antiquitus manufacta patet trames, quae
excisis rupibus ita tenuem et angustum redit aggeris
labyrinthum, in quo non nisi singulatim homines
in timore periculi gradiuntur, quo hinc in vicino
monasterii exempto in una procerrima rupe sanctissimi
Fructuosi patuit oratorium. Qua excisa, ope
Domini, sanctum ei constructum est templum: quod
est positum habitationis hujus monasterii velut terminum
et claustrum de ejus constructione; et hic
juxta altare sanctorum apostolorum operatione, in
superiore historia patet breviter comprehensum.
 66. Librorum vero volumina, tam quae quotidiano
officio, quam pro sanctarum festivitatum pro ordine
pertinet anniversario, vel etiam diversarum sanctarum
Scripturarum quod ad aedificationis profectum
atque industriae documentum proficit animarum,
utraque altariorum sanctorum, juvante Domino,
plenarium adcelebravi compendium. Pro quibus operibus
et bonorum hominum occursionem, atque
summae charitatis dilectionem, hujus loci incolae
sumpserunt atrocissimum zeli et invidiae laborem,
atque publicas et clandestinas odibiles persecutiones,
infandaque diabolicae artis adhibuerunt apodixem,
per quam praefati, atque eos qui publice
sunt interfecti, caeteri qui remanebant conversi,
mutata mente, turbati per diversas sunt terras
 dispersi. Animalia namque quos de . . . illi sancto
altario coemeram, funditus sunt exterminata, ac,
sicut ait Elias propheta: Remansi ego solus. Et:
Quaerunt animam meam, ut auferant eam. Ex quorum
impiis ima clanculae susurrationis militia unus
brutobardus atque ineptiae socordis babigerus, nomine
Firminus, qui est ipsius morbidi gregis in ruinae
perditione praepositus, nuperrime  dementiae
vesanie frustratus, quod non habuit unde infelicitati
meae crimen objiceret, pro sola bonorum
Christianorum susceptione, charitate, et dilectione,
me conatus est publica obtrectatione derogare, dicens,
eo quod ante me fuissent duo presbyteri in hac
retrusione, qui vicinos, notos, et amicos recipiebant
intus in cellulae quo orticellae, et de longe venientes
 accipiebant per fenestram: quorum quasi
meliorem conversationem mihi dolose invidens post
vituperationis objectionem, ipsorum quippe retrusorum
primus diaboli persuasione, atque lasciviente
voluptate devictus, et nequiter superatus discedens,
ad saeculi est vanitatem regressus; ille enim alius ita
permansit otiosus, ut nullum post mortem imitabilem
superstitibus relinqueret opus. Hinc autem Jacobus
apostolus praedicat, dicens: quia Fides sine
operibus mortua est. Ego vero inter haec charitatis
interius et exterius bifariam varietatem sancti apostoli
Pauli semper observans, recordabor sententiam
dicentis: Omnibus omnia factus sum, ut omnes lucrifacerem.
Ad hoc autem de dogma Patrum pauca breviter
adjiciam.
 67. Beatus  Arsenius cum ex genere clarissimo
nobilis, et ex genti opulentia sublimatus degeret
in gloria, timore Domini correptus, dereliquit
universa. Pauper et seminudus Scythicae solitudinis
ingressus est deserta, ibique se in exigua et arcta reclusit
claustra, in qua dum diutius permaneret, vir
Dei Theophilus Alexandrinus archiepiscopus desiderans
eum videre, notuit illi dicens: Si venio ad te,
aperies mihi, ut videam te? At ille renotuit: Si veneris
 aperiam tibi. Nam si tibi, et omnibus. Cumque
haec prima ejus conversione fierint, postmodum
 ita composuit vitae suae ordinem, ut ad ecclesiam
 in congregationem cum multitudine aliorum Patrum
solita solemnitate procederet; et multos sibi
occurrentes in charitate susciperet, in tantum, ut
una religiosa nobilis matrona ejus desiderio commota
navigans de Roma, cum per internuntios suggereret,
ut eum videret, et ille non acquiesceret, illa
 confisa ait: Confido in Deum, quia videbo
eum. Et sic constanter pergens jussu Domini reperit
eum extra cellam; et procidens prostravit se ad pedes
ejus, et tandiu jacuit, quousque ille elevaret
eam, et ita factum est, ut qui ante episcopum suscipere
fastidierat, postea per Domini voluntatem fidelem
feminam, licet nolens, susciperet in charitate.
Quoniam in futuro judicio non locum clausum, aut
apertum, non monasterium, non villam, non vicum,
 non habitum, aut sexum, requiret Dominus, sed secundum
proprium opus singulis retribuet.