DE NOVAE VITAE INSTITUTIONE. 
Dilecte fili, dilige lacrymas: noli differre eas. Tantum
promptus adesto lamentis quanto fuisti pronus
ad culpam. Qualis tua fuerit ad peccatum intentio,
talis ad poenitendum sit devotio. Sicut in profundum
recesseras, ita revertere. Nulla res te de peccato
securum faciat. Nulla te securitas vel deceptio blandiat.
Incessanter in corde tuo spes et formido consistat,
pariter spes, et metus, timor, et fiducia. Sic
te spes indulgentiae erigat, ut metus gehennae semper
affligat, et timor semper emendet. Timor Domini
expellit peccatum, et perimit vitium. Ubi timor
non est, ibi dissolutio vitae. Valere te magis animo,
 quam corpore opto. Adversitas corporis remedium
est animae. Si prosperitas erexerit, non extollaris;
si calumnia contigerit, pusillanimus non exstes;
probari te in prosperitate cognosce, non extolli, et
bona, et mala, prout tibi eveniant, mente libera sustine.
Si potes iram vitare, vel sustine, vel tempera.
Disce mala tolerare, magis quam facere. Detrahentium
errores dissimulando calca, contumelias detrahentium
patientia supera: propera verbo aspero
patientiae scutum opponere: quamvis quisque irrideat,
quamvis quisque exasperet, quamvis insultet,
quamvis injuriam faciat, quamvis afficiat contumeliis:
tu tace, tu dissimula, tu non loquaris, tu exerce
silentium; injuriae non respondeas, convicium non
retorqueas; disce a Christo modestiam, disce tolerantiam;
 injuriam passus pro nobis, reliquit exemplum
nobis: nam palmis percussus, flagellis caesus,
sputis derisus, clavis confixus, spinis coronatus,
cruce damnatus, semper tacuit. Magna virtus est,
si non laedas, a quo laesus es; et magna gloria cui
potuisti nocere, parcas. Maledicenti benedictionem
oppone. Irascentem patientia declinare satage. Mala
aliorum bono tuo supera: non enim habebis indulgentiam,
nisi dederis, et si ille non supplicat, et si
ille dimitti non postulat, tu relaxa ex corde, tu dimitte
ex animo, ut Pater tuus qui in coelis et dimittat
tibi, sicut tu dimittis debitoribus tuis, hoc est,
tibi persequentibus, tibi maledicentibus, et tibi calumniantibus.
Alienae nequitiae non serves dolorem.
Invidia pestifero ardore bona composita devorat,
 invidia animum velut tinea comedit: pectus urit,
mentem afficit, cor hominis, quasi pestis, depascit:
occurrat enim contra zelum bonitas, adversus invidiam
charitas praeparetur. Retine semper vinculum
constantiae. In omnibus actionibus tuis imitare bonos,
aemulare sanctos, habeto ante oculos exempla sacerdotum;
sint tibi documenta Patrum, disciplinae
incitamenta; nec favor te seducat, nec vituperantia
frangat: qui laudem non appetit, nec contumeliam
sentit. Quid enim prodest, dum malus es, bonus dicaris?
Discerne te judicio tuo, non alieno; qualis
haberi vis, talis esto. Professionem tuam non in
habitu, sed in incessu demonstra. Sit in ingressu tuo
simplicitas, in modo puritas, in gestu gravitas, et in
incessu honestas appareat, nihilque levitatis. Gressus
 tui alterius oculos non offendant, nec des aliis
locum de te detrahendi. Fuge improbos homines, et
iniquos, maxime eos qui ad vitia proni sunt. Socios
bonos tibi conjunge, quia si fueris socius bonae conversationis,
eris et virtutis. Respue sermones impudicos,
sermo enim vanus vanae conscientiae indicium
est. Mens hominis lingua panditur; et qualis sermo
ostenditur, animus comprobatur: loquere non quodlibet,
sed quod oportet. De malo alterius os tuum
non coinquines: judicia tua, non aliena, attende.
Quod ad te non pertinet, noli inquirere, nec quod
inter se dicunt homines nunquam scire desideres.
Quibus, adimpletisque legis verbis, vitam aeternam
assequeris.<span class="text-blue-600 font-bold"