DE VANA SAECULI SAPIENTIA.  
4. Quaeso ut non phalera ornamentorum, neque
pompam excelsorum inquiras  verborum, neque
impiorum attendas per singulorum discedentium temporum
ordinem rerum, dum stupenda iniquorum hujus
saeculi dementia, quod stulti aestimant esse prudentiam,
tuam, almifice  Pater, confisus simplici
sermone alloqui cupio beatitudinem.
5. Cum autem in exordio mundi, post ruinam angelicae
praevaricationis, praeparasset Deus inferni claustra
cum immensis atque infinitis atrocissimis poenarum
suppliciis diabolo et angelis ejus; et inenarrabilem
pulchritudinis amoenitatem paradisi cum ineffabilibus
atque immensis deliciis praeparasset primo
homini cum filiis suis: crudeli stimulatus zelo atrocitatis
 saevissimus inimicus, flamma invidiae magis
magisque succensus, ne illa pars quae per superbiam
ruerat angelorum de hominibus reparetur, ita praestigio
praevaricationis suae invidens obligavit genus
humanum, ut obliviscens derelinqueret Deum creatorem
suum; et adorans excoleret diabolum in sculptilibus
vanis et inanibus simulacris.
6. Videns igitur omnipotens Deus ignorantiam
caecitatis atque stultitiam praevaricationis humanae,
misit unigenitum Filium suum in hunc mundum; qui
dum tanquam sol oriens prae fulgore claritatis suae
universas mundi effugavit tenebras, ita Salvator
noster primo incarnationis suae adventu sumptam
humanae naturae ex Virgine inducens carnem, periturum,
ignorantiaeque caligine tenebrosum, sua praemicante
 claritate illuminavit mundum, eumque velut
parvulum nutrix gremio gestans, pedagogia alimoniae
enutriens, doctis Patrum exemplis fovendo
mirabiliorumque prodigiis mulcens virtutum, de fluctuvagi
maris naufragio ereptum, ad ceptum perduxit
fidei portum; sacra vero Evangeliorum documenta
quae ore protulit, cuncta opere complevit; suam vero
 Ecclesiam passione redemit, pretio sanguinis comparavit,
, morte sua mortis
interitum peremit, atque resurrectione sua fiduciam
humanae resurrectionis et spem vitae aeternae
patefecit; inde venturum se ad judicium terribile
evangelica voce praedixit.
7. Ante Ascensionem vero suam coetum apostolorum
sanctorum discipulorum suorum, quos attentius
docuit et perfectius erudivit, ad residuas mundi
 ignorantiae tenebras misit; qui Magistri et Domini
sui sequentes exemplum, dividentes sibi cunctis aevi
 partibus, egressi Spiritu sancto repleti, per atram
saeculi caecitatem, velut lampades accensae, universum
mundum illuminantes, lustraverunt orbem terrarum;
verbum Dei praedicantes docuerunt omnes gentes,
 baptizantes eos in nomine beatissimae Trinitatis. Qui
Ecclesiam catholicam multiplicantes in ordine honoris
sui, sanctos constituentes pontifices, cum martyrii
palma, triumphique victoria, Domini ac Magistri
sui sequentes vestigia, atque cum eodem in
regno coeleste aeterna nunc exsultant in gloria.
8. Quorum immensa martyrum agmina sequentes
exempla, a sene usque ad infantem, pueruli, juvenes
et adolescentes, virgines et viduae, caeteraeque feminae
 virorum copula nubentes; cunctas mundi
divitias respuentes, omnemque carnalem parentelam
atque haereditatem terrenam quasi stercora despicientes,
non solum ex plebeio coetu vulgali conversatione
degentes, sed et pontifices, reges, duces, atque
diversi saeculi potentes. Inter quos quantum
 nostra nosse potuit ineptia, pauca de plurimis distinguemus
nomina. Id est, de pontificalis sacerdotii
culmine immensus est numerus. De regali vero fastigio,
meminimus Caesarem nomine Crispum; regem
Gothorum Ermenegildum; regemque Barbarorum
Aucuia, Ypolitum ducem, Georgium comitem, et
reginam nomine Alexandriam. Qui cum diversis supra
 praefatis, deserentes thesauros et praedia, atque
cunctam immensam opulentiam, caeteraque phalera,
ac voluptuosam saeculi pompam, persecutionis atrocitate
acriter irruente, ultro se persecutoribus atque
carnificibus offerentes, tradiderunt violentis corpora
sua tormentis, ignibus, feris, equuleis, ungulis, carceribus,
catenis, lapidibus, flagellis, et gladiis, caeterisque
poenarum generibus Quoniam propterea hic
suis non miserti sunt membris, sed hoc mortale atque
corruptibile corpus in interitu tradiderunt, ut illud
perpetuum immortaleque angelicae claritatis compar
corpus a Domino reciperent, in gloria sempiterna
perenniter permansuri; proinde exsultantes tradiderunt
animas suas in morte, ut cum triumpho victoriae,
et palma virtutis, ad regnum ascendentes coeleste,
 a Domino coronas immarcescibiles atque splendifluae
claritatis stolas vitae aeternae perciperent.
Propterea putredine divitiarum periturosque thesauros
despexerunt in hoc mundo, ut immensum et infinitum
thesaurum possiderent in regno coelorum.
Propterea conjugia, et carnalem parentelam, atque
transitoriam haereditatem terrenam exsecrantes despexerunt
tanquam stercora, ut in illa inenarrabili
vitae perpetuae gloria infinita consortium perciperent
angelorum, cum quibus regnantes exsultabunt in
saecula saeculorum. Amen.
9. Post eorum vero triumphi victoriam, monachorum
et puellarum sancta constructa sunt coenobia:
in quibus utroque sexu genere nobiles, et divitiarum
facultatibus locupletes, despicientes saeculi lascivientis
 delectamenta, atque  illecelebrantem mundanae
deliciae opulentiam quasi nihilum reputantes,
quod mundi est mundo derelinquentes, nihil sibi
proprium vendicantes, suis propriis famulis ac diversis
vilibus  compares effecti personis, sub leni
Redemptoris jugo cervicem cordis edomantes, seminudi,
expeditique fidei ardore succensi, alacri nisu
ferventes, se Domini servitio manciparunt.
10. Alii similiter saecularem conversationem deserentes,
sicut fecerunt Orientales Thebaei Patres,
ad deserta vastasque solitudines confugientes, parvisque
et angustis tuguriis inhaerentes atque per antra
et diversis terrae cavernis permanentes, hirsutis
pellibus induentes, in solo pane et aqua viventes.
Alii autem ita saeculi vanitatem derelinquentes, ad
 eremi deserta confugerunt, ut omnem occursionem
atque subministrationem humanam omnino refellerent;
et nulla habitacula aut sedes proprias habentes,
nisi per diversas solitudines inter bestias atque
diversa ferarum genera singillatim solitariique
divagantes, ubi unamquemque eorum nox occupasset
manebant, herbis herbarumque radicibus vescentes
usque ad finem vitae praesentis in ipsa necessitudinis
penuria durantes permanserunt. Hic illi, qui
supra praefati, in omni abstinentia degentes, vigiliis,
jejuniis et orationibus sine intermissione atque
 diversae artis operibus vacantes, cunctisque religionis
exercitiis et psalmodiae officiis jugiter studentes,
humiliantesque se usque ad mortem, viam
angustam arripientes, arctam martyrii tenuerunt vitam,
sicut scriptum est, quia duo sunt martyrii genera,
unum in occulto, alterum quoque in publico.
Martyrii meritum in occulto est, cum virtus ad
passionem prompta flagrat in animo. Quique occulti
hostis insidias tolerantes, suosque in hoc
mundo adversarios diligentes, cunctis carnalibus
desideriis resistentes, omnesque lascivientis saeculi
illecebras respuentes, atque in rigore abstinentiae
degentes, et cuncta exercitii spiritualis studia exercentes,
per hoc quod se omnipotenti Domino in
corde mactaverunt, etiam pacis tempore martyres
 fuerunt, et similes cum primis martyribus victoriae
palmas atque immarcescibiles coronas acceperunt;
qui usque ad finem hujus vitae in occulta martyrii
contritione perseveraverunt. Hoc autem interdum
mirum est, quod illis temporibus homines initio
catholicae fidei imminente, necdum perfecte documentis
veritatis instructi, sed tantum credulitatis
exordium indepti, ardore fidei ferventes perfecte
martyrii trophaeo, diversoque confessionis bravio
agonizantes, et feliciter triumphantes, victores
regna coelestia penetraverunt.
11. Nostris vero temporibus homines Veteris et Novi
Testamenti peritia diligenter imbuti, et quotidie
Dominum evangelica voce audiunt clamantem et dicentem:
Venite ad me, omnes qui laboratis, et onerati
 estis, et ego reficiam vos. Tollite jugum meum
super vos, et discite a me quia mitis sum et humilis
corde, et invenietis requiem animabus vestris. Denique
regnum coelorum, et paradisum deliciarum, consortium
angelorum, vitam aeternam, et retributionem
justorum non ignorant; adventum autem Domini,
et judicium ejus procul dubio noverunt esse venturum;
infernum enim pessimum, tartarum tenebrosum,
ignem aeternum, vermem immortalem,
tormenta non finienda, ululatum, gemitum, et
stridorem dentium. Et ne forte inferni non crederentur
atrocissima esse incendia, sacra teste
fateor Scriptura, quia prae caeteris locis in Siciliae
terrae insula  per illam horrendam et pessimam
Vulcani ollam horribilis vorago de profundo abyssi
 super illam terram saevissimam eructat flammam,
ut qui inferni incendia non credunt audita, saltim
pertimescant vel visa .
12. Crebro audivimus Evangelium dicentem quod
hii qui ad dexteram metuendae majestatis Domini
judicantis, et  ad ejus terribile tribunal constituendi
sunt justi in angelica transformati specie, quorum
vultus fulgebit sicut oriens sol radiat in virtute sua,
atque niveo vibranti candore induti stolis in conspectu
Domini praemicantes, in gloria luciflui candoris
astantes, audient illam suavem Domini vocem,
 dicentis: Venite, benedicti Patris mei, percipite regnum
quod vobis praeparatum est a constitutione mundi,
et caetera. Ilii autem qui ad sinistram consistent, audient
illam terribilem ac truculentam Domini vocem,
dicentis: Recedite a me, maledicti, et ite in ignem
aeternum, qui praeparatus est diabolo et angelis ejus.
Tunc prae magnitudine judicantis excindetur vallis illa
lacrymarum, quae dicitur Josaphat, et apparebit vorax
ille pessimus lacus igne, pice, bitumine et sulphure
inter undas flammarumque procellas ebulliens fervoribus
glomeratis, inquietis et immortalibus vermibus
plenus, ad poenarum interitum praeparatus, ubi
nulla misericordia, nec tenuis refrigerii aura reperitur.
In quo una cum diabolo et angelis ejus praecipitabuntur
omnes impii, et iniqui, seu peccatores, atque
 injusti. Tunc jussu Domini desuper reclaudetur
terra, et remanebunt infelices in illis exterioribus
tenebris, et diversis atque iniquis tormentorum suppliciis
infinitis. Et sic ardebunt usque in sempiternum,
ut quaerant atque desiderent finem mortis, et
invenire non possint. Quia mors erit sine morte, et
defectus indeficiens, et finis infinitus. Post haec autem
erit coelum novum, et terra nova, praefulgens splendidior
septies argento; et lux splendiflui atque immensi
candoris radians claritate perpetua, absque aliquo
noctivago fuscante lubrico permanebit in aeternum.
13. Tunc illa inaestimabilis sancta patebit coelestis
civitas Jerusalem, gloriosa ex auro purissimo, immensae
magnitudinis murorum munitione constructa,
omnique lapide pretioso perspicua pulchritudine exornata.
 Per quadras autem quatuor partes ternis  firmata
claustris, et per singulas duodeno numero portas
ex singulis constructis corusco fulgore praemicantibus
margaritis, cum summa laetitia exsultationis cuncti
ingredientur Jerusalem Dei omnipotentis, atque purissimis
et innocuis gressibus auro purissimo vibrantibus
gradientur plateis. Sicque eximia venustate
glorificati adorabunt Dominum creatorem suum in
suae excellentissimae majestatis inenarrabili claritate
throno gloriae praefulgentem. Sic denique singuli
virtutum suarum compares meritorum  egregiis continuo
conglomerati choris, singularum illic collocabuntur
gremiis siderearum mansionum, atque inter
inenarrabiles illas nemorum et herbarum perspicuo
virore et venustissima foecunditate perpetuo flore
 vernantes, ambroseique aromatis nectareo odore flagrantes,
et exubernantes diversas paradisi deliciarum
amoenitates, cunctaque immensa illa regni coelestis
praefulgurante gloria, quod humana non potest
aestimare fragilitas. In quibus omnes in prima juventutis
vernante aestate, atque in angelicae claritatis
transformati specie praemicantes, exsultabunt in
sempiternae vitae perenni proceritate laudantes
Dominum creatorem omnium, cum quo sine fine
 regnabunt per infinita saecula saeculorum. Amen.
14. Quaeso igitur ut unusquisque qui sanum sapit,
attendat quanta sit stultitia in eo qui se gloriatur
saeculi habere sapientiam, aut  quanta est infima
mendicitas per inexplebilem voraginis cupiditatem
hujus mundi perituras aggregare divitias, cum omnes
incunctanter noverint in regno coelorum immensi
thesauri praemium justis esse repositum, et aeternum
poenarum interitum in profundum inferni injustis
esse praeparatum. Atque cum unicuique hominum
data sit proprii arbitrii libertas super terram, ut de
his duabus partibus sursum ac deorsum, quam quisque
elegerit possideat, similiter et duae viae constitutae
sint nobis, id est, arcta et angusta, quae ducit
ad regna coelorum, et lata et spatiosa, quae ducit ad
 infanda supplicia inferorum, ut quam quisque incederit,
ambulet in ea. Iter angustum est, ut se homo
in humiliationem corporis, et contritionem cordis in
omni abstinentiae rigore coarctans, omnia quae mala
sunt respuat; et quaecunque sunt bona et Deo placita
instanter peragat. Atque quodcunque in se non
vult fieri, ne cuiquam faciat, sed quod in se desiderat
evenire, hoc in alio sine dolo desideret. Lata
vero et spatiosa via est voluptuosa et exsecrabilis
carnis corruptio, atque lascivia, temeratrixque probrosa
flagitiorum, criminum, facinorum, vel cunctorum
peccatorum mortis obnoxia. Videamus nunc
denique, atque diligentius corde pensemus, qualis
est ista quae a stultis saepe laudatur mundi sapientia,
ut viam vitae aeternae voluntarie relinquant, et
 viam mortis perpetuae gratanter incedant. Aut qualis
est illa dementia quae in saeculo aestimatur esse prudentia,
ut cognoscant electos Dei veram sapientiam
veraciter possidentes universa mundi delectamenta
tanquam stercora respuentes, viam angustam arripientes,
praevii Pastoris altissimi esse sequipedas,
cum quo nunc exsultant in regno coelorum, et cum
ipso regnabunt in saecula saeculorum. Amen.
15  Hi autem antiqui hostis versutissimam indepti
peritiam, per insatiabilem et exsecrandam saeculi
cupiditatem, quae est rad x omnium malorum, per
cunctaque illecebrosa saevi criminis atque immunditiae
facinora, ampla et spatiosa gradientes via, diabolica
sequentes vestigia, alacres properant ad sempiterna
incendia, ad diversaque diabolo et Angelis
 ejus praeparata crudelissima inferorum genera tormentorum,
cum quibus atrociter cruciabuntur per
aeterna saecula saeculorum. Quaeso ne quis haec quasi
cum editione attendit nova, apocryphorum aestimet
deliramenta, quia de ingenti sanctarum Scripturarum
flumine haec exigua fideliter derivantur fluenta .
16. Si infirmitas nobis molesta fuerit, non contristemur,
si tanquam infirmitate et molestia corporis
non possimus stare ad orandum et psallendum ad
 vocem. Haec autem omnia nobis proficiunt ad destruenda
corporis desideria. Quoniam jejunia et labores
propter turpes delectationes nobis constituta
sunt. Si enim aegritudo ista redundet et  superflua:
de his observandis radio sit. Sicut enim magno et
forti medicamine aegritudo, ita aegritudine corporis
vita reciduntur. Et haec est magna virtus, quando
infirmitatibus tolerantia fuerit, et gratiarum actione
nitatur ad Dominum. Si amittimus oculos, non feramus
graviter; exteriorem ministerium amisimus
quidem, sed interioribus oculis gloriam Domini speculamus.
Surdi facti sumus, non cogitemus quia
amisimus auditum vanum. Manus nostrae ex aliqua
passione debilitatae sunt, sed interiores paratas habemus
adversus inimici tentationes. Infirmitas totum
 corpus nostrum tenet, sed interiori homini nostro
sanitas crescit.  Deo gratias semper.