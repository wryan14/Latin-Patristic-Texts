DONADEUM SCRIPTA.
 
17. Et ut de his duabus retributionibus saepedictis
manifestius pateat,  quod modo nostris temporibus
per divinam comperi dispensationem, tuae procuro
sanctitudini intimare. Dum olim adhuc adolescentulus
a terra nativitatis meae flamma desiderii sacrae
religionis accensus ad  eadem quietis loca festinans
fuissem egressus, contigit ut in quadam magnae dispositionis
ecclesia, in qua erat plerumque congregatio
 fratrum, aliquanto tempore  commorassem.
Inter quos erat quidam frater nomine Maximus, librorum
scriptor, psalmodiae meditator, valde prudens,
et in omni sua actione compositus, in cujus
prae caeteris eram charitatis amore connexus. Provenit
ut eodem tempore, gravi invalescente aegritudine,
corporali molestia percussus moreretur, et
post multa horarum spatia iterum reverteretur in
corpore. Sic denique pristinam recipiens salutem,
mihi per ordinem referebat: Statim ut egressus sum
e corpore, susceptus sum ab angelo lucis, cujus
pulchritudinis comparationem non valeo enarrare,
et perductus sum in amoenissimum locum, cujus venustissimi
decoris speciem nulla hujus mundi pars,
nec verno tempore potest habere similem, nec ulla
 cogitatio ejus comparationem potest adhibere. Nam
praeclara lux  inenarrabili splendiflui candoris ibidem
praefulgurabat claritate. Praecedens etiam ipse,
et ego subsequens per ejusdem par disi delicias,
diversarum namque  herbarum totus ille jucundissimus
 pagus varia immarcescibilium florum specie
 erat picturatus; rosarum rutilante rubore, liliorum
praemicante candore, purpureo croceo, diversoque
indiscreto colore, cuncta praefulgebant corusco
radiante decore. Stupens cernebam hinc indeque
perspicuos  argium multiplices per totum dispositos
nemorum saltus venustissimae admirationis  vigore
fecundos; vernansque micabat universarum
ineffabilis  pulchritudo eximiis praemicantibus  rutilabat
ligustris, atque egregia redolens mulcebat
timiama suavitatis, nectareoque flumine aromatizans
fragrabat ambroseus odor. Dum haec cuncta caeteraque
inenarrabilia, quae nec os meum sufficit ad
loquendum, nec cor meum cogitationibus queat
comprehendere, insolito stupore mirarem, pervenimus
 in medium ejusdem siderei paradisi, ubi mirae
pulchritudinis almificus decurrebat rivus. In quo venustissimi
candoris aqua super argentea relucebat
arena. Et sic ait ad me angelus: Gusta de hac aqua.
Erat enim egregii et inenarrabilis saporis, et velut
balsamum fragrans. Iterum dixit: Habet terra tua
talem aquam? Et ego respondi: Terra illa nihil in se
bonum habet. Et deducens me per illa amoenissima
loca, pervenimus ad extremum. Itaque dixit mihi:
Placet tibi locus iste? aut si habet terra tua talem
amoenitatem, vel si vis hic habitare? Ego vero osculans
pedes ejus, respondi dicens: Volo, domine, hic
semper tecum permanere, quia terra mea exsecrabilis
et infanda est, nihil in se bonum habens, nisi
scandalum et perditionem.
 18. Post haec perducens me ad extremum deficiente
terra, ostendit mihi horrendum atque terribilem
abyssum. Erat autem excisa terra deorsum
usque ad profundum inferni. Et dixit ad me: Inclina
modo aurem tuam in hoc praecipitio. Et inclinans
me ad illud horrendissimum profundum, nihil poteram
videre, quia nebula tenebrosa ascendebat inde
in altum, ut pro muro videretur ejusdem paradisi.
Intendens igitur deorsum auscultabam, et nihil aliud
audivi nisi ululatum, gemitum, lamentum et luctum,
atque stridorem dentium, et fetor qui ascendebat
intolerabilis et horrendus. Nimio namque pavore
perterritus exclamavi ad eum dicens: Domine, tene
me, ne cadam. At ille dixit: Ne timeas, quia non
cadis modo. Surge nunc. Cumque me erexissem,
 tremens et pavens assisterem, dixit mihi: Quid tibi
magis placet ex his? Illa amoenitas quam prius vidisti,
an iste infernus quem novissime intuitus es?
Et ego respondi: Hoc mihi placet, ut in ista amoenitate
tecum permaneam, quia ad illum pessimum infernum
 nec respicere possum. Ille igitur dixit mihi:
Bene. Vadens modo revertere in domum tuam, et si
bene egeris, beneque poenitueris, mox iterum 
reversus fueris in isto amoenitatis loco te suscipiam,
et mecum permanebis usque in aeternum. Si autem
nequiter egeris, et non poenitendo emendaveris vitam
tuam,  statim
in hujus pessimi inferni perpetuo praecipitaberis
interim.
19. Ego vero haec audiens prostravi me ad pedes
ejus, deprecans et dicens: Domine, fac in me misericordiam,
ut me ad terram illam iniquissimam non
remittas, quia hic tecum esse desidero. Sed nec
possum, nec scio ubi redeam. Et ille dixit: Si non
scis  quo revertaris, ego tibi ostendo. Vides viam in
 monte illo? vade per illam. Et cum pertransieris
ipsum montem, invenies tres viros, unum scribentem,
alterum dictantem, tertium autem baculum tenentem.
Cum autem perveneris ad eos, illum saluta
qui baculum tenet, et ipse  ostendet tibi viam, per
quam ambules. Haec audiens cum jam contradicere
non auderem, direxi eadem via alacri velocitate;
et perveniens ad illos tres viros quos audieram,
salutavi illum quem jusserat; et ostendens mihi
dixit: Hac via perge. Dum autem velociter carperem
iter, subito aperiens oculos, et ecce collecta vicinitas
mea exhibentes exsequias, corpusculum
meum in medio positum funeris ex more reddebant
officium. Qui statim ex infirmitate convaluit: et aliquanto
tempore in hoc saeculo vixit. Agens demum
 poenitentiam, iterum migravit e corpore.