DE BONELLO MONACHO,
 
20. Haec igitur  beatitudini narrans aliud hujuscemodi
simile reminiscor. Quidam religiosus, nomine
Bonellus, olim ad me veniens, cum summi angoris
moeroresque nunc tibi dicturus sum ante primi
mei ergastuli fenestram, cuncta enarravit ad singula.
Dicebat enim: Quoniam cum pridem essem in arctissima
retrusionis mancipatus claustra, et cum summa
diligentia judicium Domini pertimescens me acerrima
 macerarem abstinentia, atque cuncta devotionis
meae exercitia cum ingenti fungerem penuria: quadam
vero die in extasi raptus, ab angelo perductus
sum in amoenissimum jucunditatis locum; ibique introduxit
me in cellulam ex auro purissimo, lapidibusque
praemicantibus, atque diversis coruscantibus
gemmis, et margaritis constructam, miro modo et
ipsa species et in lateribus ejus hinc indeque in voluminibus
zetulae exstructae, atque camerae, cunctaque
praerutilo auri fulgore, ac vario colore phalera
ornamentorum ex pretiosissimis praemicantibus lapidibus
 et margaritis, jubar immensi luminis radiabat.
Quid multa dicam, aut quid cogitem? Nam habitaculi
hujus atque loci illius pulchritudo inaestimabilis
et incomparabilis est: quoniam nec os hominis hoc,
nec cogitatio laudibus comprehendere valet. Sic denique
ait ad me angelus ille: Si perseveraveris usque
in finem, in hac te habitatione suscipiam.
21. Post haec igitur aliquanto tempore transacto,
accidiae vagationis pessimo vehementer infestante
spiritu inutili levitate commotus, pristinum egrediens
 deserui habitaculum.  Hinc demum factus
in excessu mentis, atque iterum in exstasi raptus ab
angelo maligno, et praecipitatus sum in abyssum;
in quo non erat putei introitus, sed sicut pinnaculum,
aut abscissa terra deorsum. Et cum in primo
 impetu descendissem, sicut lapis dimissus in profundum,
per immensum spatium pede inhaerente in modici
gradus retinaculo in ejusdem procerrimo parietis
lateribus restiti. Et cum ibidem paululum reanimarem,
facta est vox dicentis: Vadat! Et iterum
praecipitatus descendi plus prolixum spatium. Et
restiti secundo in ampliori aliquantulum gradu. Ibi
inveni quemdam pauperem, quem statim cognovi,
quia dudum venerat ad praedictam retrusionem meam
infirmus atque mendicans. Et tenui eum apud me
multis diebus. Et pro ministrantibus mihi serviens
illi de ipsa substantiola quae pro bonis hominibus
pietas Domini ministrabat, refeci animam ejus fame
collapsam, quousque ad pristinam rediret salutem.
Ipse rogavit pro me iniquos et crudeles exsecutores,
 qui me ducebant, ut mihi vel modicum spatium ibidem
largirentur.
22. Et dum me parumper animarem, iterum audita
est vox clamantis: Vadat, vadat! Et tertio praecipitatus
descendi dupla proceritate altitudinis,
quousque pervenirem in profundum inferni, et sic
perduxerunt me ante conspectum impiissimi diaboli.
Erat autem terribilis et metuendus, fortissimis vinctus
catenis. Et in hujus capitis avis ferrea in similitudinem
corvi sedebat, in qua summitas illius catenarum
haerebat. De immensitate autem poenarum
quantum valuero recordare, intimabo ut ille dicebat.
Ardebat autem immensus et inenarrabilis ignis, velut
pinguissima ardens taeda. Et super ignem illum
vicinum erat et non satis altum tegimen in similitudinem
 aeramenti, in quo exundans flamma impingebat.
Ex illo namque igne exibat inundans piceus
maris, qui immensum occupabat pagum. Quod ebulliens
crudeli ac dirissimo fervore fluctuabat. Cum
autem astarem in conspectu illius atrocissimi judicis,
subito advenerunt tres angeli iniquissimi. Unus
ex illis erat immanissimus gigans. Ille secundus subminor
usque ad humeros ejus. Ille tertius pusillus
usque ad medium. Illi autem duo obtulerunt duas
animas peccatorum. Ille vero exiguus nihil exhibuit,
unde vehementissime increpavit eum, et praecepit illis
 qui illas animas adduxerant ut eas in illo dirissimo
igne projicerent, et ita fecerunt. Post haec autem
perduxerunt me inferius juxta illud mare igneum, et
ostenderunt mihi inferiorem puteum abyssi, qui est
gravior atque crudelior omnium poenarum. Cum
autem pavore perterritus non auderem intus inspicere,
insurrexerunt multi  arcistes, et coeperunt
me sagittare. Sagittas vero eorum quasi guttas aquae
frigidae sentiebam. Et cum signaculo crucis resisterem
illis in circuitu, venit qui me abstulit de iniqua
eorum dominatione, et huic supernae luci restituit.
Postquam haec cuncta retulit, dicebat: Volo mihi talem
facere retrusionem, quae solum meum habeat
statum amplitudinis utraque parte, quia valde timeo
ne in tam pessima ruina ultra incidam. Et ego dixi
 illi: Ipsum sume initium, quem usque in finem sine
desperationis discrimine libere perducas ad perfectionem.
Scriptum est enim: Potius est bonum non
inchoare propositum, quam eum perducere ad detestabilem
terminum. Hic ergo perrexit ad Legionem
civitatem, retrusitque se iterum ad corpora
sanctorum martyrum, et usque hodie ibidem perseverat.