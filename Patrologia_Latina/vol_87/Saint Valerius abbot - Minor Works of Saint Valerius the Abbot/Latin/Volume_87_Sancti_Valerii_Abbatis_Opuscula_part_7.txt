DE COELESTI REVELATIONE,
 
23. Cum olim sanctae memoriae beatissimus Fructuosus
in exordio suae almificae conversionis per
hujus nostrae cohabitationis eremi recessus vastasque
solitudines,  per diversas rupes, speluncas
 atque alpium convalles eremiticam perduceret vitam,
ad instarque Orientalium monachorum in omni
abstinentia et  sanctis exercitiis degens, ita gloriosis
virtutum prodigiis perfectus emicuit, ut antiquis
Thebaeis Patribus se facile coaequaret. In illis vero
temporibus habuit secum quemdam puerulum, lapidum
in structura peritum, nomine Baldari, qui illi
per antra quae inaccessibilibus erant loci posita,
viam ex lapidibus construebat, quod eodem mihi ad
singula referente cognovi, qui usque hodie jam in
senile degit aetate, quod ipse  melius nosti. Ante
nos paucos dies hunc, quem tibi nunc loqui desidero,
ipse tremens atque cum nimio stuporis fluctuante
singulto mihi enarravit miraculum quod per
eum pro nostra aedificatione omnipotens Deus modo
 intra praesentis anni jussit demonstrare  curriculum.
24. Cum autem, inquit, grave aegritudine oppressus
jacerem exanimis praetereunte noctis spatio,
exsurgente lucis crepusculo, anima mea egressa e
corpore suscepta est a tribus splendidissimis columbis,
ex quibus una super caput crucis gestabat vetillum.
Cumque me rapuissent in omni velocitate,
altitudinem aeris penetravimus, partem Orientis
 occupantes. Primo uculo super astra coeli pervenimus.
Ibi, scilicet, induxerunt me in excelsum
mirae pulchritudinis montem, qui innumerabilium
candidatorum erat coopertus caterva seniorum. Inter
quos deducentes perduxerunt me ante conspectum
majestatis Domini. Cum autem stupens et admirans
cernerem eum in throno gloriae suae praesidentem,
et innumerabili multitudine circumstante, interrogavi
quis est iste tam potens qui solus inter tanta
agmina potestatum sedet? Et dixerunt: Ipse est
Dominus noster Jesus Christus. Dum autem insolito
stupore mirarem tantam ineffabilis et immensae pulchritudinis
gloriam, cujus similitudinem nec possum
cogitare, nec valeo enarrare, quia inaestimabilis
est, post haec igitur dixit Dominus illis qui me
 exhibuerant: Reducite eum ad corpus suum, quia
nondum completum est tempus ejus. Cum autem me
reducerent, ait illis Dominus. Sustinete modicum,
quia sol ascendet, donec pertranseat, ne eum radia
solis exaestuent. Dum autem sustineremus, ecce ascendebat
sol ab Oriente sub nos summa velocitate
percurrens, ignifero fulgore rutilans, atque coruscans
immenso candore radiabat. Cujus immanis
gyri glomerata rotunditas incomparabilis erat. Ante
ipsum autem praecedens ingenti magnitudine avis
rufa, et desuper posteriora ejus fusco colore fuscata,
saepe revoluto alarum remigio crepitanti fragore
impulso aere temperabat exaestuantem ejusdem solis
ardorem. Quae alacri velocitate  properans praeteriit:
post cujus terribilis visionis abscessum coepimus
 remeare deorsum, atque toto mentis obtutu
universum conspicere mundum,  mare et fluminibus
variatum, urbiumque moeniis, ecclesiis, montium
rupibus, atque diversis aedificiis summo decore
phaleratum, hominibus,  diversisque nationibus
refertum. Dum diutius attenderem descendens subito
revertens in corpore aperui oculos, et praesentibus
auferens luctum, adepti sunt consolationis gaudium.