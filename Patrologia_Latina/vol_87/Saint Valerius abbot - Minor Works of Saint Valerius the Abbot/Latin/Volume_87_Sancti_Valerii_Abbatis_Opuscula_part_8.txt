DE MONACHORUM POENITENTIA. 
25. Duo fratres impugnati a fornicationis spiritu
abierunt, et acceperunt uxores; postea autem dixerunt
sibi invicem: Quid lucrati sumus, quia deseruimus
angelicum ordinem, et venimus in immunditia
hac, et post haec in ignem et tormentis venturi sumus?
 Redeamus iterum ad eremum, et de his quae
prius fecimus poenitentiam agamus. Et venientes ad
eremum rogaverunt Patres, ut acciperent eos poenitentes
et confitentes ea quae gesserunt. Et clauserunt
eos annum integrum, et ambobus aequaliter
dabatur ad pensum panis, et ad mensuram aqua.
Erant autem visione dissimiles, et dum Patres unum
pallidum et tristem nimis, alterum robustum et clarum
vidissent, mirati sunt, quoniam cibum et potum
 aequaliter acceperant. Et interrogaverunt eum
qui tristis et afflictus erat, dicentes: Quid exercitabaris
in cogitationibus tuis in cella tua? Et dixit:
Pro malis quae feci, quia poenas in quibus venturus
eram in animo revolvebam, et a timore adhaeserunt
ossa carni meae. Interrogaverunt et alium, dicentes:
Tu quid cogitabas in cella tua? Et ille respondit:
Deo gratias agebam, quia eruit me de coinquinamentis
mundi, et de futuri saeculi poenis, et revocavit
me ad hanc confessionem angelicam. Et reminiscens
assidue misericordiam Dei mei laetabar. Et dixerunt
senes: Aequalis est amborum poenitentia apud
Deum.