DE GENERE MONACHORUM. 
26. Hinc subsistit septimum genus monachorum
 nuper adjectum, pejus prioribus. Dum olim secundum
 superiorem seriem de primo exordio aedificationis
ecclesiae tantus inardesceret candor desiderii
regni coelorum, atque timor Domini corda perterreret
populorum, ut non solum per coenobialium crebras
atque juges congregationes innumerus et infinitus
exercitus multiplicaretur monachorum, verum
etiam diversa eremi deserta copiosius contegerentur
perfectorum ergastulis anachoretarum, et cum
in ista ultimae extremitatis Occiduae partis confinia
rara, videlicet, et exigua pullularent sacrae religionis
crepundia, a paucis electis et perfectis viris in
desertis locis rara ope Domini constructa sunt monasteria,
ex quibus multas animas redemptor expiatas
fece peccaminum suscepit in regna coelestia. Et
 quia discedente et ad finem extremante mundi tempore
refrigescit charitas, accrescit saevissima iniquitas,
et inexplebilis voraxque exardescit mundana
cupiditas, atque infestior invidens invalescit daemonum
atrocitas, in  sacratissimis locis pauclssimi
tandem reperiuntur electi viri, qui de toto
corde convertantur ad Dominum. Et ne ipsa monasteria
desolata desertaque remaneant, tolluntur ex
familiis sibi pertinentibus subulci, de diversisque
gregibus  dorseni, atque de possessionibus parvuli,
qui pro officio supplendo inviti tondentur et nutriuntur
per monasteria, atque falso nomine monachi
nuncupantur. Qui dum nec pridem foris in activa
vita mundanis studiis, sive servitiis vel operibus
 excocti eruditique patescunt, nec postea in monasteriis
citra electionem Domini non ultronee, sed inviti
sanctae religioni sociati, concipiunt in corde timoris
Domini compunctionem aut desideria regni coelestis;
non obedientiae humilitate, aut sincerae charitatis
dilectione fundantur, sed crescunt typo superbiae
turgidi, fastu elationis inflati, cupiditati philargyriaeque
fomiti insatiabiliter mersi, voracitati gastrimargiae,
et temulentiae inexplebiliter dediti, atque
atrocissimae invidiae flamma succensi, ut si viderint
aliquos toto corde convertentes, et Domino fideliter
 servientes, bonaque opera et Deo placita exercentes,
cum de ipsis monasteriis originales servi existant
juris sui ea debita et sibi pertinentia defendere contendentes,
insurgant superbientes invidiae atra obscuritate
caecati, et adversus opus assumunt justum
saevissimae crudelitatis odium, atque diversis publicis
et clandestinis insidiis impedire nitentes.
27. Considerato, obsecro, quantum hos punitura
sunt mala sua, quos etiam bona puniunt aliena. Et
quis ei poterit subvenire, qui se sibi exhibet invidendo
carnificem? Aut unde sibi parabit salutem,
qui de salute bonorum contrahit male utendo perniciem?
Cum autem in arcem superbiae atrociter sublimantur,
interitum primae perditionis incurrunt.
Scriptum est enim quoniam quem dirus superbiae
 infecerit spiritus, similem eum effecit diabolo; et
quem similem fecerit vitio, simili eum sine fine cruciandum
tradet exitio. Insuper hypocrisi falsae religionis
ita captantur, ut in conspectantium obtutibus
saecularium protendant falsum sacrae religionis habitum,
ut etiam ac si desperantes de bono merito vel
vacuum adipiscantur sanctitatis vocabulum. Atque
in supradictorum auditum multiplicant diversas crebrasque
series officiorum, et in sublimi arte attollunt
canentes melodia vocum, atque crebris genuflexionibus
protrahentes copiam orationum, et quotidianis
diurni atque nocturnis temporibus torporem desidiosum,
otiumque implicant somnolentum, ut scribitur:
Habentes religionis signum, non religionis meritum;
hippocentauro similes, nec equi, nec hominis
 facta discretio, uti superius dictum est, adversus
fidelissimos Dei servos dolosa et iniqua machinantur
odia, atque impiissimae atrocitatis persecutionem incutiunt;
et quos noverint esse latrones, homicidas,
maleficos, adulteros, atque caetera diabolicae infanda
crudelitatis opera exercentes, eos summi amoris affectione
ex totoque corde charitatis connexione amplectuntur.
Hinc procul dubio aperta ratio manifestat,
quia, despecto De, diabolo obediunt, et servi
fideles existunt, cujus satellites amant, amplectuntur
et diligunt; et Domino cujus fidissimos servos
persequuntur, et odiunt, inimici, refugae, odibiles,
ei exteri fiunt, qui dixit: Quod fecistis uni ex his minimis
meis. mihi fecistis. Iterum scriptum est: Ille
Dominum odit et contemnit, qui non solum non timet
 Deum, sed gratis odit timentes Deum.
28. Rectores vero eorum etsi se existiment se
graviter ante Deum esse culpabiles, sed quia erga
gregem sibi creditum negligentes: et mala non prohibentes
existunt, non solum propter propria delicta,
sed pro subditorum flagitiis dupliciter condemnabuntur.
Hinc David deprecans orat: Ab occultis
meis munda me, et ab alienis parce servo tuo. Quicunque
ex senioribus causam delinquentis adornat, majorem
ei insolentiae fomitem generat, ita ut cor ejus
 magis magisque indurari faciat, et contumaciam delinquentis
differendo non discutit, ne humiliari eum
sinit, nec dissimulanter quae permittit de satisfactione
et venia cogitare, sed idem denuo iterare,
quoniam Scriptura nempe testatur quod omne peccatum
quod remissus indisciplinatusque admiserit
frater, ad negligentem protinus revertatur seniorem;
et propter se et pro illo duplam redditurus est rationem.
Recte namque censetur, ut cum quo participat
errorem, aeternam retributionis cum eo sortiatur
ultionem, quia:
Ipse jubere nefas, ipse perhibetur amare,
&nbsp;&nbsp;&nbsp;Qui prohibere valet, nec prohibere volet.Horum et similium praevaricatricem clandestinae simulationis
pernitiem simul cum publica mundanae delinquentiae
 facinorum contagione debet fideliter, juxta
sibi creditum supernae veritatis divini imperii vicem
et gloriosum terrenae potestatis principium, severitas
justissimae censurae, et zizaniorum ac tribulorum de
agro cordium delinquentium pessimam suffocationem
falcifera emendationis succisione radicitus stirpare,
atque vomere justitiae et rastro veritatis excolere, ut
novalem fructum fidei et sanctitatis creatori suo valeat
procreare. Haec exigua verba de exsecranda hypocrisis
nequitia dixisse sufficiat. Nam de gravioribus
flagitiis delictorum disserere non est meum. Illius
semper sententiae recordabor: Posui ori meo
custodiam, dum consistit peccator adversum me. Ut
non loquatur os meum opera hominum. Ille justus judex,
qui est mentium testis et occultorum cognitor
 ipse est, et erit bonis bonorum in sempiterna gloria
retributor, et malorum secundum merita singulorum
veracissimus ultor.