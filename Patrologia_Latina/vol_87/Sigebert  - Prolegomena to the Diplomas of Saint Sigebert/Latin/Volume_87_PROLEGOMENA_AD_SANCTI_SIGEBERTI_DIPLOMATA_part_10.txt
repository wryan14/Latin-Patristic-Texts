DIPLOMA II,
Quo Sigibertus dona confert monasteriis Stabulensi et
Malmundariensi  (ann. 651).  
Sigipertus, rex Francorum, vir inluster, Godegiselo
 comiti. Singulariter regni nostri
compendiis et prolixa felicitate, Deo adjuvante, confitemur
augmentare quicquid sacrosanctae Ecclesiae
propriae deliberationis arbitrio serenitas nostra contulerit;
quia tunc regalis potestas sui culminis fundamenta
corroborat, quando larga humanitate condigna
munera in honore Dei conferre non dubitat.
Igitur sancta ac venerabilia monasteria, Stabulaus
sive Malmundarium cognominata, ubi vir venerabilis
Remaclus, episcopus et abba , Christo auspice,
 praeesse videtur: quae vir inluster Grimoaldus majordomus,
in honorem sanctae Dei genitricis Mariae,
sanctorumque apostolorum Petri et Pauli, sanctique
Joannis Baptistae, vel sancti Martini, seu ceterorum,
suo opere, in vasta eremi 
Arduennensis construxit, quemadmodum nos
loca ipsa ad ipsa monasteria aedificanda pro nostra
praeceptione ex foresta nostra concessimus: quae,
licet gratia Christi sint ditata praefata monasteria,
mundanae tamen substantiae cernuntur parumper
habere. Ideo divina inspiratione commoniti, decrevimus
aliquantulum de fisco nostro ad ipsa monasteria
conspicere et consolari. Telonium igitur
quod ad portum Vetraria, super fluvios Taunuco Ittaque,
et portum illum qui dicitur Sellis, immoque et
 Vagatio  super fluvium Ligeris,
quod judices vel agentes nostri ad portus ipsos tam
quod navalis evectio conferebat, aut 
undique negotiantum commercia in theloneo aut
quolibet ripatico ex ipsis portubus superius nominatis
in fisco nostro solebant recipere, pariter et homines
 qui in ipsis portubus commanent, vel ipsos
portus custodiunt, aut ibi aspicere videntur, pro stabilitate
regni nostri, ad monasteria superius nominata,
vel monachis ibidem consistentibus, nostri muneris
largitate concedimus. Quapropter praesenti ex hac
jussimus promulgari praeceptione, ut neque vos,
neque juniores aut successores vestri, aut quislibet
quae ad partem monasteriorum ex hoc pertinet, nunquam
 praesumatis existere contrarii;
sed magis theloneos ipsos de portubus superius nominatis,
quandocumque exinde fiscus noster poterat
sperare, in luminaribus, jam dictis basilicis vel stipendiis
monachorum qui ibidem cursum regulariter
quotidianis horis implent, annuimus possidendos,
ut omni tempore proficiant in augmento . Et si
forte aliqui portus ipsos praenominatos pro terris
ipsorum propriis transtulerint, quo facilius ipsum
theloneum quemadmodum ad fiscum nostrum debuerat
provenire , subtraxerint, jubemus
ut navigia ad portus ipsos, ubi per tempora
praecedentium regum parentum nostrorum ire consuetudinem
habuerant, discurrant; et alibi theloneus
neque a vobis, neque a junioribus seu successoribus
vestris exigatur. Quod fiat, ut, si ante superiores
annos, dummodo sub tenera adhuc videbamur aetate
subsistere, aliquis quodlibet ex hujus cessione instrumenti
 accepit,
nullus mancipetur effectus, sed vacuum et inane permaneat,
dum et aliter compluribus fidelibus nostris
 noscitur esse conventum, ut dum, auxiliante Domino,
in regnum ad legitimam pervenimus aetatem, cessiones
illius, quae ex originario fisco nostro aliquid serenitas
nostra concesserat, deinceps inantea, hoc
est, anno  XIV regni nostri  debeant
in Dei nomine stabiles esse. Hanc quoque
 auctoritatem, ut in omnibus valitura, in nostris et
futuris temporibus valitura intacta valeat durare , manus nostrae
subscriptionibus  roboravimus.