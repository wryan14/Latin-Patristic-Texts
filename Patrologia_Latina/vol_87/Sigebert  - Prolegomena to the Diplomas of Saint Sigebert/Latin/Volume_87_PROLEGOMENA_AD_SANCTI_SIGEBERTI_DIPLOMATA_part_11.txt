DIPLOMA III,
Quo Sigibertus cellas sancti Hilarii et sancti Eucharii,
ecclesiae Trevirensi sancti Petri violunter allatas,
restituit  (ann. 653). 
In nomine Domini, Amen. Sigisbertus divina favente
gratia, Francorum rex. Quoniam adoptionem
filiorum Dei praestolamur, ad quam per pacem attingitur,
teneamus panem invicem, et in omnes. Beati
enim pacifici, quoniam filii Dei vocabuntur. Ubi
enim altercationis invicem dispendium incurrit, ibi
pacis residet dissidium quae Ecclesiarum gratiosam
 fovet et incrementat quietem. Igitur noverit omnium
fidelium nostrorum praesentium et futurorum notitia,
qualiter de cellis beatorum Hilarii, quae modo cella
sancti Maximini dicitur, ac beati Eucharii, quae nunc
vocatur cella sancti Matthiae, in praedio sancti Petri
Trevericae urbis aedificata, quas dominus genitor
noster Dagobertus, Christianissimus rex, predecessorum
suorum mores sequens, ad ecclesiam sancti
Petri Trevericae urbis regiae potestatis jure tradiderat,
ac perpetua stabilitate firmaverat, Modoaldus,
ejusdem Ecclesiae venerabilis archiepiscopus, in generali
palatio nostro querelosis se precibus proclamavit,
plangens eas abs malis grassatoribus, quorum
dux quidam nomine Hattus est, contra libitum suum,
suorumque fidelium usurpatas, ac de supradicta ecclesia
 violenter abstractas. At nos per omnia omnem
praefati Hatti, ac suorum per ordinem recolentes
fallaciam, jam calliditatibus detectis, querimoniam
illius veram esse agnovimus. (Perpendentes ergo et
verentes ne forte, quod absit, de eleemosyna genitoris
 nostri ac praedecessorum nostrorum regum, detrimentum
animae nostrae faceremus, pro conservanda
eorum pietatis munificentia, ipsas cellas, cum
consilio et judicio episcoporum, ducum, et comitum
nostrorum, maxime dilecti consanguinei nostri domini
Martini, filii Clodulphi, filii Arnulphi, ducis
Austriae Mosellanicae ac Moselant, quem praefatae
beati Petri ecclesiae, ac fratrum ac antedictarum cellarum
advocatum, rectorem protectorem per praesens
praeceptum constituimus, memoratae ecclesiae Trevirens.
reddidimus ). Ut autem praesens nostrae reformationis
scriptum inviolabile per succedentia tempora
in Dei nomine obtineat stabilitatem, propria
manu, cum duce Martino, ac Cumberto, archiepiscopo
Coloniensi, ac Ramaclo, episcopo Trajectensi,
 subter eam firmavimus et sigillorum nostrorum impressionibus
 jussimus insigniri. Data Aquisgrani,
idibus Maii, anno dominicae Incarnationis DC. LIII.
Sigisbertus, Francorum rex +. Cumbertus, archiepiscopus
Coloniensis +. Ramaclus, episcopus Trajectensis
+. (Martinus dux Austriae Mosellanicae ac
Moselant +.)