ยง 1. Diplomata sincera. 
1. Primum omnium Sigeberti diploma sub indiculi
nomine concipitur, proprie praeceptum sub epistolae
forma. Magni certe momenti est indiculus ille,
saepius recusus, quo constat in regno Francorum a
monarchiae primordiis receptum esse ut non liceret
episcopis, absque licentia regum, interesse conciliis
in alieno regno celebratis. Dirigitur a Sigeberto ad
Desiderium, episcopum Caturcensem. Nullas habet
notas chronologicas, sed spectat ad concilium Cabillonense,
quod, juxta Cointium, Annal. t. III, pag.
182, anno 644 celebratum est in ditione Clodovei.
2. Non tanti momenti est, et tamen pluries recusum,
diploma secundum Sigeberti II, quo Casagonguidinense
monasterium condit. Deficientibus notis
chronologicis, hoc instrumentum anno 644 cum Honteimio,
Hist. Trev. dipl. t. I, pag. 80, assignavimus,
 contra Cointii, in Annal. t. III, pag. 191, et Mabillonii,
in Annal. Bened. t. I, pag. 403, sententiam. Sic
opinionem nostram astruimus. Remaclus hoc diplomate
Casagonguidinensi monasterio praeficitur, qui
fuit renuntiatus episcopus anno 648, ut videre est
apud Mabill. Annl. Bened. t. I, pag. 403; et apud
Marten., Ampliss. collect. t. I, pag. 2, et observ.
prae. Verum, antequam infulas episcopales assequeretur,
abbas Stabulensis evaserat, teste Nova Gall.
Chr. pag. 699, t. III, et tribus annis jam rexerat monasterium
Casagonguidinense; hoc igitur monasterium
ante annum 644 conditum fuisse dicendum est.
Nec multo post id factum fuit; mentio enim in diplomate
ipso fit Godonis episcopi, scilicet, Metensis,
qui circa annum 643 in episcopum electus, est, ut
videre est in Nov. Gall. Christ. t. XIII, pag. 699. De
caetero, simplicissima forma et vere antiqua conceptum
est diploma, et cum historia optime convenit.
Vide Gesta Dagob., c. 31, Fredeg. c. 87, Vitasque
 sancti Sigeb., sancti Remacli, etc. Nec mirum quod
subscriptiones et notae chronologicae deficiant, cum
nonnisi ex apographis desumptum sit; mos enim exscriptorum
frequens fuit talia, quasi supervacanea,
resecandi.
3. Idem Remaclus, Stabulensis abbas et Malmundariensis,
obtinuit partem silvae Arduennae, Sigeberti
diplomate tertio, notis chronologicis destituto, quod
apud Martenium, Ampliss. collect. t. II, col. 6, et
alibi, reperias. Id non emissum fuit post annum 648,
quo episcopus evasit Remaclus, solo abbatis titulo
in diplomate insignitus; nec ante hunc ipsum annum
648, quo Virdunenses infulas consecutus est Gislocardus,
qui inter episcopos in eodem diplomate memoratur.
Cointius, Annal. t. III, pag. 364, tamen
annum 653 huic instrumento assignat, et ideo, pro
titulo abbatis quo insignitur Remaclus, titulum episcopi
jubet reponere, conjectura quam nulla satis
tuetur argumentatio. Sed eidem Cointio suffragamur,
cum titulum archiepiscopi emendat, Coloniensi
 praesuli, contra morem hujus aetatis, inditum.
Hunc titulum episcopi titulo ab exscriptoribus sequioris
aevi substitutum fuisse credi potest, in diplomate
cujus exemplum authenticum nullibi, quod
sciamus, hodie comparet. Donum a Sigeberto impetratum,
a Childerico II confirmatum quidem fuit
alio diplomate, sed ad mediam partem redactum.
4. Remaclus, postquam episcopi titulum assecutus
fuit, monasteriis Stabulensi et Malmundariensi
praeesse non desiit, episcopus absque dioecesi, quod
tunc non insolitum. Hinc appellatus episcopus et abbas
in diplomate quarto, quo Sigebertus his monasteriis
dona confert, anno, scilicet, regni sui 14; sic
enim Sigebertus; Ut, dum ad legitimam pervenimus
aetatem, cessiones . . . . quas serenitas nostra concesserat,
deinceps, hoc est anno 14 regni nostri, debeant . . .
stabiles esse. Hic autem annus vel ab anno
632, ab initio regni in Austrasia, vivente patre, repeti
potest, vel ab anno 638, quo haereditario jure,
 mortuo patre, regnavit. Juxta priorem computandi
modum, regni annus 14 incidit in annum Christi
645, quo nondum episcopi titulo gaudebat Remaclus.
Ergo alia utendum est computatione, scilicet ab
anno 638, unde annus regni 14 in annum Christi 651
incidit. Alibi, disquiremus an hinc cerni possit Merovingicorum
regum majoritatem nonnisi anno aetatis
21 expletam fuisse.