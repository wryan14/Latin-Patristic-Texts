ยง II. Diploma spurium unicum. 
1. Unicum restat Sigeberti diploma quod spurium
est. Ibi ecclesiae sancti Petri Trevirensis ablatae restituuntur
sancti Hilarii et sancti Eucharii cellae.
Non alia mente a Roserio fabricatum fuit instrumentum
hoc, nisi ut auctoritatem conciliaret systemati
 gentilitio domus Lotharingicae, quam a Merovingicis
regibus deducere conatus est pluribus aliis instrumentis,
causa judicata, falsi nomine damnatis. Manifesta
falsi indicia, quibus totum hoc instrumentum
scatet, in notis nostris reteximus. Browerus, Hist
Trev. t. I, pag. 354, illud pro interpolato habuit, et,
expunctis quae a falsario inserta judicabat, quasi
genuinum edidit. Verum de interpolatione lectorem
monuit, quod neglexerunt auctores Novae Galliae
Christianae, t. XIII, col. 291, qui fere totum pseudodiploma
exscripserunt, nulla suspicionis nota incautae
credulitati praecaventes. Cum fraudes Roserii
testetur judicium solemne, puderet nos spurios fetus
legitimis miscuisse, eo quod aliquid deprehenderetur
apud ipsos cum legitimis commune.
