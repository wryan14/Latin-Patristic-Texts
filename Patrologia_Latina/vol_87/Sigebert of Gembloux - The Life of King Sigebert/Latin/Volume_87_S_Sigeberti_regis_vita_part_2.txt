NOTITIA HISTORICA.
(Ex Bolland., tom. I.)
 Mediomatrici, Ptolemaeo Mediomatrices, antiquus
Galliae Belgicae populus, Rhenum inter et Mosam
fluvios, latam incoluerunt regionem, Mosella etiam
interfluente irrigatam. Genti huic caput quondam
fuit Divodurum, seu Diviodurum; quo deinde nomine
oblitterato, civitas Mediomatricorum in notitia
antiqua provinciarum et civitatum Galliae appellata
est; Ammiano Marcel, l. XV, etiam solum Mediomatrici;
quo scilicet modo Tungri, Treviri, Ambiani,
Rhemi, Parisii, Lingones, Senones, aliaeque voces,
olim populum, jam urbes designant. Quod autem
Mediomatricorum nomen excurreret, compendiosum
ex primis syllabis factum, et Metis, quasi Medis dici
coeptum, quod Mettis etiam et Metae aliis scribitur.
Exstat ea etiamnum ampla, opulenta valideque situ ac
opere munita, quam Salia fluvius praeterlapsus, Mosellae
ad ejus moenia miscetur. Sedem isthic regiam,
regno Clodovei diviso, constituit Theodericus, servaruntque
filius Theodebertus et nepos Theodebaldus, cui
superstes Clotarius I, frater Theoderici, abavus sancti
 Sigeberti integram obtinuit Francorum monarchiam.
In partitione regni Clotarii I volunt Baron., an. 565,
sect. 6, et Petav., l. VII Rationarii tempor., c. 6, Sigebertum
I sedem regni Rhemis habuisse, forte vitiosa
Greg. Turon. editione decepti. Porro apud eum, tom.
I Scriptor. Hist. Francor., a Chesnaeo ex quinque
antiquis Codic. mss. editum, ita legitur, l IV, c. 2:
Sigeberto quoque sors dedit regnum Theoderici,
sedemque habere Mettensem; quae totidem verbis
Fredeg., in Hist. Epitomata, c. 55, descripsit, et
clare explicat Aimoin, l. III, c. 1: Sigeberto, inquit
 Mediomatricum, quae et Mettis, cessit, Theoderici
patrui quondam subjecta dominatui. Childebertum,
huic Sigeberto patri suo substitutum, regiam
sedem Argentorati habuisse opinantur Coccius,
in Dagoberto, c. 3, et Miraeus, de Stem. princip. Belgii,
cap. 1, aut saepe resedisse tradit Wassembergius,
l. II Antiq. Galliae Belgicae, in Hermenfredo duodecimo
episcopo Virdunensi. Verum, quia Theodebertus,
mortuo Childeberto patre, sortitus est Auster,
sedem habens Mettensem, apud Fredegar., cap. 16
Chron., et quidem (uti addit Aimoin., lib. III, cap.
84) ubi priores reges eam constituerant, arbitramur
aeque Childebertum atque reliquos reges Mettis habitasse.
Potuit tamen Argentorati, urbe sibi subjecta,
subinde substitisse.
Interempto Theodeberto, frater ejus, Theodericus II,
mox post susceptum regnum, Mettis fluxu ventris
exstinctus, haeredem reliquit Sigebertum II, quem
necdum regem Clotarius II, filius Chilperici, avus
sancti Sigeberti, bello captum, occidit, ita integram
 denuo Francorum monarchiam adeptus; qui postea
filium suum Dagobertum in regni consortium ascitum
Austrasiis proefecit. Hic ab obitu parentis et
fratris Chariberti, solus rexit, mox sanctum Sigebertum,
qui hujus nominis tertius habetur, regem
Aus rasiorum creavit. Hunc Christoph. Browerus,
l. VII Annal. Trevirens., tradit Aquisgrani degisse
ob diploma isthic sancto Modoaldo archiep. Trevirensi
concessum, quod infra ostendemus plurimum
interpolatum. Aegid. Gelen., in Fastis Coloniens.
tradit dici eum Andernaci in districtu Coloniensis
 Lotharingici territorii regiam habuisse. Idem Gelen.,
lib. I de Magnitudine Coloniae Agripp., syntag. 3,
contendit Coloniam Agrippinam caput et metropolim
regni Austrasiae fuisse sub omnibus regibus a Theoderico
I ad sanctum Sigebertum: et: Ne dubites,
addit, de metropoleos in Austrasia dignitate et praerogativa;
advertito Dagoberti filium Sigebertum regnique
administrationem in sancti Cuniberti Ubiorum
praesulis arbitratu et manu fuisse. Haec ille, quae
ita praescribit Fredeg., in Chron. 55, ut Cunibertum
Coloniae urbis pontificem, et Adalgiselum ducem palatii
ad regnum gubernandum institutos concedat;
regem tamen Sigebertum asserat sedem Metis civitate
habuisse, quo Coloniae saepius sanctus Cunibertus
itarit, diutiusque moratus fuerit. Exemplar
etiam testamenti sui Dagobertus rex, ab utroque
filio sancto Sigeberto et Clodoveo subscriptum, Metis
constituendum dirigi praecepit, ad urbem, scilicet,
regiam, non Coloniam, non Andernacum, non Aquisgrani,
aut ad alium illustrem Austrasiorum locum.
 De hoc testamento legendus Aimoin., lib. IV, cap. 30.
Eadem sancti Sigeberti regia in urbe Metensi statuitur
in Vita sancti Hadelini a Notgero conscripta, 3
Febr., et infra in propriis ejus Actis, in quibus
etiam dicitur in sancti Martini monasterio ad Mosellam
ab eo exstructo sepultus.
Obitus diem assignant eadem Acta Kalend. Februarias,
ad quas nomen ejus ascriptum Auctario Usuardi
a Carthus. Colon., et Molano. Illi: Methis, aiunt,
Sigeberti confessoris. Hic vero: Metis civitate,
Sigeberti regis et confessoris, qui inter alias virtutes
viginti monasteria exstruxit. Idem Molan. pluribus
de eodem agit in Natalibus sanctor. Belgii, sub
hoc titulo: De sancto Sigeberto confesso e, rege Austrasiae;
tum: Mettis civitate, depositio sancti Sigeberti
regis, confessoris Christi, etc. Prolata dein
Vitae epitome continenter sanctum appellat. Petrus
Galesin. in suo Martyrol.: Metis, inquit, sancti Sigeberti
regis et confessoris, qui tum aliis multis admirandae
 pietatis officiis, tum hoc illustris exstitit,
quod monasteria viginti exaedificavit. Celebrant
 eumdem Miraeus in Fastis Belgicis, Gelenius in Fastis
Coloniensib., Canis. in Martyrol. Germanico,
Ghinius in Natal. sanctor. canonicor., Ferrar. in Catalogo
generali sanctor., et varii in Auctario ad
Martyrol. Rom. Belgico et Gallico sermone. Saussaius,
in Martyrol. Gallic. eum postridie, seu IV Nonas
Februar., refert hoc elogio: Metis sancti Sigeberti
regis Austrasiae et confessoris, qui Dei cultus
studiosus amplificator viginti monasteria construxit,
inque ecclesias et pauperes profusas eleemosynas
erogavit: ob quae merita, praecelsaque alia pietatis
opera, pro terreno regno coeleste assecutus est. Cujus
corpus in ecclesia sancti Martini ab ipso fundata
conditum, miraculis mox a tumulatione refulsit,
postque annos inde quingentos repertum est, non
sine omnium spectantium admiratione, incorruptum.
Haec Saussaius.
De exstructis ab eo monasteriis infra agemus. Post
dictum Metense sancti Martini eminent apud Arduennates
Stabulense et Malmundariense, in quorum templis
 altaria visuntur sancto Sigeberto dicata, quem
regio more coronatum, et paludamento liliis intexto
decorum, duas manibus gestantem ecclesias, repraesentant
imagines cum coloribus tum scalpro delineatae:
colitur autem ibidem hisce Kal. Febr., sub
praecipuo ritu et campanarum maximarum pulsu.
Festum translationis corporis, sub an. Chr. 1063
factae, recolitur pridie Kal. Julii apud Molan., in Natal.
sanctor. Belgii, Carthus. Colon., in Auctario Usuardi,
et Canis., in Martyr. Germanico: Methis translatio
sancti Sigeberti confessoris, de quo 1 Febr.
actum. Cultum antiquum confirmant tum miraculorum
ad ejus sepulcrum olim perpetratorum historia,
tum, ut in ea refertur, nomen ejus sacris litaniis
insertum. Baron., ad an. 658, n. 3, ad imitandum
proponit Sigebertum, laudatissimum principem,
aequi amantissimum, et religionis observantissimum;
qui pace bene usus, cum ab externis et
civilibus bellis quiesceret, sese totum monasteriis
 erigendis aliisque pietatis operibus mancipavit.
