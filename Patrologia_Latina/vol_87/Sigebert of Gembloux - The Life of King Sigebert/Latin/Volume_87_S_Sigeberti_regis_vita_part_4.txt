CAPUT PRIMUM.
Sancti Sigeberti majores, Nativitas. 
1. Anno dominicae Incarnationis quingentesimo
 octogesimo  sexto  Lotharius Secundus, Chilperici
regis et Fredegundis filius in Francia admodum
 puer regnare coepit. Qui postquam ad intelligibilem
aetatem venit, honestati morum studere
coepit. Unde a Deo exaltatus, eo usque processit, ut
monarchiam regni Francorum mereretur accipere
solus. Hic anno regni sui tricesimo nono Dagobertum
filium suum in consortium regni ascivit; et ne regiae
potestatis licentia, et juvenilis aetatis intemperantia
 exorbitaret a via rectitudinis, ei viros potentia
et sanctitate claros substituit, sanctum, scilicet,
 Arnulphum, ex majore domus metensem episcopum,
et  Pipinum majorem domus, tunc temporis
 cunctis aulicis praeeminentem potentia et prudentia.
Istis Dagobertus utens tutoribus regnum Francorum
propagavit latius, et maxime ad debellandos
Saxones laboravit intentius, qui fines regni sui crebris
fatigabant excursibus. Quos auxilio patris sui
Lotharii ita devicit, ut et regem eorum Berthoaldum
perimeret, et omnes Saxones, mensuram gladii
sui excedentes, gladio trucidaret .
2. Tam bonis Dagobertus rex usus principiis, post
 mortem  patris sui coepit paulatim resilire a proposito
aequitatis; et consiliis Pipini principis, et
 Cuniberti archiepiscopi Coloniensis, quem idem
Pipinus post decessum sancti Arnulphi unanimem
sibi amicum, et intimum suis elegerat consiliis. Nam,
quamvis  Dagobertus rex esset egregius bellator,
sacerdotum Dei et Ecclesiarum pius amator, pauperum
Christi largus sublevator et multarum bonarum
artium exsecutor; tamen carnalis incontinentiae
morbo nimis laborabat, unde et claritudinis nominis
sui foedam infamiae notam contraxerat, et
(quod gravius erat) Regis regum iram contra se accenderat.
 Reginas enim suas fictis ex causis alias
pro aliis repudiabat, ipsis quoque desponsatis pellicum
amores superducebat. Et quamvis adeo deditus
 esset carnali commercio, nullam tamen spem propagandae
posteritatis habebat, ex nulla tot uxorum
filio suscepto.
3. Permaxime ergo rex dolebat, quia se Dei offensam
incurrisse sentiebat: praesertim quod ex regio
patrum suorum semine nullum sciebat superesse,
praeter se et fratrem suum Charibertum: qui Charibertus
propter simplicitatem nimiam minus idoneus
erat ad regni gubernaculum. Sed quamvis de prolis
prosperitate, non tamen desperans de Dei miseratione,
praecordialiter eum deprecabatur, ut sibi ex
ejus nutu filius daretur, qui sibi in regimine regni
subrogaretur. Justus et pius Dominus, qui hominum
erratibus ad iram attrahitur, precibus etiam humilium
ad misericordiam reducitur. Rex siquidem Dagobertus,
 dum circuiret Austrasiam  novo 
anno regni sui, puellam quamdam  Ragentrudem
nomine, vultus elegantia laudabilem, genere etiam inter
Austrasios non ignobilem, cum regii cultus honore
sibi uxorem junxit; quae, Deo volente, eodem
anno ei genuit filium.