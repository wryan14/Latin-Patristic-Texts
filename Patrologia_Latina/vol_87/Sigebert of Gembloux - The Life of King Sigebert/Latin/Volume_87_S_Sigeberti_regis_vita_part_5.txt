CAPUT II.
Baptismus. Educatio. 
4.  Rex, hoc laetificatus nuntio, volvere coepit
animo cui sanctorum virorum potius hunc puerum
traderet, qui eum sacro baptismate regenerare
deberet. Erant eo tempore in Francorum
regno multi apud Deum et homines sanctitate
praedicabiles et virtutibus. Inter quos sanctus Amandus
Elnonensis clarebat gloriosius: qui, ex
 Aquitania oriundus, Christum, relictis omnibus,
sequebatur, et labores voluntariae peregrinationis
instantia divinae praedicationis consolabatur, et
 ejus cultu seges uberrima per Franciam in horrea
Christi congregabatur. Ad hunc perquirendum
per diversa discurrunt nuntii, ad festinantis regis
edictum. Is Amandus jamdudum, quia solus
omnium sacerdotum non timuerat regem redarguere
pro capitalibus criminibus, jubente eo, cum
injuria de regno ejus fuerat expulsus, et in remotioribus
Franciae locis verbum Dei praedicabat
gentibus. Tandem reperitur, et ut regem adeat
quantocius admonetur. Ille memorans praeceptum
apostoli, quod omnis anima potestatibus
sublimioribus debeat subjici (Rom. XIII, 1), venit
ad regem, in villa  Clipiaco morantem. Viso
rex beatissimo Amando, magno repletus est gaudio,
prostratusque pedibus ejus, deprecabatur ut tanto
 sceleri, quod in eum perpetraverat, veniam largiri
dignaretur. At ille, ut erat mitissimus, citius
eum elevavit a terra, atque clementissime indulsit.
Tunc rex ad sanctum ait: Poenitet me quod stulte
adversum te egerim. Precor ergo ut ne memineris
injuriae quam tibi irrogavi, atque precem meam,
quam a te postulo, non dedigneris annuere. Dedit
Deus mihi filium, non meis praecedentibus meritis,
precorque ut eum sacro digneris abluere
baptismate, atque in filium tibi spiritualem accipere.
Quod vir Domini vehementer renuit, scilicet,
sciens scriptum esse, militantem Deo non
oportere implicari saecularibus negotiis (II Tim. VIII,
4), et quietum atque remotum, non debere regia
frequentare palatia, et e conspectu regis abscessit.
 Rursum rex misit ad eum viros illustres,
tunc in laicali habitu palatio deservientes ,
Audoenum, scilicet, post Rothomagi episcopum, et
Eligium, post Noviomi episcopum. Hi humiliter
virum Dei petierunt, ut precibus regis daret assensum,
atque filium ipsius sacro dignaretur diluere
fonte, et ut eum enutrire, atque lege imbuere divina
quantocius assentiret, dicentes quod si hoc
vir Domini non renueret, per hanc familiaritatem
libentius in regno illius, vel ubicunque eligeret,
licentiam praedicandi haberet, seu nationes quamplures
per hanc gratiam se posse conquirere fatebantur.
Tandem ergo fatigatus precibus amborum,
facturum se esse promisit.
5. Audiens autem rex quod vir sanctus precibus
 ejus annuerat, puerum adduci praecipit:  ipse vero
Aurelianis contendit: ubi ei frater suus Charibertus
ad hoc ipsum, ut filium ejus de sacro lavacro
 susciperet, occurrit. Ibi puer affertur, qui non plusquam
 quadraginta dies ab ortu suo habere ferebatur.
Quem accipiens vir sanctus sacris mysteriis
initiandum, cum benedictione solemni eum fecit catechumenum.
Cumque finita benedictione nemo ex
circumstantibus respondisset, Amen; aperuit Deus
os infantis, atque cunctis audientibus clara voce
respondit, Amen. Statimque eum regenerans sacro
baptismate, Sigebertum eum nominavit, eumque
ipse cum Chariberto fratre regis de sacro fonte suscepit.
Super hoc rex cum omni exercitu magno tripudians
gaudio, dehinc sanctum virum habitum in
magnae venerationis loco , non multo post inthronizavit
eum in Trajectensis Ecclesiae solio. O miram
Dei gratiam! o praedicabilem ejus potentiam!
 Quis non in ejus laudem exclamet? quis non super
divitiis bonitatis ejus exsultet? Qui olim Jeremiam
prophetam in utero matris sanctificavi, cujus spiritu
afflatus cum matre sua, plusquam propheta
Joannes exsultavit, et nondum natus praeco nasciturum
Regem praevidens gratulando salutavit; ipse
etiam modo recens nato puero per os sancti praesulis
charisma spiritualis benedictionis infudit, et quod
sibi vas electionis esset futurus, per ejusdem ostendit
miraculum: quem mox ut originalis peccati ablutus
est macula, Spiritus sancti perfudit gratia. Vere
benedictus per omnia, per quem nomen Domini
adhuc benedicitur in Ecclesia, et benedicetur in saecula.
6.  Aut vix, aut nunquam invidiam effugit gloria.
 Pipinus major domus, qui caute et prudenter se
agebat in cunctis regni vel palatii negotiis, bonus in
consiliis, fortitudine terribilis, cultu justitiae et fidei
proposito per omnia laudabilis, quo magis omnes
gloria anteibat, eo majorem omnium pene Austrasiorum
contra se invidiam conflaverat, observantibus
aemulis, ut amoverent eum a latere regis, ut aut
disjungerent eum a regis corde, aut facerent eum
plecti morte. Sed ille callens moderari animo suo,
noluit vinci a malo, sed vicit malum in bono. Nam
ut se et omne regnum absolveret discordiae scandalo,
 arrepto ad nutriendum Sigeberto regis filio, invidorum
factioni cessit, et ad Charibertum regis fratrem
in Aquitania morantem contendit. Non multo post
transeunte nubecula hujus tempestatis, laetior rediit
per concordiam aura serenitatis.