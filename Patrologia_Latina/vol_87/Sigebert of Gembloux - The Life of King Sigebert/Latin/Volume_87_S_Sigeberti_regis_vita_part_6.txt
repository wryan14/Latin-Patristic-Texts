CAPUT III.
Regnum Austrasiorum. Obitus Dagoberti. 
7.  Sammon quidam Francus genere, negociator
arte, cum ad gentem  Winidorum se contulisset,
et per fortitudinem et industriam suam ab eis in
 regem promotus fuisset, inter se et Dagobertum regem
orta simultate, saepe regni sui transgresso  limite,
Thuringiam et reliquos sibi vicinos Francorum
pagos vastabat acerrime. Hac de causa rex Dagobertus
anno regni sui  undecimo Metis adiit, ibique
 procerum et pontificum conventum adesse jussit,
eorumque consilio et consensu filium suum Sigebertum
 in regnum Austrasiorum sublimavit, sedemque
regis Metis urbem habere permisit; partem etiam
thesaurorum sufficientem tradidit, et hoc totum
edicto regali et procerum attestatione auctorizavit.
 Tutelam vero regis, cujus pueritiae timebat, commisit
Cuniberto archiepiscopo Coloniensi, et Adelgiso
duci; curam vero regni Austrasiorum et providentiam
omnium imposuit Pipino principi. Ex illo
die repressa est insolentia Winidorum, obviante eis
fortiter et feliciter fortitudine Austrasiorum, et frequentibus
praeliis reprimente excursus illorum.
8. Post  annum nascitur regi Dagoberto filius,
qui Clodoveus est nominatus. Qui iterum cunctis primatibus
 Austrasiae et Neustriae in generali conventu
congregatis, iterum divisionem regni inter duos filios
ordinavit coram eis eorum assensu et consilio, et
confirmavit datis et acceptis invicem pactis et sacramentis,
ut scilicet, determinato utriusque regni certo
limite, Sigebertus regnaret super Austrasiam, Clodoveus
vero regeret Neustriam. Eam partem Franciae,
quae spectat ad  Meridiem et Orientem, vocabant
Austrasiam: eam quae vergit ad Aquilonem et
Occidentem, vocabant Neustriam. Rex Dagobertus
tam juste et prudenter regno utroque ordinato, ne
 aliquando aliquo modo vel fratres inter se paterno
dissiderent odio, vel regnum in seipso divisum civilis
belli desolaretur scandalo, anno regni sui  decimo
septimo mortuus, et Parisiis in basilica sancti Dionysii
sepultus, regnum dimisit, ab exteris pacatum gentibus,
et in nullo diminutum a suis finibus.
9. Post cujus obitum duo reges et fratres, Sigebertus
et Clodoveus, se quique in regno suo agebat prudenter,
et inter suos valebant potenter,  subjectis
se exhibendo placabiles, adversantibus terribiles. Et
cum in omnibus inter se Deo placita vigeret concordia,
pro uno tamen negotio pene voluit introrepere
discordia. Sigeberto enim rege repente sibi debitam
partem paterni thesauri, nitebantur ei contraire proceres,
qui erant ex parte Clodovei. Sed Pipino principe,
 et Cuniberto archiepiscopo fortiter et rationabiliter
instantibus, pro sui potentia ab invitis Neustriae
primatibus extorserunt, mediante justitia, ut
ex condicto ad villam Compendium veniretur, ibique
thesaurus regis aequa lance divi leretur, suaque cuique
 pars competenter daretur. Ventum est illo:
thesaurus dividitur ex aequo, pars debita repraesentatur
Metis regi Sigeberto.