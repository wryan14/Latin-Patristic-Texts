CAPUT IV.
Sancti Pipini obitus. Major domus Grimoaldus. Bellum
Thuringicum. 
10.  Sequens annus luctum maximum intulit
regi Sigeberto ejusque regno, Pipino majore domus
ex hac luce subtracto, qui ipsum Sigebertum paterne
 nutrierat a puero, et imbecillitatem pueritiae et adolescentiae
ejus validi sui auxilii sustentaverat brachio.
Hic omnimodis regno utilis, genere, potentia,
prudentia et fortitudine super omnes nominabilis,
Grimoaldum filium suum rerum suarum haeredem
fecit: duas quoque filias,  Gertrudem et Beggham,
ad laudem et gloriam generis sui post se reliquit.
Quarum una, Gertrudis, Christo, quam sponso carnali,
malens nubere, sanctae religionis proposito
inserviens in  Nivellensi coenobio, a sua fundato 
matre, spiritualem prolem adhuc non desinit Deo gignere.
 Soror ejus Beggha nupta Ansigiso sancti Arnulphi
Metensis episcopi filio, regiae dignitatis decus,
quod penitus deperierat per regum Francorum inauditam
desidiam, per suam reparavit prosapiam. Ipsa
siquidem genuit Pipinum, Pipinus Carolum, qui  Tudetes,
id est, Martellus est agnominatus: Carolus
Pipinum regem, Pipinus Carolum, cognomento Magnum,
Francorum regem et imperatorem Romanorum;
qui eo honoris et potentiae processit, ut nullus
de regibus Francorum, vel ante eum, vel post
eum, ei comparari potuerit. Quia aliquantulum excurrimus,
cito unde digressi sumus redeamus.
11. Grimoaldus pro patre suo Pipino constitutus
major domus, potenter in aula Sigeberti regis principabatur,
et domi militiaeque viriliter tutabatur.
   Omnia in tuto esse putabantur, et compressis vicinarum
gentium motibus, nihil metuebatur. Invenit
tamen noverca bonorum invidia quomodo in ipsis
regni visceribus sereret discordiae zizania. Otho
 Uronis domestici filius, qui Sigeberti regis ab
adolescentia fuerat bajulus, zelo invidiae ducebatur
contra Grimoaldum majorem domus, et traductis ad
se procerum aliquibus, arrepebat in spem invadendi
principatus ejus.
12.  Radulphus quoque, dux Thuringiae, vir bellicosus,
prosperis intumescens eventibus, cum Winidos
crebris vicisset congressibus, contra Sigebertum
dominum suum et regem agebat insolentius, ejusque
despiciens adolescentiam, magnam intulit regno molestiam:
et eo vecordiae processit, ut exercitu Sigeberti
 insidiis excepto, non  minimam de Francis
stragem facere praesumpserit. Quod infortunium nimium
Sigeberto regi intulit  luctum, tunc agenti
annum regni  nonum, aetatis vero duodecimum.
Sed quia cum aetate ei robur et industria accrevit,
non antea ab inimicorum insecutione destitit, quam
superbiam eorum domuit, et  Thuringos, qui instinctu
Radulphi rebelles erant, sub jugo dominii sui
victos et confusos reflexit;  Otho etiam, qui potentiam
Grimoaldi obliquo oculo limans, eam ad se
trahere nitebatur, factione Grimoaldi a  Leutherio,
 Alamannorum duce, in gratiam ipsius trucidatur, atque
ita Grimoaldus in principem corroboratur.