CAPUT V.
Monasteria dotata. Eleemosynae. Mors. Sepultura. 
13. Pax alta et quies erat in cunctis  Austrasiorum
terminis, sedatis undique exteris et domesticis
adversariis, virtute Dei promovente virtutem Sigeberti
regis, quem sibi placiturum monstravit a
primo rudimento aetatis. Qui enim Salomoni in tenera
aetate dedit sapientiam, divitias et potentiam,
dedit etiam huic sapientiam, divitias et potentiam.
Ego quidem, si verbis Domini uti audeam, fidenter
dicam, quia plus quam Salomon hic (Luc. XI, 31). Salomon
enim sapientiam, quam in nocte et per somnium
 accepit, transgrediendo Dei cultum perdidit;
divitias et potentiam, quas plus cunctis habuit, in
perniciem animae suae vertit, et ut in posteris suis
minueretur, peccando meruit. Hic vero pacificus
noster Salomon, quidquid sapuit, quidquid habuit,
quidquid potuit, ad animae suae commodum convertit.
et ut in posteris suis spiritualiter multiplicaretur,
bene agendo meruit. Solet enim fieri in pacatis
regnis, ut per otium et desidiam moribus corruptis,
abutantur securitate pacis. Hic contra gaudens diuturnitate
temporalis pacis, laborabat obviam ire
aereis catervis; et colluctaturus contra spiritualia
nequitiae in coelestibus, conducere sibi spirituales,
qui secum bellarent, exercitus.
14.  Duodecim enim monasteria in diversis regni
 sui partibus aedificavit, eisque ex suis redditibus
regia liberalitate necessaria suppeditavit, ut illic sub
apostolicae vitae viventes regula, dum sua meterent
carnalia, sua sibi seminarent spiritualia. Inter quae
eminent in nostra vicinia  Stabulaus et Malmundarium
coenobia, infra silvam Ardennam sita: quae
idem rex, cooperante sibi majore domus Grimoaldo,
constructa, sancto Remaclo Tungensi episcopo tradidit
ordinanda.  Illius enim et Cuniberti Coloniensis
episcopi praecipue innitebatur consilio, et ad
talia facienda sanctorum virorum animabatur exemplo.
Et ut ab uno plura discamus, quanta pii regis
liberalitas fuerit in sanctorum locis ditandis, ex his
duobus colligamus. Audiens in locis sancto Remaclo
delegatis, fervere cultum sanctae religionis, praesertim
 quod idem praesul, abjecta episcopali sarcina, se
ibi mancipaverat arctiori vitae, tradidit ei ex ipsa
foresta duodecim leucas in latitudine, et totidem in
longitudine; in quo spatio nullus ei vel sibi succedentibus
contradiceret: affirmaveruntque illud testamento
cum astipulatione imperiali.
15. Rex Sigebertus, revera regis nomine dignus,
 quia seipsum bene regere norat, magnopere terrena
bona minimis Christi distribuere curabat, ut ad summum
bonum tandem pertingere posset, quod non
constare nisi in aeterna beatitudine claret. Expertus
enim erat quia terrena felicitas in aliquo semper curtatur,
ne ad perfectionem boni perveniat. Cum enim
sibi opes, honores, potentia, gloria affatim pro regia
affluerent magnificentia, multum tamen felicitati suae
deesse dolebat, pro eo quod  liberorum dulci affectu
carebat. Et ideo in aedificandis ad aedificationem
animarum coenobiis instabat liberius, et sua Christo
distribuebat liberalius, quia praeter Christum, cui
haec cederent, non erat ei haeres legitimus. Quia
vero Grimoaldum majorem domus sibi in omnibus
fidelem, morigerum et cooperatorem eatenus expertus
 erat, filium ejus Childebertum regni Austrasiorum
 haeredem delegat; hoc tamen proposito
conditionis tenore, si ipsum contingeret sine liberis
obire. Rex quidem, ut pote futurorum nescius, quod
tunc sibi videbatur, ex temporis convenientia fecit;
postea vero filium genuit, quem nomine patris sui
Dagobertum vocavit: et priori testamento ad irritum
redacto, hunc nutriendum commisit majori domus
Grimoaldo, ut ejus potentia contra omnes tutus
sublimaretur in Austrasiorum regno.
16.  Talis erat Sigeberti regis vita, quam apud
homines et temporalis magnificabat potentia, et grata
Deo in omnibus commendabat justitia; apud Deum
vero eam acceptabilem faciebat columbina simplicitas,
cum tamen ei adesset etiam serpentina calliditas.
 Quia vero dicit Sapientia ex ore Salomonis:
Aufer rubiginem de argento, et egredietur vas purissimum,
 aufer iniquitatem de vultu regis, et firmabitur
justitia thronus ejus (Prov. XXV, 4, 5), rex ille,
in cujus manu sunt corda regum, de famulo suo Sigeberto,
qui per vitae puritatem et sapientiae venustatem
splendebat ut argentum, abstulit in praesenti
saeculo rubiginem peccatorum, et fecit sibi vas misericordiae
purissimum. Et cum Deus dicat nobis:
Date eleemosynam, et ecce omnia munda sunt vobis
(Luc. XI, 41), quis discredat peccata hujus regis ex
terrena contagione et regni occupatione ei adhaerentia
vice pulveris Deum eluisse tot eleemosynis, quae
ad laudem et gloriam nominis Christi expensae sunt
per eum, et adhuc quotidie expenduntur in tot ab
 eo structis coenobiis? Abstulit nimirum iniquitatem
de vultu regis, ut firmaretur justitia thronus ejus,
ut quia justus ex fide vivens, vili penderat terreni
regni fastus, coronatus corona justitiae, et ornatus
palma victoriae, conregnaret Christo in coelestibus .
17. Rex ergo terribilis apud omnes reges terrae qui
aufert spiritum principum, ne malitia mundi mutaret
 militis sui intellectum, in flore juvenilis aetatis eum
acerba morte rapuit de praesenti saeculo nequam, et
in coelesti curia ei contulit verae dignitatis gloriam.
Obiit autem Kalendis Februarii,  aetatis suae anno
fere tricesimo primo, regni vicesimo octavo, ab Incarnatione
Domini anno sexcentesimo sexagesimo
 secundo; a transitu sancti Martini ducentesimo sexagesimo
tertio. Et qui in multis locis insignia sui
monimenta reliquerat, sepeliri eligit in  urbe Metis,
quae regni sui sedes fuerat, in basilica, quam ad
gloriam et laudem Dei in honore sancti Martini gloriosi
confessoris regia liberalitate construxerat.