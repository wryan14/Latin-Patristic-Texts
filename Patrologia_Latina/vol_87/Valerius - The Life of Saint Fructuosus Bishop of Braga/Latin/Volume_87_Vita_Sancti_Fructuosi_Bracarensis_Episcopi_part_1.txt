MABILLONII OBSERVATIONES PRAEVIAE. 
 1. Sequens Vita S. Fructuosi regia ex stirpe editi,
abbatis, monasteriorum ac monachorum plurimorum
institutoris, demumque episcopi Bracarensis, scripta
est ab auctore gravi quidem ac subpari, at Latinitatis
ignaro: qui quantum fideli narratione cognovit,
pauca de S. Fructuosi principio ac fine vitae perstrinxit,
sicuti in Praefatione proloquitur. Istam
scriptionem S. Valerio abbati monasterii S. Petri de
Montibus tribuunt Sandovalius et Tamayus (Ad an.
695): tametsi inter hancce Vitam et fragmentum
 Sermonis ipsius sancti Valerii in Concordia Regul.
cap. 3, § 7, relatum nonnulla videtur styli diversitas.
Auctor in hoc opere testes adducit Fulgentii discipulos,
Benenatum cap. 12, Julianum cap. 15, Cassianum
cap. 21, a quibus narrationis suae materiam accepit.
Istam lucubrationem e membranis coenobii
sancti Petri de Arlanza anno Christi 912 exaratis acceptam
ediderunt Prudentius Sandovalius parte I
Fundat. monast. Hispan., et Johannes Tamayus Salazar
in Martyrol. Hispan. ad diem 16 Aprilis; sed refertam
 mendis prope infinitis, partim ex amanuensium
vitio, partim ex ipsius auctoris barbarie: quas mendas
pluribus in locis emendavimus; alias, quae quidem
ipsius auctoris esse videntur, retinuimus. Quales sunt
hunc habitaculum, eumdem hospitium, cap. 1; Coenobium
Complutensem, cap. 2; et caetera id genus, uti
et participia pro verbis ipsis, revertens pro revertitur
eodem loci et alibi passim: quae stribiligines non tam
scriptoris ingenio quam saeculi corruptelae tribuendae
sunt.
2. Menardus noster, in Praefatione secunda ad Concordiam
regul., tres distinguere videtur Fructuosos,
unum Bracarensem episcopum, quo de nunc agimus:
alterum Fructuosum abbatem; tertium Fructuosum
episcopum Segobiensem: quem tamen non
Fructuosum, sed Fructum appellandum esse censet
Tamayus Salazar. An Fructuosus abbas alius sit a
Fructuoso Bracarensi antistite, merito dubitare licet.
Fundamentum Menardi unum ab altero distinguentis
petitur ex duplici Regula Fructuosi nomine inscripta,
 quarum altera, inquit, est magni illius Fructuosi
pontificis Bracarensis, quae complectitur quinque et
viginti capita. Quod satis notum est ex cap. 18
ejusdem Regulae, in quo statuitur una Quadragesima
jejunanda ante festum SS. Justi et Pastoris, quam
sane instituit S. Fructuosus, quia suum monasterium
dedicatum erat sub patrocinio horum SS. martyrum.
Altera Regula est cujusdam alterius Fructuosi, qui
in hac Concordia a superiori distinguitur, etsi interdum
hi duo Fructuosi exscriptoris incuria confundantur.
Mittimus testimonium a Menardo ex Pseudo-Maximi
Chronico adductum, quod ipse (uti par
est) nihili pene ducit. Utramque Regulam (pace
doctissimi viri dictum sit) ejusdem auctoris esse
Fructuosi Bracarensis episcopi, res videtur exploratior.
Prima, constans capitulis 25, directa est monachis;
secunda viris et feminis ad conversionem venientibus,
diciturque Regula monastica communis,
ac capitulis 20 absolvitur. Cur posteriorem istam
 Regulam composuerit Fructuosus, discimus ex subjectae
Vitae capite 17. Quippe tanta in utroque
sexu almiflua florebat sanctitas, atque eximia crescebat
fama perfectionum, ut viri cum filiis suis ad sanctam
 se converterent congregationem monachorum:
matronae vero cum filiabus suis sancto se sociarent
consortio puellarum. Hinc Regulae communis caput
sextum: Qualiter debeant viri cum uxoribus ac
filiis absque periculo vivere in monasterio. Id tamen
ita statuitur. ut monachi cum sororibus uno
monasterio habitare non audeant, neque oratorium
commune habere praesumant. Quod toto cap. 15 et
sequenti late cavetur. In utraque illa Regula consonant
non pauca. Caput vigesimum quartum de senibus
et caput vigesimum quintum de die Dominico, quae in
Regula monachorum, seu prima, apud Holstenium
desunt, inseruntur iisdem omnino verbis ac sententiis
in regula communi seu secunda, et capitula octavum
ac tertium decimum constituunt: idque ex mss.
codicibus restituendum monemus.
3. Nec sententiae nostrae obstat, quod in Concordia
Regul., cap. 4, § 3, post citatam S. Fructuosi
episcopi Regulam, refertur locus ex Regula alterius
Fructuosi, qui locus est caput tertium Regulae communis.
 Ibi enim legendum putamus ex Regula altera
Fructuosi. Certe Regulae secundae seu communis
auctori, qui in Concordia Regularum quindecies laudatur,
episcopi nomen tribuitur duobus in locis, nimirum
cap. 3, § 5, et cap. 28, § 3. Porro cap. 27,
§ 2, adducitur caput undecimum Regulae secundae,
sequenti vero paragrapho caput tertium primae cum
hac inscriptione: Item ejusdem. Neque vero semper
in eadem Concordia auctor primae Regulae vocatur
episcopus: siquidem ex tribus ac triginta locis in
quibus testimonia ex ea producuntur, duodecies sine
episcopi titulo memoratur. Denique in eodem opere
conditor secundae passim, uti et primae scriptor, sanctus
exprimitur.
4. Observare demum juvat, fragmentum quoddam
de diversitate culparum super Regulam S. Benedicti,
quod in nonnullis libris mss. Fructuoso adscriptum
reperitur, indignum omnino esse Fructuoso: cujus
de Regulae conformitate cum Benedictina pluribus
 egimus in Praefatione ad saeculum I, § 6, num. 75.
Fructuosi Vitam attendamus, cujus haec inscriptio in
apographo exstat.
