CAP. IX. 
A graculis proditur. Sed dum, opitulante
Domino, idem vir sanctus inreprehensibiliter
eremiticam perageret vitam, eumque multi
diligenter crebrissima visitatione requirerent et
non reperissent, idem vir nigras parvasque aves,
 quas usitato nomine vulgus gragulas  vocitant, mansuetas in monasterio habuisse
perhibetur. Quae pertendentes volatu per diversas
partes silvarum, eousque volitantes perquirebant,
quousque repertum cunctis inquirentibus ejus
sanctas latebras suis garrulis vocibus proderent, atque
omnibus propalarent. Tunc deinde universi ad
eumdem virum cum gaudio magno properabant. Denique,
sicut supra diximus, multis miraculorum signis
crebre effulsit, et miro virtutum opere adnitente
divino adminiculo saepissime coruscavit. Ex quibus
sacris virtutibus, opitulante Deo, jam nunc aliquid
fari incipiamus.