CAP. X. 
Damulam venatoribus subductam habet
familiarem. Quadam namque die, ut fertur, venantium
turbae cum canibus damulam persequebantur.
Jam quidem multo spatio victa bestiola cum
undique campis late patentibus mortem imminere
suam cerneret, ita ut pene jam ab ipsius canibus
 comprehenderetur, saevisque eorum morsibus decerperetur;
idem quoque vir Dei iter suum incognita
venantium causa peragebat. Ipsa nimirum bestiola
dum jam nullum uspiam sibi conspiceret adesse perfugium,
mox ut vidit virum Dei, illico sibi ab eo defensionem
propositam protinus pro percipiendo vitae
suffragio incunctanter sub ejusdem viri Dei amphibalum
ingressus est: quam ille statim ab omni improborum
hominum persecutione defendit. Mox etiam
canes procul abigi jussit, atque ad monasterium eam
secum sua sponte venientem perduxit. Quae, ut dicitur,
tantum ab illa die mansueta effecta est, ut ubicumque
ille abiret, eam nullus de ejus vestigiis disjungere
valeret: sed si vel paululum ab ea recederet,
nunquam balare, aut vocibus strepere cessaret,
quousque ad eam denuo rediret. Nimirum tantae erat
mansuetudinis, ut veniens frequenter in lectulum ad
pedes ejus recubaret. Quam ille in silvae monasterio
saepe dimittere jussit. Illa vero, non immemor tanti
 beneficii gratia, silvam quae eam nutrierat contemnebat,
et ad liberatoris sui praesentiam ocius occurrebat.
Intantum scilicet, ut si ille quocumque profectus
fuisset locum, suis eum vestigiis quousque
reperiret per longum itineris spatium prosequeretur.
Cumque diutissime hoc ageretur, coepit in loco eodem
tantae virtutis longe lateque fama crebrescere.
Sed quia antiquus hostis unde bonos cernit enitescere
ad gloriam, inde perversos per invidiam rapit ad
poenam; quidam namque juvenis vesaniae spiritu inflatus,
imo potius invidiae igne succensus, desistente
 sanctissimo viro ipsam bestiunculam morsibus
canum interemit. Sed cum post aliquos dies
sanctissimus vir ad monasterium fuisset regressus,
sollicite requisivit quidnam causae esset cur caprea
sua ei solito more tunc minime occurreret. Cui protinus
dictum est, quia dum in pascuis silvarum fuisset
ingressa, veniens puer ille interemit eam. Qui
mox genua sua summo cum dolore in conspectu Domini
flectens, semetipsum in parvimentum prostravit,
 sed nutu Dei illico inferre non distulit supplicium
praesens divinae majestatis severissima ultio.
Ipse ille juvenis gravi febrium languore statim correptus,
mox ab eo flagitare per internuntios coepit,
ut pro se Dominum supplicaret, ne juxta suam pessimam
temeritatem, divina perculsus ultione crudeli
exitu vitam finiret. At ille statim ad eum profectus
Domini imploravit misericordiam, ac manum suam
super eum posuit: et illic aegroto ipso non solum
corporis salutem pristinam reddidit, verumetiam simul
et animae ejus infirmitates sacra oratione curavit.