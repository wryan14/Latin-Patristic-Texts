CAP. XI. 
Rustici violentas manus signo crucis
compescit. Aliud quoque summae patientiae miraculum
narrante quodam fideli viro comperimus, qui
nobis retulit supranominatum virum almum quadam
die cum caeteris comitibus sui itineris per loca quae
urbi Eltaniae contigua sunt pergeret, atque provinciae
Lusitaniae eximiam urbem Emeritam ob desiderium
 egregiae virginis Eulaliae peteret, quatenus inibi sacra
vota mentis suae sacratissimis persolveret cordis
sui affectibus, ut fusis in conspectu Dei dulcifluis
precibus perceptisque a Domini Jesu Christi largiflua
pietate postulationis effectibus, ad insulam quae
in territorio Gaditano sita est properans, adnitente
Domino, perveniret. Sed, ut supra diximus, dum in
Eltaniae partibus viae suae carperet iter, accidit ut
cuncti qui collegio beatissimi viri iter agebant, paululum
praecederent: ipse vero subsistens in abdito
nemorum, silvarumque densarum secretissimo loco
paulisper orationibus incubuit. Qui dum homo prostratus
jaceret, antiquus hostis omnium bonorum
semper invidus quemdam rusticum ac plebeium virum
confestim ad locum quo vir Dei orabat furibundus
perduxit. Qui dum virum Dei eminus vidisset,
eumque singularem, vili habitu, excalciatis nudisque
pedibus, inter fruteta conspexisset, ut sese habet
rustica mens eum ex vilitate cultus contemnens, ad
 eumdem virum temeritate insaniae fretus propius
accessit, eumque fugitivum existimans, procacioribus
verbis conviciando lacessivit, ac nihil cunctatus
idem rusticus petulanter multis contumeliis verborum
eum objurgavit. Sed dum vir Dei respondens
tranquilla mente diceret: Plane fugitivus non sum, et
ille e contrario fugitivum omnibus modis esse perhiberet,
et eousque instinctu diaboli irritatus est, ut eum
vecte quem gestabat manibus ictu verberaret. Quod
cum vir Dei patienter sustineret, et ille percutere non
desisteret, mox ei signum crucis fecit: statim eum
daemon in terra allisit, atque ante pedes sancti viri
resupinum corruere fecit. Et eousque debacchando
laniavit, quousque eo in proprio sanguine involutum
crudeliter discerpens cruentaret: sed vir Dei sanctus
protinus oravit, et pristinae eum sanitati absque
ulla difficultate restituit.