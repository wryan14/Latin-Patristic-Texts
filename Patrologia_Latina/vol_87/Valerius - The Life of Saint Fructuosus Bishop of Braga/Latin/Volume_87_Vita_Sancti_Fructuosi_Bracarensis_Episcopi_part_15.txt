CAP. XII. 
Codices in aquam mersos intactos recuperat.
Nunc igitur non prisca, sed moderna; non
 vetera, sed novella; non vanis quibuslibet fabulis
ficta, sed miracula veritatis indicio declarata, narrante
venerabili viro Benenato presbytero, quemadmodum
gesta sunt veraciter comperimus. Et ob hoc
hujus in paginolae breviter seriem, sicut ad nos perlata
sunt, adnotari omni cum veritatis studio procurabimus.
Denique jamdictus fidelissimus vir retulit
dicens: Dum de provincia Lusitaniae cum sanctissimo
viro Fructuoso ad provinciam Baeticam pergerem, et
imbriferi aeres immensas ac juges pluvias, utpote
hiemis tempore, per multos dies indesinenter exhiberent,
et ex multitudine imbrium nimium flumina
excrevissent; accidit die quadam puerulum cum caballo,
qui codices ipsius viri Dei gestabat, dum transmeare
cum caeteris collegis suis nititur, in amnis
fluenta profundissima cecidisse et diutissime baratro
gurgitum cum ipsis libris demersum fuisse. Tandem
igitur, suffragante Domino, a lympharum discrimine
ereptus, ad crepidinem alvei, madefactus licet, pertingere
tamen meruit incolumis. Idem autem sanctus
 vir paulo post eos pede proprio, ut ei semper mos
erat, absque vehiculi juvamine properavit. Cumque
ad suos pervenisset comites, dictum est illi quod
omnes codices sui in aquam cecidissent. Ille vero in
nullo penitus commotus, sereno vultu hilarique facie
absque aliqua maestitia ejici de marsupiis, et sibi
praesentari praecepit. Sed ita eos reperit siccos, ut
illos fluvialis liquor nullo modo contigisset, nec madidus
humor vel tenuiter inficere potuisset.