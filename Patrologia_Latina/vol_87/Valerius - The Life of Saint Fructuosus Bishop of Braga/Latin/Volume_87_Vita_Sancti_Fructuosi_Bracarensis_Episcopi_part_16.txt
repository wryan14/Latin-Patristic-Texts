CAP. XIII. 
Sublatis remis, navem orando flectit.
Aliud quoque mirabile factum quod a supradicto viro
referente cognovi, silentio occultare non debeo.
Quadam die ipse beatissimus Fructuosus devotionis
implendae gratia de civitate Spalensi ad basilicam
S. Gerontii navigio profectus est. Dum ibidem desiderii
sui vota adnitente Domino devotus persolvisset,
et vesperascente die iterum redire unde venerat disposuisset,
nautae ipsi, qui per longa spatia pelagi navem
gubernaverant, fessi labore navigii, non solum
 vires ad gubernandam navim non habere se dixerunt,
verum etiam quod diei pars extrema jam superesset,
coeperunt querimoniari. Quibus ille ait:
Deprecor vos, ut accipiatis paululum cibi refectionem,
et quia lassi estis, vel pusillulum quiescatis,
dum et ego officii mei impleo cursum. Nam et hoc
quaero, ut remos hujus navis tollatis, et sic paululum
dormiatis. Quibus statim obedientibus, et juxta
praeceptum rema  naviculae auferentibus, vel
etiam dormientibus, illico sanctissimus vir orans, et
officium sacrum cum suis fratribus perfungens, nullo
homine navem contingente, sed Dei sola manu gubernante,
ad ulteriorem amnis ripam celeriter transmeavit.
Nautae vero subito expergefacti supervacuas
 eidem viro inferebant querelas dicentes: Transfretemus
jam, quia in noctis tenebris non bene possumus
navigare. Quibus ille ait: Nolite, o filioli, vos
fatigare, quia absque vestro labore Dominus nos ubi
desiderabamus jam perduxit. Qui cum surrexissent
atque se in alternam partem fluminis esse conspexissent,
obstupefacti turbatique mirabantur quidnam
fecisset Deus.