CAP. XIV. 
Commodum tempus praedicit. Coenobium
in Gaditana insula erigit. Nam et aliud retulit quod
omnimodis verum esse affirmavit dicens: Quadam
Dominica die dum imbres procellosi inaestimabiliter
essent, idem sanctissimus vir de civitate Spalense ad
insulam quae sita est in territorio Gaditano (Cadiz in
Baetica) pergebat: quem dum multi cives praefatae
civitatis vel etiam antistes ipsius urbis obnixe ibidem
retinere vellent, ut quia dies Dominicus erat, vel
certe quia aerum non esset temperies, si non amplius,
saltem usque post missam inibi sustinere annueret.
 Quibus ille taliter respondisse fertur: Nolite,
obsecro, me retinere, quia Dominus direxit viam
meam: sed si pro mea injuria satagitis, et aliquid
pro ista pluvia formidatis, certissime sciatis, quia
hodie amplius pluvia quam usque ad secundam diei
horam non erit. Quod ita gestum omnes viderunt qui
praesentes fuerunt. Et postquam ille hora secunda
navem conscendit, statim pluvia desiit, et usque
quartum diem, quandiu ad locum quo tendebat peraccederet,
non pluit, sed tribus diebus juxta quod
praedixerat multa tranquillitas fuit. Unde conjicere
possumus, quia tandiu minime pluit, quandiu sanctus
vir navigans, in locum destinatum perveniret.
Cumque praefatam, suffragante Domino, Gaditanam
ingressus fuisset insulam, ex alia parte quasi sol
oriens inluminaturus Spaniam, aedificavit sanctum
ope Domini monasterium, solitoque coenobiali ritu
regulare eum instruxit exercitii rudimento.