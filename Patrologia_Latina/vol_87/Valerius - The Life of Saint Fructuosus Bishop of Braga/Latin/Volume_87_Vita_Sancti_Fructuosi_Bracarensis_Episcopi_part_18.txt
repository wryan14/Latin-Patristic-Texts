CAP. XV. 
Omnes ad se trahens, a rege impeditur.
Denique in abdita vastaque et a mundana habitatione
 remota solitudine praecipuum et mirae magnitudinis
egregium fundavit cum Dei juvamine coenobium,
et quod ab ora maris novem millibus distat,
et nomen dedit Nono, sicut a religioso viro Juliano
presbytero, qui in eodem coenobio adolevit ex parvulo,
fideli narratione cognovi breviter intimabo.
Tanti gloriosissimi et incomparabilis viri rutilo fulgore
radians exemplo meritorum, ita ardore fidei
accendit animos populorum, ut catervatim undique
concurrentium agmina conversorum immensus fieret
chorus. Et nisi dux exercitus provinciae illius vel
circumseptus undique confinibus regi reclamasset, ut
aliquantulum prohiberetur, quasi fur fuerit; personas
non esse quae in expeditione publica proficiscerentur;
innumerabilis se debuit congregare exercitus
monachorum: ita ut non solum virorum, sed etiam
animi inflammarentur feminarum. Et cum in eodem
sanctae congregationis loco accedendi aditus non esset
mulierum ordini, referam quemadmodum facta est
 congregatio puellarum.