CAP. XVI. 
Benedictae cellam parat. Quaedam
virgo sacratissima, nomine Benedicta, claro genere
exorta, atque ex  Gardingo regis sponsa, ardore
fidei et flamma ardoris sanctae religionis succensa,
suis occulte fugiens parentibus, sola ingressa est diversa
eremi loca, et sic impervia et ignota errando
deserta, tandem duce Domino appropinquavit ad
sanctam coenobii congregationem. Non audens peraccedere,
sed procul in deserto persistens, suggessit
per internuntios sanctissimo Dei viro, ut ovem errantem
de luporum faucibus liberaret, et in viam salutis
dirigeret, et animam quaerentem Dominum spiritualibus
disciplinis instituisset , qualiter
 hoc a Domino, qui ovem perditam humeris suis reportavit
acciperet. Ille vero haec audiens immensas
omnipotenti Domino retulit gratias, et jussit ei in
eadem deserti silva parvam facere mansiunculam. Et
ut praefatus vir referebat, quia de senioribus nullus
ad eam adpropinquare audebat, sed ex nobis parvulis
unusquisque vice sua illi litteras ostendebat, et
substantiam ministrabat: et ita cum multa conjuratione
suggessit, ut nunquam illicibus aliquis portaretur,
nisi cum beatissimus vir, licet medium noctis,
reficeretur, et ab eo sanctificatus illi dirigeretur.