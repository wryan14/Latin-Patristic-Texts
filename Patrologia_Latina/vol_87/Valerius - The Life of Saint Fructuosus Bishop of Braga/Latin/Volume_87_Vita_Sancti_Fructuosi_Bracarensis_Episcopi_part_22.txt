CAP. XIX.  
Orientem clam petiturus retinetur.
Postquam autem cunctam sancti operis sui devotionem,
suffragante supernae virtutis opitulatione, ad
summam perduxit perfectionem, succendit eum immensus
sancti desiderii ardor, ut partem occupans
Orientis, novam arriperet peregrinationem. Cumque
haec cum paucis electis discipulis suis clam pertractasset,
et navem sibi ad subvectionem praeparasset,
quam omni praedestinatione conscendens transfretaret
ad Orientem, ab uno proditore detectus discipulo,
egressionis aditum non valuit impetrare. Quid multa?
Cum haec agerentur pervenit ad Regis temporis illius
auditum. Formidans igitur rex et omnes prudentes
illi familiariter assistentes, ne talis lux Hispaniam
desereret, jussit eum sine aliqua molestiae perturbatione
comprehendi, et ad se usque perduci. Cum autem
eum perduxissent, atque cum nimia formidine
illum custodirent; nocte igitur, ut fertur, habitaculi
ostia in quo manebat missis extrinsecus catenatis
  et seris, diversisque duris obserantes
claustris, ipsique ibi insuper custodes permanebant.
Cumque intempestae noctis silentio expergiscerentur,
claustra procul abjecta ostiaque patefacta cernebant.
Ille vero per sanctas Ecclesias orans, securus pietatem
Domini deprecabatur.