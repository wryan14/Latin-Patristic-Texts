CAP. XXI. 
Coenobiis construendis immoritur. Iterum
inter Bracarensem urbem et Dumiensem coenobium
in cacumine modici montis praecipuum aedificavit
monasterium, ubi suum sanctum humatum est corpus.
 Tanta illi fuit intentio in sanctarum Ecclesiarum
aedificatione, sicut viri domini Cassiani abbatis ejus
primi discipuli relatione cognovi, ut cum ante multo
tempore suum praecognovisset sanctum imminere
obitum, et cum multa ibi esset coepta operatio aedificationum,
propinquantem scilicet vitae praesentis occasum,
non solum diurno tempore sine intermissione
operabatur, sed etiam nocturnis horis lampadibus
accensis in eodem opere perseverabat, ne de hoc saeculo
discedens, opus sanctum relinqueret imperfectum.
Sicque ope divina adjutus, cuncta quae fideliter
coeperat diligenter consummavit et fideliter dedicavit.