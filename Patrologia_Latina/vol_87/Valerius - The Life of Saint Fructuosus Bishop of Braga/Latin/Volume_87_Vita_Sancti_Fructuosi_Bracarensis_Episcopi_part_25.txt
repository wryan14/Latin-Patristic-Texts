CAP. XXII. 
Mortis praescius obit. Finis quippe termino
propinquante, febre correptus, et cum per aliquos
dies vi febrium teneretur, quadam die supputans
tempus a quo illi finis suus dudum fuerat praesagitus,
invenit ipsum instare diem, quo de hoc saeculo erat
migraturus, et nuntiavit adstantibus. Cunctis autem
 flentibus solus ille exsultabat, quia proculdubio sciebat
quod ad coelestem sempiternamque gloriam properabat.
Interrogantibus eum si timeret mortem
respondit: Non timeo plane, scio enim quia etsi peccator,
ad praesentiam Domini mei ambulo. Post haec
 jussit se ad ecclesiam deportari. Et cum jam omnia
domus suae ordinata haberet, unum vernulam suum
nomine Decentium, qui ille bene a parvulo servierat,
residuum habebat. Jussit eum vocari, et imponens
ei manum, ordinavit eum abbatem in praecipuo Turonio
monasterio. Sic denique accepta legitime poenitentia
non est regressus de Ecclesia, nisi ibi ante
sanctum prostratus jacuit altarium diem illum et
noctis percurrentem spatium. Ante enim exsurgente
lucis crepusculo, expandens manus ad orationem,
suum immaculatum et sanctum in manibus Domini
 tradidit spiritum, qui Sanctos suos coronat per bonam
confessionem.
Ad sacratissimum sancti corporis ejus sepulcrum
 euntibus cunctis perseverant signa virtutis. Nam et
infirmi ibi sanantur, et daemones effugantur, vel quicumque
moerens ejus invictum postulaverit auxilium,
statim plenum a Domino petitionis suae consequitur
fructum, praestante Domino nostro Jesu Christo,
qui cum Deo Patre et sancto Spiritu vivit et regnat
in saecula saeculorum. Amen.
<span class="text-blue-600 font-bold"