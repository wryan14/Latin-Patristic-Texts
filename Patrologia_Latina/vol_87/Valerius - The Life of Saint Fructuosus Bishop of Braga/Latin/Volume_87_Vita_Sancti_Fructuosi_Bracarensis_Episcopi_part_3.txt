PROLOGUS.  
Postquam antiquas mundi tenebras
supernae veritatis nova inradiavit claritas, et a sede
Romana, prima sanctae Ecclesiae cathedra, fidei catholicae
dogmatum fulgurans rutilaret immensitas,
 atque ex Aegypto orientale provincia, excellentissima
sacrae religionis praemicarent exempla, et hujus Occiduae
plagae exigua perluceret extremitas, praecipuae
claritatis egregias divina pietas duas inluminavit lucernas,
Isidorum reverentissimum scilicet virum
Spalensem episcopum, atque beatissimum Fructuosum
ab infantia immaculatum et justum. Ille autem
oris nitore clarens, insignis industria, sophisticae
artis indeptus primitias, dogmata reciprocavit Romanorum:
hic vero in sacratissimo religionis proposito
Spiritus sancti flamma succensus, ita in cunctis
spiritualibus exercitatus omnibusque operibus sanctis
perfectus emicuit, ut ad Patrum se facile (Deest aliquid),
quorum aequaret antiquorum meritis Thebaeorum.
Ille activae vitae industria universam extrinsecus
erudivit Spaniam: hic autem contemplativae vitae
 peritia vibrante fulgore micans, intima cordium inluminavit
arcana. Ille egregio rutilans eloquio in libris
claruit aedificationis: hic autem culmine virtutum
coruscans, exemplum relinquens sanctae religionis,
et innocuo gressu secutus est vestigia praeeuntis
 Domini nostri et Salvatoris: cujus tantum ineffabilia
sunt virtutum ejus prodigia, quod nostra nuncupare
non valet ineptia. Quantum fideli narratione cognovi,
pauca de principio vitae ejus et fine disserendo perstringam.