CAP. PRIMUM. 
Regio ortus genere fit clericus. Deum
habet vindicem. Hic vero beatus ex clarissima regali
progenie exortus, sublimissimi culminis, atque ducis
exercitus Hispaniae proles, dum adhuc puerulus sub
parentibus degeret, contigit ut quodam tempore pater
ejus eum secum habens inter montium convallia
 Bergendensis territorii, gregum suarum requireret
rationes: pater autem suus greges describebat et
pastorum rationes discutiebat. Hic vero puerulus, inspirante
Domino, pro aedificatione monasterii alta
 loca pensabat, et intra semetipsum retinens, nemini
manifestabat. Post discessum igitur parentum, abjecto
saeculari habitu, tonsoque capite cum religionis initia
suscepisset, tradidit se erudiendum spiritualibus disciplinis
sanctissimo viro  Conantio episcopo. Cumque
aliquanto tempore sub illius degeret regimine,
provenit ut quodam die possessionem Ecclesiae ingressi,
illius praeeuntes  paricelluli cum ei ad manendum
hospitium praepararent, quidam de sumptoribus
 sedis ipsius adveniens interrogavit
dicens: Quis hunc occupavit habitaculum? Responderunt:
Fructuosus. Statim insana temeritate frustratus,
jussit ejus sarcinolum foris projicere, et sibi
ibidem praeparare. Quod ille patienter tolerans siluit.
Cum enim intempestae noctis silentio omnes quiescerent,
subito eumdem hospitium ab ira furoris
Domini veniens ignis succendit cum intus eodem habitaculo,
quod ut adsolet minimi haberetur. Recto
videlicet judicio Domini, ut eumdem habitaculum,
quem typo superbiae turgidus usurpaverat, orante
 sancto adolescente cum ingenti periculo, perturbatione
atque injuria et jacturae tribulatione desereret.