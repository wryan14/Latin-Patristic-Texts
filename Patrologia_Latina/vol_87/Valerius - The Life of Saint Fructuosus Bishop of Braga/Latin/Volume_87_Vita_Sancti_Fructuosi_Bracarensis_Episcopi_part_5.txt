CAP. II. 
Monasterium Complutense exstruit. Post
haec revertens ad locum illum solitudinis supra memoratum,
ut devotionem quam dudum parvulus elegerat,
jam perfectus impleret. Nam construens  coenobium
Complutensem, juxta divina praecepta, nihil
sibi reservans, omnem a se facultatis suae supellectilem
ejiciens et ibidem conferens, eum locupletissime
ditavit, et tam ex familiae suae, quam ex conversis
e diversis Hispaniae partibus sedulo concurrentibus,
eum agmine monachorum affluentissime
complevit. Sicut scriptum est, quia semper sanctitatem
aemulatio insequitur inimici, et contra bonitatem
pugnat malitia; illico invidus vir iniquus, sororis
ejus maritus, antiqui hostis stimulis instigatus, coram
rege prostratus surripuit animum ejus, ut ejusdem
pars haereditatis a sancto monasterio auferretur,
et illi quasi pro exercenda publica expeditione
 conferretur. Quod cum huic beatissimo compertum
est, statim tulit ecclesiae vela, et sancta nudavit altaria,
et  ciliciis induit ea, atque scripsit et direxit
illi epistolam confusionis et increpationis Dominique
comminationis, se quoque convertit in jejuniis et
luctu, et lacrymis atque prolixitate orationis. Cum
ita ageretur, statim ipse sanctorum aemulus et boni
operis adversarius ultione divina percussus citius
vitam finivit. Sicque factum est, ut qui oblationes
sanctorum quaerebat auferre, ipse crudeliter de hoc
saeculo absque liberis discederet, et facultates suas
 alienis relinquens, et ipse secum solam proditionem
portaret.