CAP. VI.  
Mare tranat absque navi. Monasterium
in insula condit. Atque postmodum ex alia parte
Gallaeciae in ora maris construxit monasterium Pheonensem.
Et dum multa illi intentio esset navigandi
in mare in longinquo ponti pelago, non grandem
reperit insulam: ubi dum concupisset cum Dei juvamine
fundare monasterium. Egredientes autem ad
terram, naviculam per quam transfretaverant, per
negligentiam incurii nautae solutam reliquerunt. Et
dum intente cum discipulis suis sub quadam rupe
 laboraret, ut aqua dulce produceret, expleto autem
opere cum retransmeare voluissent, impulsu igitur
inimici, volventibusque procellis, vident ipsam naviculam
in longinquo maris freto inter undas projectam.
Et dum omnes ejus discipuli facta sibi difficultatis
disperatione se gravi maerore deprimerent, ipse
vero oratione facta se in tam longinquo maris pelago
solus projecit. Illi autem dupio luctu et ejulatu amarissime
perstrepebant, et illius periculum formidantes,
et suum interitum deplorantes. Et cum jam
prae nimia longinquitate ab oculis eorum absconderetur,
et in integram ruerent desperationem, post
multa vero horarum spatia procul intuentes, vident
ipsam naviculam paulisper propinquare. Postquam
vicinius applicuit, cernunt eum in eadem sedentem
et cum gaudio remeantem: quem cum summa laetitia
suscipientes retransfretaverunt cum exsultatione.
Ad idemque  demum regrediens insulam
in qua eum incipientem sancti operis principium
invidus atque iniquus impedire dudum tentaverat
 inimicus, promissum cum Dei juvamine construit
monasterium, solitoque exercitio eum dedicans,
strenue reliquit munitum.