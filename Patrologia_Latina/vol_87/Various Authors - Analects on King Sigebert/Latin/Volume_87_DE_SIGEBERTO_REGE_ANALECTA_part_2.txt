ยง 1. Sancti Sigeberti uxor Imnechildis, filius Dagobertus
rex Austrasiorum; neptis sancta Irmina, abnepos
sanctus Gregorius Ultrajectinus, aliique a sancto
Sigeberto, prognati.  
1. Uxor sancti Sigeberti fuit Imnechildis, nonnullis
Emnechildis, Eumechildis et Chinechildis appellata;
e qua Dagobertus et forsan plures liberi prognati
sunt. Mortuo sancto Sigeberto, Dagobertus, octo aut
decem annos natus, cui jure haereditario regnum
debebatur, factione magnatum, et potissimum Grimoaldi
majoris domus, pulsus est, atque in clericum,
Didonis Pictavensis episcopi consilio, attonsus,
in Scotiam, sive Hiberniam insulam directus, proque
eo in regnum Austrasiorum intrusus Childebertus
filius Grimoaldi; quem a sancto Sigeberto in regni
haeredem fuisse adoptatum, et Dagobertum defunctum,
esse falsus rumor sparserat, uti alibi ex antiquis
auctoribus probamus. Imnechildis uxor sancti
Sigeberti, abducto in Hiberniam filio videtur Parisios
 fugisse, opem imploratura contra regni invasorem.
Hoc namque pulso, ipsa cum Childerico adolescente
Austrasios rexit, cujus regni an. 2 tam
Childericus rex, quam Imnechildis regina Barisiacum
monasterium in agro Laudunensi sancto Amando
condonarunt. Ejusdem etiam reginae Imnechildis
consilio traditur Childericus in Alsatia superiore
monasterium in valle sancti Gregorii fundasse.
2. Vivebat eo tempore in Anglia sanctus Wilfridus,
an. 664 episcopus consecratus, et circa an. 669
toti Northumbriae praepositus. Hic Dagobertum, ex
Hibernia ad se venientem, hospitio excepit, et equis
sociisque adjutum in patriam remisit: cui Imnechildis
mater in locis magis remotis partem regni procuravit,
et inter utrumque regem pacem concordiamque
fovit. Dagobertus rex constitutus sanctum Wilfridum
ad se venientem benigne excepit, multisque
precibus fatigavit ut provinciam remanentia sua dignaretur,
episcopatum Strateburgensem accipiens.
 Quae alibi ex Actis sancti Wilfridi deducimus. Dagoberto
huic uxorem fuisse Mechtildem Saxonum ducissam
colligimus ex Bruschio, in Episcopis Argentinensibus,
in sancto Arbogasto. Imo Dagobertum
regno pulsum cum conjuge sua apud Thuringos
habitasse tradit e Chron. Mss. Matthaeus Merianus,
in topographia archiepisc. Moguntini, agens de Heiligenstadio
Eichsfeldiae urbe primaria, quem locum
sua primordia Dagoberto debere aiunt. Quae etiam
in additionibus ad Lambertum Schafnaburgensem a
Pistorio editum, pag. 264, de monasterio Erphurti
exstructo leguntur, ad eumdem Dagobertum referenda
videntur, et tempus Kygiberti seu Richberti,
episcopi Moguntini, probat, sed pro ann. 707 substituendus
est an. 677, aut huic vicinus. Ipse autem
 Dagobertus appellatus est rex Germanorum, Francorum,
Germanicorum, et Francorum Transrhenanorum,
ac praeter ditiones trans Rhenum sitas, obtinuit
etiam Alsatiam cum urbe Argentoratensi. In hac Alsatia
palatium suum Kirchemium aliaque loca monasterio
Haselacensi attribuit, cum sanctus Florentius,
dein episcopus Argentoratensis, filiae ejus visum
ac loquelam reddidisset. Varia item a Dagoberto
ecclesiae Argentoratensi et monasteriis Schutterano
et Saraburgo, donata sunt, cum filius ejus a sancto
Arbogasto, episcopo Argentoratensi, fuisset ad vitam
revocatus. Videtur hic Dagoberti filius in arce regia
Semburgo, sive Isemburgo, in lucem editus, ac sacro
baptismatis fonte renatus, de avi sui nomine Sigebertus
appellatus. Hinc temporibus non distinctis,
ipse sanctus Sigebertus suscitatus a morte perperam
traditur a Brusch. et Guilliman., de Episc. Argentin.,
in sancto Arbogasto, atque a Coc., in Dagoberto
praevio, c. 15. At resuscitatione omissa, ab apro in
venatione ad insulam Rheni Novietensis occisus dicitur
 a Joan. Isacio Pontano, l. II Hist. Gelricae;
exstinctus veneno per Grimoaldum a Miraeo, in Fast.
Belgic., 21 Febr., in elogio Beati Pippini ducis. Veneni
suspicionem movent etiam Sanmarth. tom. I
Hist. Geneal. reg. Francor., l. V, c. 8. Quae omnia
temporum ac personarum facta distinctione corruunt.
Reliqua ex Actis sanctorum Arbogasti et Florentii
episcoporum Argentoratensium alibi firmamus.
3. Imnechildis uxor sancti Sigeberti, ac hujus Dagoberti
mater commorabatur apud Childericum regem,
etiam postquam hic Bilichildem uxorem duxerat.
Donationes monachis Stabulens. et Malmundariens.
a sancto Sigeberto factas hi tres confirmant.
Ipsum diploma infra dandum sic incipit: Childericus
rex Francorum, Emnechildis et Bilechildis
gratia Dei reginae, viris illustribus Gundoino duci et
Odoni domestico. Et haec ejus clausula: Ut haec
praeceptio nostra in membranis conscripta, firma et
inviolabilis perseveret, manu nostra subter eam decrevimus
 affirmare. Signum gloriosi domni Childerici
regis. Signum Emnechildis reginae. Signum Bilichildis
gratia Dei reginae. Signum Gundoini ducis.
Data quando fecit mensis Septemb. dies 6, anno 8
regni domni Childerici regis. Trajecto feliciter.
Annus is est 672. Dein an. 686, mortuo Clotario III,
Neustriae et Burgundiae rege, Childericus successit,
et una regnum Austrasiorum retinuit; in quo Imnechildem
reginam aliqua adhuc cum potestate vixisse
innuitur in Vita sancti Praejecti episcopi Arvernorum,
25 Jan., ex Ms. Ultraject. edita, ubi, n. 11, ita legitur:
Cum vir Dei Praejectus (in jus ab Hectore comite
vocatus) se undique arctatum cognovisset, necessitate
compulsus, ita respondit, se causas Ecclesiae
Imnichildae reginae ditioni commendatas habere. Cumque
 hanc assertionem cognovissent, imperfectum
opus permansit. Beatus igitur Praejectus operis sui
laborem, et quomodo per fidejussores venisset exhibitus,
tandem depromit. Rex vero et regina Bilichildis
(ita nomen in altera Vita exprimitur) timore perculsi,
veniam coram omnibus a praedicto episcopo
expetunt. Contigerunt ea an. 679, in solemnibus
vigiliis Paschae. Non diu superfuit Childericus, ab insidiatoribus
impiis cum regina praegnante interfectus,
et Rothomagi in basilica sancti Petri sepultus
4. Occiso Childerico, Theodericus a Neustriis Burgundisque
ad regnum revocatus est; ab Austrasiis
vero Clodoveus quidam, quod Clotarii III crederetur filius,
rex constitutus est, sed eo dein rejecto, legitimus
regni haeres Dagobertus sancti Sigeberti filius ab
optimatibus evocatus, videtur patris regnum, cujus
aliqua parte jam pridem potiebatur, ultro oblatum
potius accepisse, quam armis, ac vi bellica subegisse.
Hoc novi belli Austrasios inter et Neustrios
 fomes fuit. Quod bellum ex Vita sanctae Salabergae
abbatissae ab auctore coaevo scripta alibi deducimus.
5. Inter illustriora monasteria a sancto Sigeberto
exstructa, mox dicemus eminere Stabulaum et Malmundarium:
quibus donationem a patre suo factam
confirmavit Dagobertus jam rex apud Austras. constitutus.
Quod diploma ita incipit: Dagobertus rex
Francorum illustris vir. Illud nobis ad stabilitatem
regni in Dei nomine provenire confidimus, si facta
domni et genitoris nostri Sigeberti quondam regis
pro nostris oraculis in Dei nomine firmare deliberamus.
Atque ideo vir venerabilis Goduinus, abbas de
monasterio Stabulau et Malmundario clementiae regni
nostri suggessit, eo quod Dominus . . . et genitor
noster Sigebertus rex. . . . per suam praeceptionem
concessisset. Integrum diploma alibi damus, et
aliis imperatorum tabulis ac constitutione sancti
Leonis IX papae confirmamus. Frisiorum ad fidem
 conversionem a Dagoberto rege commendatam
fuisse ep. Colon. tradit sanctus Bonifacius archiep.
in epist. hac de re ad Stephanum papam missa, atque
inter illius epistolas ad Serrarium, n. 97, edita;
quam alibi damus et de Dagoberto filio sancti Sigeberti
intelligendam esse probamus.
6. Praeter filium precibus sancti Arbogasti a morte
suscitatum plures fuerunt Dagoberto filiae; inter
quas praecipua est sancta Irmina virgo monasterii
Horrei apud Treviros prima abbatissa, etiam Fastis
Martyrol. Rom. ad 24 Dec. ascripta. Sepulta ea est
in monasterio Wissenburgensi munificentia Dagoberti
parentis dotato, a quo plura monasteria fundata
aut dotata fuisse alibi ostendimus. Altera Dagoberti
filia, et sancti Sigeberti neptis est Adela,
quae post mariti obitum, Irminae sororis exemplo
inflammata, monastico item cultu assumpto, vitam
sanctissime traduxit, ac monasterio Palatiolo ad
Mosellae fluminis ripam exstructo abbatissa praefuit,
ejusque ecclesiam bonorum suorum haeredem
 scripsit, testamento signato Kal. April. anno
12 Theoderici regis, scilicet, ultimi, an. Chr. 731.
In eo testamento mentio fit sororis Regentrudis,
qua omissa, alii Rathildem, seu Rothildem, tertiam
filiam Dagoberti statuunt, voluntque nuptam
fuisse Luderico Bucano, Castri Insulensis in Galloflandria
fundatori. Sed id necdum antiquis monumentis
probatum reperimus. Id certum est, Albericum
dictae Adelae filium plures procreasse liberos,
ex quibus sanctus Gregorius individuus sancti Bonifacii
ad obitum usque socius, postea Ultrajectinae
sedi vice episcopi praefuit presbyter; cujus vitam
scripsit sanctus Ludgerus, ejus discipulus. An ex aliquo
fratrum sancti Gregorii prognatus sit sanctus
Albericus, dein episcopus Ultrajectin. et ab avi nomine
ita appellatus, alibi inquirimus. Coluntur santus,
Gregor. 25 Augusti et sanctus Albericus 14 Nov.
An qui sanctus Dagobertus martyr colitur apud Sathanacenses
in Lotharingia, rex fuerit Francorum, et
 filius sancti Sigeberti, hactenus judicio nostro definire
non audemus.