ยง II. Monasteria exstructa, dotata. 
1. Monasteria duodecim exstructa refert in Actis
sancti Sigeberti auctor; quae soli Ardennae attribuit
Gelenius; universim viginti exstructa cum Gelenio
volunt Molan., in Auctario Usuardi, Galesin. et
Sauss., quorum verba supra dedimus. Brouwerus
de iis, in sua Metropoli, necdum edita, ita scribit:
Anno 651, Sigebertus Austrasiorum rex Metis in
sua regia, eximia vitae innocentia ac praestanti in
omne religiosorum genus liberalitate florebat, viginti
amplitudine non vulgari conditis exstructisque
et vectigalibus perpetuis auctis passim monasteriis,
in quibus Malmundariu II et Stabulense in Ardennae
finibus, sancti Martini vero in Metensi suburbano
fuere. Haec Brouwerus, sed reliqua monasteria
nec ipse, nec alii nominant. De Metensi condito et
 destructo infra agemus. Ad Vitam sancti Amandi,
6 Feb., referemus apud Austrasios, dum iis praeesset
rex sanctus Sigebertus, multa in Belgicis et
Germanicis provinciis exstructa esse monasteria,
quae hic omittimus recensere. Ante Stabulense et
Malmundariense, aliud erectum est Casaeconguduni
in ducatu Luxemburgensi ad amnem Sesmarum seu
Sesomirim, vulgo Sesmoy aut Semoy, inter Chinium
et Bullonium oppida: cujus posterioribus saeculis
exstitit prioratus in pago Cougnon. De eo pluribus
agemus 3 Feb., ad Vitam sancti Hadelini. Damus
infra (Col. 319, dipl. I) diploma sancti Sigeberti
nobis ab humanissimo viro Joanne Antonio Gournesio
congregationis Oratorii presbytero communicatum,
ex quo constat sanctum Remaclum abbatem
constitutum esse, cum necdum esset episcopus
Trajectensis, superstite adhuc episcopo Metensi Godone,
aliis Dodone, seu Godeo, cui successit sanctus
Clodulphus filius sancti Arnulphi, ad quem episcopum
 Remaclus primo anno sui episcopatus sanctum
Trudonem misit. Hinc optime refellitur Bouchetus,
qui, p. I Originum familiae regiae Francorum, cap.
6, tempus episcopatus Godonis numerat ab anno
659 ad 667, eique suffectum sanctum Clodulphum
vixisse ad annum 707 arbitratur. Qui in diplomate
praeter Sesomirim nominatur Alsnia fluvius,
supra Luxemburgum exortus, urbem alluit, et Atarto
mistus, aquam in Suram exonerat, ac dein in Mosellam
delabitur. Silva autem Uriacuise ad vicum
Ures infra Bullonium pertigerit, aut potius Viracuise
legendum, et tum referretur ad vicinum
Viram amnem. His ante expositis diploma facilius
intelligetur.
2. Notgerus, episcopus Leodiensis, in Vita sancti
Remachi episcopi Trajectensis, 3 Sept., meminit alterius
Vitae ab auctore antiquiore et fere coaevo conscriptae,
de quo in prologo ad Werenfridum abbatem
haec scribit: Obtulistis libellum de Vita tam
nostri, quam vestri specialis patroni, domini,
 scilicet, Remacli, conquestus propter incuriam tamen
praedecessorum vestrorum brevius, quam ut
res postularet pro magnitudine gestorum ejus esse
eruditam; simulque visus es, ut ne dicam precari,
sed potius exhortari, ut eam non modo exemplari,
verum aliquanto lepidius mandarem poliri. In hoc
priori libello, seu Vita sancti Remacli, de exstructis
monasteriis Stabulensi et Malmundariensi ita legitur:
Contigit, Deo favente, juberi a piis principibus
regni Francorum Sigeberto rege, et Grimoaldo duce,
ex voluntate Dei et consilio optimatum suorum, ut
construerentur infra forestem monasteria, sita in
pago qui Ardoenna dicitur, cognominata Stabulaus,
sive Malmundarium, in quibus commanerent religiosi
monachi, qui spiritualiter inibi Christo famularentur;
et pro statu totius regni, et regis salute vel
filiorum, sive curam regni exercentium, omnipotentem
Dominum exorarent. Tunc coeperunt aedificare
attentius, et, ut assolet in tali opere, virtus divina
 subsecuta est, prosperoque successu velociter 
adimpleta
sunt. Cumque adesset tempus ut ecclesiae nova
materia ornatae dedicarentur, mittens praefatus rex
ad beatum Remaclum episcopum, quia alter eorum,
id est, Stabulaus, ad ejus pertinebat dioecesim; alterum
vero, id est, Malmundarium, quia metropolim
respiciebat, cum consensu Cuniberti, qui erat metropolitanus
Agrippinae, evocavit eum, ut, sicut conveniebat
ejus ministerio , eas dedicaret.
Quod sanctissimus vir illico obaudiens, cum magna
diligentia explevit opus sibi injunctum, quod ejus
dispositione dudum fuerat actum; quia, cum esset
regi ac primis palatii propter maximam sanctitatem
vicinus ac amatus, nihil praecipuum absque ejus consultu
fiebat. Unde factum est, quia tam charus eis
habebatur, ut missarum peractis solemniis, traderet
ei praedicta loca jam dictus major domus Grimoaldus,
sua  ditione cuncta ordinari, et monasticae vitae
instituta isthic servari. Post non multum vero temporis
impetravit tandem a rege, quatenus relinquens
 successorem post se in sede pontificali, ut diu desiderabat,
hunc eremi locum adiret, et ibi ab hominibus
remotus soli Deo vacaret . . . . Manens itaque pervigili
cura, absque ulla reprehensione, in monasticis documentis,
multos nobilium virorum animos convertit,
ut imitatores fierent illius vitae, cujus erat doctrina
 perfecta: quia, quod ore docebat, prius opere
adimplere curabat. Unde factum est ut crescente religione
cresceret etiam census ejusdem ecclesiae, in
usus ibidem servorum Dei famulantium. Nam audientes
cultum hujusmodi religionis jam dicti piissimi
principes, evocantes beatum virum, tradiderunt
ei ex ipsa foreste duodecim leucas in longitudine, similiter
et in latitudine, in quo spatio nullus contradictor
existeret suae ditioni vel succedentium ei, ut
quiete Deo militarent. Nec non affirmarunt testamento
cum signaculis imperialibus, ut stabile illud
omni tempore duraret: quod Pater sanctissimus
suscepit libenter ac tenuit reverenter. Verum non
multo post ipsum spatium abbreviare studuit, ut sine
impedimento fieret sequacibus, et sine ullo obstaculo
rectores loci possent servare, quod ad nostrum
usque tempus inconvulsum durare videtur omnino.
Haec ibi. Sunt vero monasteria Stabuletum et Malmundarium
dissita Leodio o to fere leucis horariis,
qua versus Orientem et Treviros abitur. Exstrui
 utrumque coeptum circa annum Christi 655, qui
erat episcopatus sancti Remacli sextus; diplomata
vero concessa sunt sub finem vitae ejusdem regis
Sigeberti. Horum partem profert Notgerus in Vita
sancti Remacli. Haec diplomata damus infra.