DE TRANSLATIONE SANCTI HILARII,

PETRI DAMIANI SERMO.  DE TRANSLATIONE SANCTI HILARII,

PETRI DAMIANI SERMO.  1. Gaudeamus et exultemus, dilectissimi, dum ad

recolenda beati Hilarii sublimia merita solemniter

convenimus. Ipsa quippe nos insignis vocabuli dignitas

provocat, ut mens nostra spiritali laetitia affecta,

plausibiliter hilarescat. Nihilo minus et hoc dignum

 est, ut dum beati viri translationem colimus, ipsi

quoque mentes nostras a terrenis desideriis ad coelestia

transferamus: ut dum glebam corporis ejus, tenuemque

pulvisculum tanto praeferri apud homines

honore conspicimus, quantum gloriae pondus in coelestibus

possideat, ubi verus et incomparabilis honor

est, mens nostra perpendat. Sed libet jam translationis

hujus historiam succincte transcurrere, ut

nulli deinceps de praeclara solemnitatis hujus origine

prorsus expediat dubitare. 2. Porro autem dum confessor Christi Fridelinus

beati Hilarii monasterium, quod in Pictavensi suburbio

situm est, laudabiliter regeret, ibique sanctae

conversationis insignibus disciplinis, et praeclara morum

honestate polleret; beatus Hilarius illi per visionem

 manifestus apparuit, at inter alia nonnulla

hoc illi quadam vivacis imperii auctoritate mandavit,

ut videlicet ipse simul et Pictavensis episcopus ad

regem Francorum, qui tunc rerum moderabatur habenis,

incunctanter accederent, et sumptus impendia,

quibus ampliari et augustius fieri monasterium posset,

fiducialiter postularent. Quibus verbis insuper

addidit, ut instaurato noviter monasterio, locum sibi

sanctus Abbas congruum provideret, in quo corpus

ejus, facta translatione, reconderent. Quos nimirum

 felicis oraculi legatione perfunctos rex clementer ac

benigne suscepit, eisque magnifica regiae liberalitatis

munera contulit. A fundamentis ergo monasterium

per latomos ac caementarios denuo construentes,

et pollucibiliter instaurantes, ministri Domini

 tam diu coeptis indefessi laboribus institerunt, donec

non modo surgentis structurae machinam ad consummationem

usque perducerent, sed etiam utrimque parietes,

hoc est, intus et extrinsecus radiantis Musivi

decore vestirent. In quo videlicet opere, ubi regii

muneris summa defecit, episcopus ex ecclesiasticis

facultatibus supplere quod deerat non cessavit. Tandem

itaque monasterio non modo consummatae fabricae

structura perfecto, verum etiam sacerdotalis

officii benedictionibus dedicato, mox demoliti sunt

tumulum, in quo sanctum fuerat corpus humatum. 3. Constituto igitur die, in quo sancta membra

transferrent, praecedente nocte, dum episcopus simul

et abbas in vigiliis et orationibus pernoctarent,

repente conspiciunt, quod beati Angeli de tumulo,

 qui jam terebratus fuerat, sanctum corpus educunt,

et in locum, qui sibi praeparatus fuerat propriis manibus

inferunt. His itaque peractis, beatus Hilarius

sanctum Fridelinum per visionem admonuit, ut Scotigenam

quemdam sibi cognatione propinquum, in

coenobii regimine substitueret, ipse vero ad Gallinariam

insulam in honorem ejusdem beati Hilarii aedificaturus

ecclesiam properaret. Qui beati sacerdotis

imperio mox humiliter paruit, et non solum illud,

quod jussum fuerat, sed et alia quatuor monasteria

 in ejus honorem construxit. Quamquam beati Fridelini

vita, in qua haec referri perhibetur historia, in

manus nostras nequaquam devenerit. Sed quod hic

scriptum est, indicio fraternae relationis innotuit.

Haec igitur hujus sacrae solemnitatis est causa. Haec

veneranda celebritatis hodiernae materia, ut in translatione

sacri corporis merito gaudeat plebs devota

fidelium, cui dependit exsequias exercitus Angelorum. 4. Porro autem ex occasione venerandae translationis

hujus, et caetera beati viri gesta nobis in memoriam

redeunt: ut quae longis ante temporibus sunt

peracta, nostris nunc reducta conspectibus quodam

modo recentia videantur et nova. Mox enim ut disputare

de venerabilis viri gestis incipimus, protinus

occurrit memoriae, quam impenetrabilis Ecclesiae

 murus haereticorum telis obstiterit, quam insuperabilis

praeliator perversum Arianorum dogma gratia catholicae

veritatis obtriverit. Nec illud vacat, quod cum

adversus haereticorum perfidiam pugnaturus, Seleuciam

Isauriae oppidum peteret, puella gentilis divinitus

edocta, sancti sacerdotis denuntiavit adventum:

atque ideo cum patre Florentio, totaque familia divini

baptismatis meruit suscipere sacramentum. Nec

illud excidit insigne miraculum, quod in Gallinaria

insula immanium serpentium venenata rabies virtutem

tam praeclari Pontificis ferre non potuit; sed tamquam

fulmineo fragore perterrita, vilis etiam baculi

metam, quam ipse praefixerat, transcendere non praesumpsit.

Sed et illud memoriae consequenter occurrit,

quod idem egregius pontifex puerum sine gratia regenerationis

 exstinctum, non modo matri resuscitatum

et incolumem reddidit, sed et verae fidei rudimentis

instructum sanctae Ecclesiae filiis aggregavit.

Haec igitur, et alia multa virtutum ejus insignia nobis

ex occasione venerandae hujus translationis occurrunt,

quae nos ad amorem Dei et devotionem

praeclari hujus sacerdotis accendunt. Plane cum multorum

translationes justorum sancta veneretur Ecclesia,

quae diligentia procuratae sunt hominum;

quanto devotionis studio haec est solemniter recolenda,

quae facta est manibus Angelorum! 5. Sed quid est, quod Moysi corpus ipse per se

Dominus sepelivit, et tamen sepulcrum ejus hominibus

innotescere noluit; beati vero Hilarii corpus non

modo coram hominibus per Angelos transtulit, sed

 et tanti honoris gloriam et totius Ecclesiae reverentiam

sublimavit? De Moyse quippe scriptum est:

Mortuus est ibi Moyses servus Domini in terra Moab,

jubente Domino, et sepelivit eum in valle terrae Moab

contra Phogor, et non cognovit homo sepulcrum ejus

usque in praesentem diem (Deut. XXXIV, 5 et 6). Quid

est ergo, quod ille nescitur, iste vero quotidie cum

tanta gloria Christianae devotionis invisitur? Quid

est, inquam, quod Moyses ab hominum notitia removetur,

nisi ut tollatur occasio, ne qui tam Deo carus

et familiaris exstitisse cognoscitur, divinus honor

illi ab Israeliticae plebis perfidia praebeatur? Reliquorum

vero Sanctorum corpora non celantur: ut dum

Christianae devotionis frequentantur accessu, et per

 illos fiant rutilantia signa virtutum, et istis accrescat

felicium cumulus meritorum. Praeterea nonnulli fideles

idcirco post mortem tumulis editoribus includuntur,

ut sui memoriam viventibus ingerant, quatenus

eis impendere pietatis officia non omittant.

Hinc est, quod sepultura vocatur ex more memoria:

scilicet ut per eam memorentur vivi, et percipiant

refrigerium mortui. 6. Sed quid est, quod nonnulli Sanctorum tantopere

studuerunt suis providere sepulcra corporibus?

Abraham nempe quadringentis argenti siclis a filiis

Heth speluncam duplicem comparat. Jacob et Joseph

ad eamdem speluncam totum jam animi desiderium

tendunt (Gen. XXIII, 16), et corpora sua post obitum

illo perferenda deposcunt. Quid ergo est, quod sancti

 Patriarchae, qui se pulverem et cinerem esse perspicue

perhibent, qui certe corpora et corporalia

quaeque coelestium contemplatione despiciunt, in

Chananaeorum terra corpora sua quiescere tanto desiderio

concupiscunt? Cur illum prae caeteris mundi

partibus quieti suae praevident locum, nisi quod humanae

salutis auctorem illic noverant de suo semine

nasciturum? Hinc est, quod Jacob filium suum Joseph

obsecrat, dicens: Si inveni gratiam in conspectu

tuo, pone manum sub femore meo, et facies mihi misericordiam

et veritatem, ut non sepelias me in Aegypto,

sed dormiam cum patribus meis, et auferas me de hac

terra, condasque in sepulcro majorum (Gen. XLVII,

29 et 30). Cur autem ad confirmandae sponsionis indicium,

Jacob manum filii supponi sui femoribus petiit,

 nisi quia illum, qui summa veritas est, de proprio

semine propagandum esse cognovit? Illis igitur

terrae finibus beati viri jam medullitus aggliscebant,

quam per spiritum jam cernebant Salvatoris vestigiis

atteri, quam in interioribus oculis jam videbant pretioso

Dominici corporis sanguine purpurari: ut illic

eorum corpora suam expectarent resurrectionem, ubi

resurrecturum esse cognoscebant ipsum beatae resurrectionis

auctorem. 7. Ad hunc et nos, dilectissimi, perspicuam nostrae

mentis aciem dirigamus. Ad hunc dum pedum

progressione non possumus, aestuantis desiderii festinatione

tendamus: et dum sanctorum quorumlibet

reliquiis dignae devotionis reverentiam exhibemus,

ad illud unum et singulare corpus nostrae mentis dirigamus

 obtutum, quod in paternae majestatis gloria

credimus ineffabiliter sublimitatum. Illa nimirum est

terra, cui tunc beati Patriarchae atque Prophetae suspirabant,

lacte scilicet et melle mananti. Lac siquidem

de carnis uberibus profluit, mel vero de superioribus

venit. Et quia substantia Dominici corporis ex

Virginis visceribus prodiit, divinitas autem ex paterna

majestate descendit; recte corpus Salvatoris terra dicitur

repromissionis. Quae nimirum terra lacte simul

et melle fluere dicitur, quia in Redemptoris nostri corpore

et substantia vere et dulcedo est ineffabilis deitatis.

In ipso enim, sicut Apostolus ait, habitat omnis

plenitudo divinitatis corporaliter, et alibi: Deus erat

in Christo reconcilians mundum sibi (II Cor. V, 19). Ad

 hanc viventium terram ille nos dignetur inducere,

qui terrae nostrae mortalia non dedignatus est tolerare:

quatenus sic ibi lacte et melle vescamur, ut

Salvatoris nostri praesentia, et melliflua divinitatis ejus

 dulcedine satiemur, qui cum Deo Patre et Spiritu

sancto vivit et regnat per omnia saecula saeculorum.

Amen.