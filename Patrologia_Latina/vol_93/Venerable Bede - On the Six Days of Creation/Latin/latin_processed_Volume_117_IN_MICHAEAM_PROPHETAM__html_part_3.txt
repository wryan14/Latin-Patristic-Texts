CAPUT II. 
Vae qui cogitatis inutile, et operamini malum in
cubilibus vestris. In luce matutina faciunt illud, quoniam
contra Deum est manus eorum. Vae populo
Judaeorum, vae etiam omnibus qui cogitant inutile,
hoc est, meditantur quomodo Deum offendant, et
 operantur malum in cubilibus, id est disponunt male
facere. Diffinitio autem voluntatis pro effectu accipitur
operis. Quidquid mali vero nocte tractaverint,
quasi differre non liceat, mox ut lux matutina claruerit,
festinant opere adimplere, nec considerant
quia contra Dominum est manus eorum, eique repugnant.
Sequitur propheta, exponens quae sint illa
quae cogitant et agunt, et dicit:
Et concupierunt agros, et violenter tulerunt, et
domos rapuerunt: et calumniabantur virum et domum
ejus; virum et haereditatem ejus. Haec et tunc
fiebant, et modo (quod est dolendum) a multis aguntur.
Unde mox justa subsequitur ultio
Idcirco haec dicit Dominus: Ecce ego cogito super
familiam istam malum: unde non auferetis colla
 vestra, et non ambulabitis superbi, quoniam tempus
pessimum est. Quia (inquit) vos cogitastis inutile,
et ego cogito super vos malum, non quod flagellum
Dei malum sit, sed quia sustinentibus malum videtur.
Et tale erit malum, ut non possitis levare colla
pressa pondere captivitatis.
In die illa sumetur super vos parabola, et cantabitur
canticum cum suavitate, dicentium: Depopulatione
devastati sumus. Hoc quasi canticum frequentabitur,
et loco proverbii assumetur. Quod autem
sequitur: pars populi mei commutata est,
templum significat, quod inter omnes gentes sanctius
erat, quod mutatum est in ruina. Quomodo
recedet a me, subaudis Assyrius, cum revertatur
 qui regiones nostras dividat? Haec quasi verba
sunt metuentis populi. Sennacherib enim rex Assyriorum
cum veniret adversum Hierusalem, audivit
de Tharacha rege Aethiopiae dicentes: Egressus
est ut pugnet contra te. Tunc recessit ab Hierusalem,
ita tamen, quasi post victoriam reversurus.
Populus ergo qui eum recessisse cognoverat, dicebat:
Quomodo dicitis, recedet a nobis Assyrius,
qui mox revertetur ut agros nostros sorte distribuatur?
Propter hoc non erit tibi mittens funiculum sortis
in coetu Domini. Quia (inquit) haec fecisti quae
supradicta sunt, o familia Israel, supra quam ego
malum cogito, non habebis partem in coetu Domini,
hoc est, in haereditate justorum. Potest hoc et ad
 extremam captivitatem, quae a Tito facta est, referri,
quod ideo haec omnia passi sunt, quia contra Deum
superbierunt, et Christum cruci adjudicaverunt.
Possunt haec moraliter referri ad animam peccantem,
quae in secreto cordis cogitat malum, et opere
perficit. Idcirco Dominus cogitat super nos malum,
de quo non possumus levare cervices, et recti incedere,
unde mittuntur apostoli qui cum Jeremia plangant
nos, et assumant super nos parabolam, et cum
Apostolo lugeant multos ex his qui peccaverunt, et
non egerunt poenitentiam. Pars etiam populi Domini
divisa est funiculo, cum animae recedentes per diversa
vitia a daemonibus dividuntur, et alius funiculum
avaritiae, alius luxuriae lineam extendit in
haereditatem Domini et agri sanctitatis, fragrantis
 virtutum odoribus, secundum quod Isaac dixit: Ecce
odor filii mei sicut odor agri pleni, traditi sunt regi
Assyriorum et Babyloniorum, id est diabolo.
O Israel, ne loquamini loquentes: Non stillabit
super istos, non comprehendet confusio, dicit domus
Jacob. Nunquid abbreviatus est spiritus Domini, aut
tales sunt cogitationes ejus? O domus Jacob, nolite
vos decipere, praesumentes nimium de misericordia
Dei, et nolite dicere quod adhuc multi dicunt, Deus
bonus est et misericors, non veniet super nos malum
captivitatis, quod timemus. Qui enim omnibus
copiosus est in misericordia, nobis etiam clemens
erit, nec propter nos solos abbreviabitur bonitas
ejus. Non enim tales sunt cogitationes ejus, quales
sunt hominum, ut sicut homo subito concitetur in
 furorem. Haec quasi verba sunt illorum, quibus dicitur,
Ne loquamini loquentes.
Nonne verba mea bona sunt cum eo qui recte
graditur? Et e contrario populus meus in adversarium
consurrexit. Introducit respondentem Dominum et
dicentem: Bonus sum, ut dicitis, et verba mea clementiam
sonant, sed ad eos qui recte una gradiuntur.
Sed vos non solum recte non agitis, sed e contra
contra me insurgitis, et tyrannico spiritu mihi
adversamini. Deinde commemorat ea quae faciebant,
desuper tunica pallium sustulistis, id est spoliastis
vestimento vel divino auxilio, et eos qui
simpliciter transibant et innocue convertistis in
bellum. Sive eos qui aliorum acquiescebant auctoritati,
 convertistis in bellum, ut non reciperent edicta
magistrorum, ne suis doctoribus crederent. Sed et
nobis moraliter praecipitur, ne nos in hoc putemus
placere Deo, si verba ejus in scriptis legamus. Tunc
enim bona sunt verba Domini et prosunt legentibus,
si opere impleantur, si cor et labia consentiant. Tunica
et pallium indumenta sunt fidei et virtutum,
dicente Apostolo: Induite vos sicut electi Dei, sancti,
et dilecti, viscera misericordiae, humilitatem,
etc., vel etiam auxilium et protectio divina. Quae
omnia haeretici vel sacerdotes pravi a populo sibi
credito, male vivendo tollunt.
Mulieres populi mei ejecistis de domo deliciarum
suarum: a parvulis earum tulistis laudem meam in
perpetuum. Non solum (inquit) ea fecistis quae
 dixi, sed etiam matronas quondam delicatas, fecistis
ire captivas: vel etiam urbes desolastis, fugatis vel
interfectis habitatoribus, quas per metaphoram mulieres
vel filias appellat. Desolatis ergo urbibus nullus
remansit, nec saltem parvulus remansit, qui
psalmos et laudes Dei caneret.
Surgite ergo et ite, subaudis in captivitatem,
quia subaudis in hac terra, non habetis
requiem: propter immunditiam ejus, id est propter
scelera et impietates, corrumpetur, subaudis terra
vestra, putredine pessima. Non (inquit) brevis
erit vestra captivitas, sed longo durabit tempore, et
corrumpetur putredine pessima, id est Babylonica
vel Romana captivitate. Sed et moraliter mali principes
Ecclesiae, mulieres (id est, animas simplices et
 per se infirmas) malis suis exemplis de domibus
suis (id est de Ecclesia) ejiciunt, et mittunt in tenebras
exteriores. Et idcirco ipsis quoque dicitur, ut
surgant et eant, quia corrupti sunt putredine pessima,
id est longa peccandi consuetudine, a corruptione
animae et corporis.
Utinam non essem vir habens spiritum, et mendacium
potius loquerer: stillabo tibi in vinum et in
ebrietatem: et erit super quem stillatur populus
iste. O popule Judaice, ad quos repromissiones
factae sunt, et ex quibus secundum carnem natus
est Christus, non me putetis volentem loqui, aut
sponte mea haec vobis mala praedicere. Utinam non
essem vir habens Spiritum sanctum, sed potius daemoniaco
spiritu loquerer, et inter pseudoprophetas
 reputarer, et non essent vera quae dico, et non
venirent mala quae praenuntio. Sed quia propheta
sum, et Spiritu sancto loquor, stillabo tibi in vinum,
ut quasi vino meracissimo inebrieris sermonibus
meis, et corruas. Me autem stillante, suscipiet
populus iste guttas prophetiae meae, et velit nolit,
sustinebit quod dico. Sed ne putetis me tantum
adversa prophetare, nuntiabo vobis prospera. Introducit
ergo ipsum Dominum loquentem, et bona
promittentem.
Congregatione congregabo Jacob. Veniam
(inquit) per me, nascar de Virgine, et congregabo
Jacob, hoc est, credentes ex Judaeis colligam ad
fidem meam. Sive alio sensu: Quia in humilitate
 carnis mihi credere noluistis, veniam in consummatione
saeculi in majestate, et tunc stillabo tibi, id est
propinabo vinum Spiritus sancti, vinum divini sermonis
quo apostoli die Pentecostes inebriati sunt,
et de quo per Psalmistam dicitur: Potasti nos vino
compunctionis. Totum te in unum conducam reliquias
Israel, pariter ponam illum quasi gregem in
ovili, quasi pecus in medio caularum, hoc est, credentes
ex utroque populo pariter in ovili quietis
aeternae copulabo. Tumultuabuntur a multitudine
hominum. Jam aperte ostendit de quibus ovibus vel
gregibus dixerit. Tumultuabuntur, id est, vociferabuntur,
bonum pastorem laudantes, qui eos praecedet,
et iter pandet ante eos. Ipse eos per se ducet
ad se. Unde sequitur:
 Ascendet enim pandens iter ante eos; divident
et transibunt portam, et egredientur per eam: et
transibit rex eorum coram eis, et Dominus in capite
eorum, subaudis princeps et praemonstrator
coelestium pascuarum.
