CAPUT III. 
Et dixi, Audite, principes Jacob, et duces domus
Israel: Nunquid non vestrum est scire judicium,
qui odio habetis bonum et diligitis malum? qui violenter
tollitis pelles eorum desuper eis, et carnem
eorum desuper ossibus eorum, qui comederunt carnem
populi mei, et pellem eorum desuper excoriaverunt,
et ossa eorum confregerunt, et conciderunt
sicut in lebete, et quasi carnem in medio ollae. Tunc
 clamabunt ad Dominum, et non exaudiet eos, et
abscondet faciem suam ab eis in tempore illo, sicut
nequiter egerunt in adinventionibus suis. Sub
metaphora leonum vel latronum describitur crudelitas
principum Judaeorum, qui spoliabant pauperes
et interficiebant, et quasi ferae bestiae carnes et ossa
eorum conterebant: et velut in olla carnes coquuntur,
sic in urbe Hierusalem innumeram plebem affligebant.
Unde minatur eis malum captivitatis, vel
Chaldaicae vel Romanae, et licet clament ad eum,
non eos exaudiet, sed restituet eis, sicut ipsi nequiter
egerunt in adinventionibus suis, hoc est, in
sceleribus, quae nova semper inveniebant.
Haec dicit Dominus ad prophetas qui seducunt
populum meum, qui mordent dentibus suis, et
 praedicant pacem: et si quis non dederit in ore eorum
quidpiam, sanctificant super eum praelium.
Propterea nox vobis pro visione erit, et tenebrae pro
divinatione, et occumbet super prophetas, et obtenebrabitur
super eos dies, et confundentur qui vident
visiones, et confundentur divini, et operient
vultus suos omnes, quia non est responsum Dei.
Erant illo tempore pseudoprophetae in populo Israel,
qui ut ab eis dona acciperent, praedicabant pacem,
quae eis data non erat. Hoc est enim quod dicit:
mordent dentibus, ut aviditatem accipientium
ostendat. Si quis vero nihil eis dedisset, quamvis esset
sanctus, praenuntiabant iram Dei illi esse venturam.
Unde dicit, quod sermo eorum non sit prophetia, sed
 divinatio, nec habeat lumen, sed tenebras et errorem.
Et cum non venerint quae promiserant, tunc
occumbat eis sol, et operiantur confusione, quia
scietur quod non sit responsum Dei, sed fraus daemonum
homines decipere volentium.
Verumtamen ego repletus sum fortitudine Spiritus
Domini, judicio, et virtute; ut annuntiem Jacob
scelus suum, et Israel peccatum suum. De se
nunc dicit propheta quia pseudoprophetis falsa vaticinantibus
et opertis confusione, ipse sancti Spiritus
instinctu loquatur, et annuntiet judicium Domini et
veritatem, nec pacem sicut illi praedicet, ut mordeat
aliquid, sed annuntiet Jacob scelus suum, et Israel
peccatum suum, quia idola pro Deo coluerunt, et quia
Christum crucifixerunt. Possunt haec referri ad doctores
 pessimos, qui Dei populum adulando supplantant,
dicentes: Habe fidem, illa te salvabit; non
necesse est ut continenter vivas. Et hoc faciunt, ut
accipiant commoda terrena, et ut eos devorent, sive
accipiendo bona illorum, sive spiritualiter interimendo
animas eorum. Super hujuscemodi prophetas
occidet Sol justitiae, et tunc confundentur, et operientur
vultus eorum confusione.
Audite haec, principes domus Jacob, et judices
domus Israel, qui abominamini judicium, et omnia
recta pervertitis, qui aedificatis Sion in sanguinibus,
et Hierusalem in iniquitate. Principes ejus in muneribus
judicabant, et sacerdotes ejus in mercede
docebant, et prophetae ejus in pecunia divinabant, et
super Dominum requiescebant, dicentes: Nunquid
 non Dominus in medio nostrum? Non veniet super
nos mala. Quia superius adversum judices et pseudoprophetas
comminatio processerat, nunc generaliter
ad ipsos, et ad sacerdotes, et ad omnes qui sibi
de Dei notitia blandiebantur, sermo dirigitur, et
arguuntur quia non solum non faciunt, verum etiam
abominentur judicium, et recta pervertant, quod
domos suas aedificent in sanguinibus, et civitatem
Hierusalem in iniquitate et rapinis videlicet pauperum,
caedibus insontium, atque interfectione sanctorum:
praeterea quia principes acceptis muneribus
judicent, et prophetae pro muneribus vaticinentur,
et gratiam Dei vendant, et cum haec omnia facerent,
requiescebant super Dominum, dicentes: Populus
Dei sumus, Dominus in medio nostrum est, non venient
 super nos mala. Pro his omnibus minatur eis
propheta, imo Dominus per prophetam, et dicit:
Propter hoc causa vestri Sion quasi ager arabitur,
et Hierusalem quasi acervus lapidum erit, et
mons templi in excelsa silvarum. Docet quia templum
Dei, quod prius auro et lapidibus pretiosis fulgebat,
in ruinas extremas deducendum sit. Haec
omnia contigerunt Judaeis, propter ea quae supra dicta
sunt, et maxime propter effusionem Dominici
sanguinis. Possunt haec moraliter referri ad Ecclesiam.
Ipsa est enim domus Jacob et domus Israel.
Dicit ergo de perversis doctoribus et principibus seu
judicibus Ecclesiae, qui cum ipsi mala quae possint
faciant, requiescunt super Dominum, et vana spe
 prospera sibi de ejus clementia pollicentur, dicentes:
Non venient super nos mala.
