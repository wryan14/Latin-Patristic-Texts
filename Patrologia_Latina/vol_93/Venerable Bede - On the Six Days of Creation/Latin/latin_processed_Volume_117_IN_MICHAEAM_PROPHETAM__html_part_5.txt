CAPUT IV. 
Et erit: in novissimo dierum erit mons domus
Domini, praeparatus in vertice montium, et sublimis
super colles, et fluent ad eum populi, et properabunt
gentes multae, et dicent: Venite. Quia principes
Judaeorum abominati sunt judicium, et aedificaverunt
Sion in sanguinibus, idcirco pro monte Sion
elevatus est mons Domini, id est Christus. Hic mons
ostensus est in novissimis diebus, hoc est, in fine
saeculorum, quando in novissima saeculi aetate per
hostiam salutarem Salvator apparuit, qui tulit peccata
mundi. Praeparatus (inquit) erit, id est manifestus,
 qui ante per tot millia annorum occultus erat.
Non solum autem in montibus, sed et super vertices
montium praeparatus erit. Montes quippe sunt prophetae
sancti, qui licet omnia sancta et ad humanam
salutem pertinentia conscripserint, tamen ad comparationem
hujus prophetiae, in qua de Salvatoris
adventu prophetaverunt, humilia sunt caetera, et
usque ad vertices montium non pertingentia. Super
colles exaltatus est mons iste, quia omnium sanctorum
gratiam, omne meritum supergressus est homo
a verbo Dei assumptus. Quia enim se humiliavit
usque ad mortem, exaltavit eum Deus Pater, et donavit
illi nomen quod est super omne nomen. Ad
hunc montem congregabuntur, vel (ut Septuaginta
dicunt) fluent omnes gentes, et in morem fluviorum
 innumerabiles populi convenient credentes. Videmus
jam ex omnibus gentibus, quas Romanorum
novit imperium, in Christum credidisse, et per fidem
ad hunc montem confluxisse. Sed quid venientes dicunt?
Ascendamus ad montem Domini. Opus est
ascensione, si volumus ad Christum venire, et ad
domum Dei Jacob, id est, Ecclesiam, quae est domus
Dei, secundum Apostolum, columna et firmamentum
veritatis. Deum autem Jacob Christum dicit.
Quare veniant, addunt: et docebit nos vias
suas, per doctores et pastores, qui praesident Ecclesiae,
quos in Apocalypsi Joannes angelos vocat,
sive per Scripturas, quae ostendunt viam Domini, id
est Christum, qui dicit: Ego sum via. Et ambulabimus
in semitis ejus, id est, sequemur et imitabimur
 apostolos ejus, qui sunt semitae illius, per
quos credimus in eum. Quia de Sion, hoc est, de
primitiva Ecclesia, exibit lex spiritualis, hoc est,
evangelica praedicatio ad gentes. Et verbum Domini,
id est, Filius Dei Patris, qui est Verbum
ejus, de Hierusalem, hoc est, de Judaea, de qua
carnem assumpsit.
Et judicabit inter populos multos. Quia Pater
non judicat quemquam, sed omne judicium dedit
Filio. Et corripiet gentes fortes usque in longinquum,
hoc est, sapientes et philosophos saeculi,
quos comprehendit in astutia eorum. Judicat autem
populos, discernendo qui sint salute digni, qui indigni.
Et concident gladios suos in vomeres, et
 hastas suas in ligones. Non sumet gens adversum
gentem gladium, et non discent ultra belligerare.
Et sedebit vir subtus vineam suam, et subtus ficum
suam, et non erit qui deterreat. Omne (inquit) studium
belligerandi eo veniente cessabit, et transferetur
ad pacem, tantaque erit requies, ut non solum
in urbibus, sed et in villis et agris sit summa securitas,
ita ut sedeat unusquisque sub vite sua, ut
supra. Quia os Domini exercituum locutum est.
Legamus historias, et inveniemus quia ante adventum
Christi totus contra se pugnabat orbis; fervebant
omnia tam externis quam civilibus bellis,
nec quisquam impune de gente in gentem transire
poterat. Postquam vero in adventu suo Christus
Romanum imperium praedicando Evangelium praeparavit
 apostolicae praedicationi, pervius factus est
orbis. Tropologice concisio gladiorum et lancearum,
finis est irae et persecutionis, qua prius increduli
contra sanctos praedicatores saeviebant. Quae conversa
sunt in ruralia instrumenta, ut conflatis contumeliarum
jaculis, fructus spiritales succrescerent.
Haec autem fient, quia Dominus locutus est, cujus
omnia verba sunt vera, et cujus dixisse, fecisse est.
Quia omnes populi ambulabunt, unusquisque in
nomine Dei sui, nos autem ambulabimus in nomine
Dei nostri in aeternum et ultra. Caeteris (inquit)
gentibus cunctis post errorem suum, nos qui ascendimus
ad montem Domini, ambulabimus in nomine
Domini Dei nostri Jesu Christi, quia ipse verus
est mons et Deus, et ex ejus nomine Christiani vocamur.
 In die illa, hoc est, cum verus sol splenduerit,
dicit Dominus, congregabo claudicantem, et quam
ejeceram colligam, et quam afflixeram consolabor,
et ponam claudicantem in reliquias, et eam quae laboraverat,
in gentem robustam. Hoc est, plebem
Judaicam contritam, et recto gressu incedere non
valentem, et ejectam ac reprobatam. Congregabitur
autem ad hoc, ut suscipiatur et ponatur in reliquias
et in gentem robustam. Hoc est quod Isaias
dicit, nisi Dominus sabaoth reliquisset nobis semen,
quasi Sodoma fuissemus, et sicut Gomorrha similes
essemus. Hoc factum est praedicantibus apostolis,
quando in Actibus apostolorum legitur: Una die crediderunt
tria millia, altera die quinque millia, et
 deinceps multa millia. Plenius autem in fine saeculi
implebitur, quia cum plenitudo gentium intraverit,
tunc omnis Israel salvus erit. Et regnabit Dominus
super eos, id est super congregatos, in monte
Sion, id est in Ecclesia, quae est in contemplatione
vitae spiritualis. Ex hoc nunc et usque in aeternum,
id est a saeculo praesenti usque in futurum.
Et tu, turris gregis nebulosa, filia Sion, usque ad
te veniet, et veniet potestas prima, regnum filiae
Hierusalem. Turrem gregis nebulosam, locum dicit,
qui ob conventum pastorum, adher (id est, turris
gregis) dicitur. Distat autem uno milliario a Bethlehem
ad orientem. In hoc loco tribus pastoribus
 angelus apparuit, et natum Deum nuntiavit, quique
ibidem venerabiliter conditi requiescunt. Turrim
autem nebulosam dicit, propter obscuritatem mysteriorum
coelestium, quae ibi revelata sunt. Potestas
autem prima, virtutes sunt angelicae, quae Gloria in
excelsis Deo, exsultando concinebant, et ipsa est
regnum filiae Hierusalem, id est, supernae civitatis,
ubi angelicae virtutes Deum sabaoth speculantur.
Allegorice turris nebusola, plebs est Israelitica, sive
templum Dei a Salomone constructum in Hierusalem.
De hac turre dicit Isaias: Et aedificavit turrim in
medio ejus, id est, vineae. Haec turris, id est plebs
Judaica, quandiu habuit maceriam, id est angelorum
praesidia, et torcular, id est altare, nec diabolo
pervia erat, nec nebulosa, sed civitas Dei, quae in
 monte (hoc est in celsitudine virtutum) sita latere
non poterat. At postquam se sanguine Domini foedavit,
nebulosa ac squalida appellatur. Ad hanc pervenit
potestas prima, id est, videlicet Filius, qui
loquitur in Apocalypsi, Ego sum α et ω, initium et
finis, et qui ex persona assumpti hominis dicit,
Dominus possedit me initio viarum suarum. Quae
potestas est regnum filiae Hierusalem. Venit ergo in
hunc mundum potestas prima, ut faceret secundam
potestatem. Non enim potest dici prima, nisi sit secunda.
Fecit ergo secundam potestatem in apostolos,
ut sicut appellantur a luce Christo lux, et a pane vivo
Christo vocentur panis, Paulo dicente: Unus panis
multi sumus in Christo, ita a prima potestate potestas
et regnum vocentur.
 Nunc quare moerore contraheris? Cum (inquit)
ad te ventura sit prima potestas, quare moerore
contraheris et humiliaris? Nunquid rex non est
tibi, aut consiliarius tuus periit, quia comprehendit
te dolor sicut parturientem? Interrogando confirmat
juste eam dolere et moerere, quia rex ejus
Christus, qui et consiliarius et angelus magni consilii,
periit ei, hoc est, crucifixus est ab illis, et
quantum in ipsis fuit, periit, et qui juxta Evangelicam
parabolam haeredem ejectum extra vineam occiderunt,
ipsi quoque ab exercitu Romano vastati
sunt. Et sicut parturiens dolorem non potest effugere,
sic ille populus imminens periculum et vastationem
non potuit declinare.
Dole et satage, filia Sion, quasi parturiens, quia
 nunc egredieris de civitate, et habitabis in regione,
et venies usque ad Babylonem: ibi liberaberis, ibi
redimet te Dominus de manu inimicorum tuorum.
Praecipitur filiae Sion, id est, saepe dictae plebi, ut
doleat et egrediatur de civitate, et habitet in regione,
quia Dei est sententia ut pergat in captivitatem,
nec potest mutari judicium ejus. Monetur ergo ut
patienter sustineat, et usque ad Babylonem veniat,
sciens quia si fortiter flagellum sustinuerit, cito redimenda
sit de manu inimicorum, ut cum fuerit liberata,
possit dicere: Ne laeteris inimica mea super
me quia cecidi, consurgam; et cum Psalmista: Non
in perpetuum irascetur Dominus, neque in aeternum
comminabitur. Patet autem juxta litteram, quod ille
 populus ductus in captivitatem, post septuaginta annos
sub Jesu et Zorobabel et Esdra liberatus est et
reversus. Moraliter anima propter peccatum de civitate,
(id est Ecclesia) pulsa, tradita inimico in
interitum carnis, jubetur venire ad Babylonem, id
est, ad confusionem vitiorum et dejectionis suae, ut
postquam dignam egerit poenitentiam, liberetur a
captivitate peccati, et reversa ad paternam domum,
mereatur recipi a clementissimo Patre. Sed et secundum
beatum Gregorium saepe contingit ut anima,
quae filia Sion vocatur, quae Deum debuerat contemplari,
aliquo spirituali et occulto vitio (verbi gratia,
superbiae, invidiae) devastetur. Quam misericors
Deus nonnunquam permittit cadere in apertum
carnis peccatum, et quasi ad Babylonem, id est
 ad confusionem venire, ut confusa foeditate aperti
criminis, liberetur a captivitate vitii latentis.
Et nunc congregatae sunt super te gentes multae,
quae dicunt: Lapidetur, et aspiciat in Sion oculus
noster. Vox prophetae: O Hierusalem, cui praedico
imminentem captivitatem, interim donec illa veniat,
jam congregatae sunt super te gentes multae, quae
quasi de adultera muliere loquuntur et dicunt:
Lapidetur, et aspiciat oculus noster in Sion, hoc est,
contra Sion, ut insultemus et gaudeamus in malis
ejus. Et haec dicunt:
Ipsi autem non cognoverunt cogitationes Domini,
et non intellexerunt consilium ejus, quia congregavit
eos quasi fenum areae. Qui ideo fecit illas
congregari, ut tu illas conteras quasi fenum et stipulam
 areae.
Surge igitur et tritura, filia Sion, quia cornu
tuum ponam ferreum, et ungulas tuas ponam aereas,
hoc est, insuperabilem fortitudinem. Et sic
comminues populos multos, et interficies Domino
rapinas eorum, et fortitudinem eorum Domino universae
terrae, ut consecrentur Domino Deo tuo.
Tali enim sacrificio delectatur Dominus: quod autem
cornu dicit et ungulas, metaphoricos accipiendum
est, ab hostibus triturantibus. Moraliter congregantur
adversus Ecclesiam Dei, multitudines spiritualium
nequitiarum, et insultant atque exprobrant
neces filiorum ejus, nescientes consilium Domini
nec cogitationes ejus, quia ad hoc permittit eis praevalere
ad tempus, ut et illorum patientia remuneretur,
 et horum malitia puniatur. Congregat eos
Dominus, ut conterantur, et eorum justa damnatio
proficiat in laudem Creatoris, et rapinae ac
fortitudo eorum in sacrificium Domino convertantur.
