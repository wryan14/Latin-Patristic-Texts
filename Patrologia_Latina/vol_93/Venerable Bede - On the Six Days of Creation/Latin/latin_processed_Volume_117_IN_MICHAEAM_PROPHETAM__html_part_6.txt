CAPUT V. 
Nunc vastaberis, filia latronis: obsidionem posuerunt
super nos, in virga percutient maxillam judicis
Israel. Promiseram tibi (inquit propheta)
quod triturares et comminueres omnes gentes, quae
adversum te congregatae erant, et offerres rapinas
eorum Domino Deo tuo. Sed quia hoc non modo
fiet, sed cum plenitudo gentium intrabit in fine saeculi,
interim vastaris pro meritis tuis. Unde jam
 non te voco filiam meam, sed latronis, id est, diaboli,
qui semper est paratus ad praedandum. Obsidionem
posuerunt super nos. Vox est Dei Patris
loquentis ad Filium et Spiritum sanctum, et manifeste
ostenditur Trinitas personarum. Obsidionem
posuerunt super Filium Dei Judaei, quando insidiabantur
ei dicentes: Magister, scimus quia verax es.
Quasi enim obsidebant, qui capere cogitabant. Sed
quia injuria Filii injuria est Patris et Spiritus sancti,
idcirco pluraliter dicitur super nos. Quod
vero sequitur: In virga percutient maxillam judicis
Israel, hoc ostendit, quod arundine percutiebant milites
caput Domini, quae Filii contumelia redundabat
in totam Trinitatem. Propter haec ergo scelera non
differam amplius ultionem, et nunc et in praesenti
 vastaberis ab Assyriis vel Romanis.
Et tu, Bethlehem Ephrata, parvulus es in millibus
Juda, ex te mihi egredietur qui sit dominator
in Israel. Loquitur propheta ex persona Patris Dei,
promittentis incarnationem Filii sui, et designantis
locum nativitatis ejus. Et tu, Bethlehem, quae ante
vocabaris Ephrata, et intantum es minima, ut comparata
millibus Juda, vix parvus viculus habearis, ex
hoc parvo oppidulo egredietur Christus, qui sit dominator
in Israel. Ac ne putetis eum tantum esse de
genere David, quoniam quidem ut verus homo cernitur,
et egressus ejus ab initio a diebus aeternitatis.
Ante saecula ex mea substantia genitus est, quia In
principio erat Verbum, et Verbum erat apud Deum,
et Deus erat Verbum. Bethlehem interpretatur
 domus panis, quia ibi natus est panis qui de coelo
descendit. Ephrata vertitur in furorem, quod pertinet
ad Herodem, qui cognito quod illusus esset a magis,
iratus est valde.
Propter hoc dabit Dominus eos usque ad
tempus, in quo parturiens pariet, et reliquiae fratrum
ejus convertentur ad filios Israel. Ideo (inquit)
dabit eos, id est, Judaeos, et permittet suum
tenere dominium usque ad tempus quo virgo pariens
novo ordine pariet. Postquam autem pepererit, et natus
parvulus susceptae dispensationis munus impleverit,
populo Judaeorum captivo vel interfecto, reliquiae
fratrum ejus, id est apostoli, qui sunt fratres Domini,
convertentur ad patriarcharum et prophetarum
 fidem. Potest et sic intelligi: Dabit eos, id est, Judaeos
permittet umbram suae legis observare usque
ad tempus parientis, id est, donec Ecclesia mater
gentilem populum spiritualiter ad fidem generet, et
donec sterilis pariat plurimos, et quae multos habebat
filios, infirmetur: et subintrante plenitudine
gentium, tandem omnis Israel salvus fiet, tunc reliquiae
fratrum ejus convertentur ad filios Israel, et
praedicante Elia, convertentur corda patrum ad filios,
et corda filiorum ad patres eorum, et novissimus
populus jungetur priori: et tunc erunt vere
filii Abrahae, credendo in eum quem vidit Abraham
et laetatus est.
Et stabit, et pascet in fortitudine Domini, in
 sublimitate nominis Domini Dei sui. Et convertentur,
quia nunc magnificabitur usque ad terminos
terrae. Cum inquit pepererit pariens, et sol justitiae
Christus totum mundum impleverit, tunc ipse Dominus,
qui prius ut homo ambulavit, stabit, cum
jam Deus ab omnibus credetur et adorabitur; et
pascet eos, id est credentes, in fortitudine Domini,
hoc est, in divinitatis potentia; quique dicere
poterunt: Dominus pascit me, et nihil mihi deerit.
Pascet etiam in sublimitate nominis Domini, juxta
hoc quod vicinus passioni Deum Patrem oravit:
Pater sancte, serva eos in nomine tuo. Et convertentur
ab amore quo Christum carnaliter diligebant,
et incipient eum sicut Deum diligere. Sive
convertentur, id est, spiritualia et aeterna incipient
 petere, qui antea terrena et temporalia quaerebant.
Quia magnificatus est Christus usque ad extremum
terrae, et jam sonus ejus exivit in fines orbis
terrae
Et erit iste pax, Assyrius cum venerit in terram
nostram, et quando calcaverit in domibus
nostris. Cum venerit Assyrius, id est, diabolus
super terram Ecclesiae, et religionem eorum quos
pascit Dominus, voluerit devastare, et calcaverit
domos nostras, id est, corpora animarum habitacula
ascenderit et depresserit, tunc ipse, id est, Christus
erit pax in nobis, quia nulla tribulatio, nulla
angustia poterit electos separare a charitate ejus.
Exempli causa: Venerat Assyrius super terram Pauli,
et calcavit domum ejus, cum esset in laboribus
 plurimis, in mortibus, et caeteris quae ipse commemorat.
Sed quia in his omnibus superabat per eum
qui dilexerat eum, et qui erat pax ejus . Et suscitabimus
super eum septem pastores, et octo primates
homines. Introducitur enim Deus Pater loquens
et bona promittens. Suscitabimus (inquit)
ego et Filius et Spiritus sanctus super eum, id
est Assyrium, septem pastores, id est, patriarchas
et prophetas, qui septenarium legis, id est, sabbatum
servaverunt; et octo primates, id est, observatores
Novi Testamenti, qui ab apostolis usque ad
hanc aetatem suscitantur a Domino in Ecclesia. Septenarius
numerus pertinet ad Vetus Testamentum
propter sabbatum, octonarius ad gratiam Novi Testamenti
 propter Dominicam resurrectionem, quae
octava die facta et impleta est. Unde et Salomon
ait: Da partes septem necnon et octo.
Et pascent terram Assur in gladio, subauditur
sermonis Dei, de quo Apostolus: Vivus est sermo
Dei et efficax, et penetrabilior omni gladio ancipiti,
et pertingens usque ad divisionem animae et spiritus.
Hic gladius missus est ab eo, qui venit separare
hominem adversus patrem suum, et filiam adversus
matrem suam, et reliqua. Pascent etiam terram
Nemrod in lanceis ejus, et liberabit ab Assur,
cum venerit in terram nostram, et cum calcaverit in
terminis nostris, id est, terram Assur, in qua regnavit
Nemrod robustus venator coram Domino
 Nemrod interpretatur tentatio descendens, et designat
diabolum, qui de coelo per superbiam cecidit.
Istius terram, id est, homines quos possederat, pascent
illi pastores et optimates, id est, prophetae et
apostoli. In lanceis, subaudis divinae praedicationis.
Superato itaque atque confosso Assyrio, et redacta
terra Nemrod in nihilum, liberabit nos Dominus
Christus de manu Assur, qui venerat calcare terram
nostram.
Et reliquiae erunt Jacob in gentibus in medio populorum
multorum, quasi ros a Domino, et quasi
stillae super herbam. Liberatis nobis ab Assur,
qui dirigens interpretatur, id est, a diabolo, qui omnes
sequaces suos dirigit ad perditionem, erunt reliquiae
Jacob, id est, apostoli, sive omnes primitivae
 Ecclesiae in medio populorum quasi ros a Domino
cadens, et refrigerans ardorem vitiorum, quo omnes
gentes exurebantur, et exstinguens ignita jacula diaboli.
Nam et camino ardenti, in quo tres pueri missi
fuerant, dicitur descendisse angelus, et fecisse medium
fornacis quasi ventum roris flantem. Hoc ergo
dicit, quia doctrina apostolorum erit in medio omnium
gentium, quasi ros a Domino, et quasi stillae
super herbam. Stillis enim quae de tectis cadunt, comparatur
praedicatio coelestis. Quod autem dicitur,
quae non exspectat virum, et non praestolatur filios
hominum, significat quod gentes nullum exspectabant
doctorem vel praedicatorem, qui eos infunderet
rore praedicationis, et excoleret vomere doctrinae
spiritualis.
 Et erunt reliquiae Jacob in gentibus in medio populorum
multorum, quasi leo in jumentis silvarum,
et quasi catulus leonis rugiens in gregibus pecorum,
qui cum transierit et conculcaverit et ceperit, non
est qui eruat. Et exaltabitur manus tua super hostes
tuos. Leo Christus est, ut in Apocalypsi dicitur:
Vicit leo de tribu Juda. Ipse est et catulus leonis,
de quo in Genesi sub persona Judae dicitur: Catulus
leonis Juda, ad praedam, fili mi, ascendisti. Ipse
ergo qui est leo, dedit apostolis, ut et ipsi sint leones,
quando dixit eis: Ite, docete omnes gentes,
etc. Et quomodo nemo potest resistere leoni, ita illi
liberati de manu Assyriorum, acceperunt potestatem
ut peterent jumenta, hoc est, homines irrationabiles,
verbi Dei ratione carentes. Homo cum in honore
 esset, non intellexit, etc. Rapient autem eos, non
ut dilanient, sed ut separent (hoc est, dividant) ab
infidelibus: et nullus erit persecutor qui eis possit
resistere, et exaltabitur manus Domini super eos,
qui vel ipsum Dominum vel apostolos ejus afflixerant.
Et omnes inimici tui interibunt, non ut
pereant, sed ut ex inimicis et infidelibus fiant amici
et fideles.
Et erit in die illa, quando exaltata fuerit manus
tua, o Israel, super hostes tuos, auferam equos
tuos de medio tui, id est, omnes lascivientes impetus
animi, de quibus dicitur: Nolite fieri sicut equus
et mulus. Et quadrigas tuas disperdam, et perdam
civitates terrae tuae, et destruam omnes munitiones
 tuas. Auferam etiam currus tuos et quadrigas,
id est, scelera, in quibus quasi triumphans
gloriabaris. Et disperdam civitates terrae tuae, id est,
confidentiam, quam in terrenis opibus habebas, et
cum Cain qui primus aedificavit civitatem in terra,
spem tuam ponebas. Et auferam omnes munitiones
tuas, devia scilicet et pompas saeculi, rhetorum facundiam,
dialecticorum sophismata; et auferam
maleficia de manu tua, et divinationes, subaudis
daemoniacae, quibus decepta eras, et alios decipiebas.
Non erunt in te; sive divinationem vocat
imperitorum doctrinas, qui volunt docere quae nesciunt,
et quasi ea quae sunt incerta divinant et docent
pro certis.
Et perire faciam sculptilia tua, id est, omnes
 falsas praesumptiones et perversa dogmata. Et statuas
tuas de medio tui, et non adorabis ultra opera
manuum tuarum, et evellam lucos tuos de medio tui,
et conteram civitates tuas, id est, falsae religionis
et observationis superstitionem. Unde et in lege prohibetur
plantari lucus in templo Domini. Et civitates
male constructas, quas paulo ante civitates terrae
dixerat, minatur quod conterat atque consumat.
Et faciam in furore et in indignatione ultionem
in omnibus gentibus, quae non audierunt. Quia
rorem sermonis mei recipere noluerunt, faciam in
furore et ira ultionem in gentibus, quae audire, id
est, obedire voluerunt.
