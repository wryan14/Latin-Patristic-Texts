CAPUT VI. 
Audite quae Dominus loquitur: Surge, contende judicio
 adversus montes, et audiant colles vocem tuam,
audiant montes judicium Domini. Propheta loquitur,
et imperat ut audiamus quae Dominus loquitur.
Montes per metaphoram potentes et divites; colles
vero, subjectos et minus potentes appellat. Deinde
ipse Dominus loquitur ad prophetam: Surge, contende
judicio adversum montes, et audiant colles
vocem tuam. Rursum propheta, sicut fuerat ei imperatum,
loquitur ad montes etiam, et fortia fundamenta
terrae, causamque reddit, quare eos compellat
audire, quia judicium Domini cum populo
suo, et cum Israel dijudicabitur. Possunt per
montes et colles angeli significari, quibus rerum
humanarum commissa est procuratio. Nam Apostolus
angelos dicit administratorios spiritus, in ministerium
 missos propter eos qui haereditatem capiunt
salutis. Contende (inquit) judicio cum montibus, id
est, angelis, ut si reperti fuerint non digne homines
procurasse, tollatur culpa a populo, et referatur ad
principes, vel ad me, qui tales hominibus praeposui.
In Apocalypsi legimus quod angeli, id est praepositi
Ecclesiarum, vel laudantur, vel vituperantur ex vita
eorum quibus praesunt. Deus ergo qui poterat, utpote
Deus, pro sceleribus peccatoris populi supplicia
inferre, non vult exercere potentiam, sed justitiam,
et cogit populum Israel praesentibus angelis et omni
creatura, ut dicat si quid habeat, ut secundum Psalmistam
justificetur Deus in sermonibus suis, et vincat
cum judicatur.
 Popule meus, quid feci tibi, et quid molestus
tibi fui, responde mihi, quia eduxi te de terra
Aegypti, et de domo servientium liberavi te, et
misi ante faciem tuam Moysen, et Aaron, et Mariam.
Loquitur Deus ad Israel, et eum ad Judicium
provocat, et dat licentiam adversum se disceptandi.
Quid (inquit) feci quod non debui, vel quid molestus
fui, laboribus te opprimendo? An beneficia mea contumelias
esse arbitrabaris, dolens quod amiseris
pepones et ollas Aegyptias? Ego te in manu forti
eduxi de domo servitutis, dedi tibi doctores, per quos
cognosceres voluntatem meam Et ne ista parva videantur,
Popule meus, memento, quaeso, quid cogitaverit
Balach rex Moab, et quid responderit ei Balaam filius
 Beor de Setim, usque ad Galgalam, ut cognosceres
justitias Domini. Setim locus est in eremo, dictus
ab arboribus quae ibi plurimae proveniunt. Sunt autem
similes arbori quam spinam albam vocamus.
Galgala autem est locus in quo post mortem Moysi
circumcisus est populus a Josue. Unde locus idem
vocatus est Galgala, id est, collis praeputiorum. Per
cuncta (inquit) loca eremi vobiscum jam ambulavi,
mutans castra, et vos semper videns. De Setim, ubi
fornicatus est Israel cum Madianitis, usque ad Galgala,
id est, donec regem habuistis Saulem, qui
prius in Galgalis unctus est, per totum hoc iter, et
per omne tempus non vos reliqui. Et cum vos me
semper blasphemaretis, ego non permisi ut vobis
malediceret Balaam, imo feci ut vos e contrario benediceret.
 Haec juxta litteram, quae etiam possunt
moraliter ad nos referri, qui sumus in Ecclesia. Disputat
ergo contra nos Dominus, et arguit nos tradendo
pro nobis Filium suum in mortem. Et misit
ante faciem nostram Moysen, id est legem, et misit
Aaron, qui interpretatur mons fortitudinis, id est
Christum, qui est magnus sacerdos sacerdotum. Misit
et Mariam, id est, vaticinia prophetarum, quando
etiam Balach, qui interpretatur eligens, id est diabolus,
qui omnes quaerit devorare, et est rex Moab,
qui interpretatur ex patre omnium, scilicet quibus
dicitur: Vos ex patre diabolo estis. Quando, inquam,
Balach voluit vos decipere per Balaam, qui
interpretatur vanus populus, et est filius Beor, qui
potest interpretari in pelle, eos designans qui mortuis
 carnis operibus dediti sunt, non eum permisit
Deus nocere nobis, insuper maledictionem Balaam,
id est, vani populi, convertit in benedictionem. Vanus
est enim populus gentilium, natus de eo qui in
pelle est, hoc est, qui semper in suis voluptatibus
permanent. Quorum maledicta et opprobria in benedictionem
versa sunt, quia nunc glorificant quos
persequebantur et occidebant.
Quid dignum offeram Domino? Curvem genu
Deo excelso? Nunquid offeram ei holocaustomata et
vitulos anniculos? Nunquid placari potest Dominus
in millibus arietum, aut in multis millibus hircorum
pinguium? Deus populum provocaverat ad judicium,
sed ille sciens se peccasse, non vult intrare cum Deo
 in judicium, sed totum se convertit in preces; sed
nec in ipsis precibus habet fiduciam, quia nihil est
quod digne Deo pro peccatis possit offerri. Impossibile
est enim sanguine hircorum et vitulorum auferri peccata.
Nunquid dabo primogenitum meum pro scelere
meo? Quod legitur in Regum libro fecisse
Moab, qui cum obsideretur a Judaeis, ascendens murum
immolavit in omnium oculis filium suum. Fructum
ventris mei pro peccato animae meae. Et sicut Jephthe
offerens filiam pro temerario voto. Sed et nos
agentes poenitentiam, sciamus nihil nos dignum dare
posse ad placandum Deum, sed solummodo in sanguine
immaculati et singularis Agni nos posse salvari,
si tamen imitemur ejus passionem, ut pro illo mori
parati simus. Nam et Psalmista cum interrogasset:
 Quid retribuam Domino? ipse sibi respondit: Calicem
salutaris accipiam, et nomen Domini invocabo.
Si enim ille qui Deus est, pro nobis sine
peccato mortuus est, et nos qui homines et peccatores
sumus, debemus parati semper esse ut pro illo moriamur.
Indicabo tibi, o homo, quid sit bonum, et quid
Dominus requirat a te. Utique facere judicium, et
diligere misericordiam. Hoc non tantum ad unius
gentis populum, sed generaliter ad omnes homines
dicitur: Quia dubitas, humanum genus, quod pro
peccatis tuis possis placare Deum, dicam tibi quid
quaerat Deus, utique facere judicium, etc. Tale quid
et Moyses in Deuteronomio dixit: Et nunc, Israel,
quid Dominus Deus tuus quaerit a te, nisi ut diligas
 Dominum Deum tuum, et ambules in viis ejus, et diligas
eum, etc. Deus quaerit a nobis nostram ipsorum
salutem facere judicium, ut nihil absque consilio et
ratione faciamus, diligere misericordiam, ut non
quasi ex necessitate aut compulsi faciamus misericordiam,
sed volenti animo, quia hilarem datorem
diligit Deus. Et sollicitum ambulare cum Deo, ut
nunquam securi simus, sed semper exspectemus adventum
patrisfamilias, vel certe non declinare a mandatis
ejus, sed studiose sectari vestigia ejus. Qui enim
dicit se in Christo manere, debet sicut ille ambulavit
et ipse ambulare.
Vox Domini ad civitatem clamat, et salus erit
timentibus nomen tuum. Juxta historiam vox, id
est verba Michaeae, propheta vaticinante. Ut sit sensus:
 Comminatio Domini contra Samariam est, ut
audiens populus Juda istorum supplicia, timeant, et
adipiscantur salutem. Sed et peccatores quique timentes
supplicia, quae vident alios pati, illorum exemplo
corriguntur, et impletur in illis quod scriptum
est: Pestilente flagellato, sapientior erit stultus.
Audite, tribus, et quis approbabit illud? Adhuc
ignis in domo impii, thesauri iniquitatis, et mensura
minor irae plena. O decem tribus, quae vocamini
Samaria, audite quae Dominus contestatur. Et quis
approbavit illud, id est rarus, qui secundum ea quae
Dominus praecipit, velit agere. Adhuc ignis, id est
iniquitas in domo impii est, et thesauri impietatis
sunt in domo regia. Deinde exsequitur per singula,
 quibus malis illa vastaretur. Mensura minor, id est,
injustitia, irae plena, id est iram Dei provocans. Statera
iniqua et diversa pondera, ut in alio pondere
vendant mercimonia, in alio emant, quodque est gravius,
hoc non pauperes necessitate, sed divites agunt,
plus pleni iniquitate quam rebus. Unde sequitur:
Nunquid justificabo stateram impiam et sacelli
pondera dolosa? in quibus divites ejus repleti sunt
iniquitate, et habitantes in ea loquebantur mendacium.
A divitiis subjungitur mendacium, quia manus
assueta congregare divitias, fraudulentam possidet
linguam. Cum haec et alia facerent principes vestri,
nolui vos statim delere, sed exspectavi adhuc, et
paulatim coepi percutere plagis, quasi monens ut vos
corrigeretis. Misi in vos famem, sitim, morbos, vastitatem
 hostilem segetum, et vinearum sterilitatem.
Vos autem semper servitis idololatriae, et custodistis
caeremonias quas constituit Amri rex impiissimus, et
omne opus domus Achab et Jezabel, et idcirco compulsus
ut darem vos in sibilum, et portaretis opprobrium
populi mei, dum hostes insultarent, quod Dei
populus captus et superatus esset ab hostibus: nomen
enim meum per vos blasphematur.
Et lingua eorum fraudulenta in ore ipsorum. Et
ego ergo coepi te percutere perditione super peccatis
tuis. Tu comedes, et non saturaberis, et humiliatio
tua in medio tui, et apprehendes, et non salvabis, et
quos salvaveris in gladio dabo. Tu seminabis, et non
metes; tu calcabis olivam, et non ungeris oleo, et
mustum et non bibes vinum. Et custodisti praecepta
 Amri, et omne opus domus Achab, et ambulasti in
voluptatibus eorum, ut darem te in perditionem, et
omnes habitantes in ea in sibilum, et opprobrium
populi mei portabitis.
