CAPUT VII. 
Vae mihi, quia factus sum sicut qui colligit in
autumno racemos vindemiae. Non est botrus ad comedendum,
praecoquas ficus desideravit anima mea.
Nunc praedicit captivitatem et Judae et Israel, id est
decem tribuum et duarum, et plangit quod nullus sit
justus in populo isto, qui possit resistere irae Dei.
Frustra (inquit) locutus sum, praedicens mala imminentia,
frustra volui ex perdita civitate aliquos convertere,
et quasi remanentes racemos jam vindemiatae
 vineae colligere. Et cum racemos non invenirem,
volui saltem immaturas ficus, id est grossos ficorum,
comedere, quia bonas maturas non inveniebam.
Quod tale est, veluti si quis dicat, quia panes non
inveni, volui quisquilias et furfures manducare prae
famis magnitudine. Quam similitudinem ipse propheta
exponit, dicens:
Periit sanctus de terra, et rectus in hominibus
non est. Omnes in sanguine insidiantur: vir fratrem
suum venatur ad mortem, malum manuum suarum
dicunt bonum. Non solum faciunt haec mala, verum
etiam defendunt, et ordine perverso quod bonum est
dicunt malum, et quod est malum, dicunt bonum.
Princeps postulat, et judex in reddendo est.
 Quia non a sponte offerentibus accipiunt munera,
sed cogunt dare subjectos. Judex ergo in reddendo
est, quia sic alium judicat, quomodo ipse ab alio
judicatur, ut mutuo favore tueantur. Et magnus
locutus est desiderium animae suae. Qui inter eos
magnus est, et in lege doctissimus, non Dei, sed
suam loquitur voluntatem. Et conturbaverunt eam,
id est urbem vel terram, de qua dixit: Periit sanctus
de terra.
Qui optimus in eis est quasi paliurus, pungens
et vulnerans appropinquantem sibi. Et qui rectus,
quasi spina de sepe, ut ibi sentiatur dolor, ubi
putabatur auxilium. Dies speculationis tuae, visitatio
tua venit, nunc erit vastitas eorum. Nolite credere
amico. Diem speculationis, vastationem dicit Samariae
 vel Hierusalem, quam praedicit futuram.
Ipsam vastationem vocat visitationem. Nunc erit
vastitas eorum, id est habitatorum; ergo nullius
prophetae vocibus credatis, nec accommodetis aurem
blanditiis decipientium. Si enim in amicis et consanguineis
rara est fides, quanto magis in his qui
adulantes mentiuntur ut aliquid acquirant? Nolite
ergo credere amico, quia Achitophel mentitus est
amico suo David, et Judas tradidit Christum. Et
nolite confidere in duce, sicut Sichimitae in Abimelech,
quem ipsi fecerunt regem, et ab eo interfecti
sunt.
Ab ea quae dormit in sinu tuo, custodi claustra
oris tui, ne patiaris quod Samson a Dalila. Quia
filius contumeliam facit patri, sicut Absalom David,
 concubinas patris incestans. Filia consurgit adversus
matrem suam, cujus rei quotidiana exempla
sunt. Nurus contra socrum suam, ut uxor Esau
contra Rebeccam. Inimici hominis domestici et
familiares ejus. Cum haec ita sint, nolite credere,
o cives Samariae vel Hierusalem, falsis prophetis.
Ego autem non habeo fiduciam in illorum
falsis promissionibus, sed ad Dominum aspiciam
et ejus misericordiam. Exspectabo Deum salvatorem
meum, et certus sum quia audiet me Dominus
Deus meus. Ne laeteris, inimica mea, super me, quia
cecidi, consurgam. Cum sedero in tenebris, Dominus
lux mea est. Iram Domini portabo, quoniam peccavi
ei, donec judicet causam meam, et faciat judicium
meum. Educet me in lucem, videbo justitiam ejus,
 et aspiciet me inimica mea, et operietur confusione,
quae dicit ad me: Ubi est Dominus Deus tuus? Oculi
mei videbunt in eam, nunc erit in conculcatione ut
lutum platearum. Vox Hierusalem contra Babylonem
et caeteras gentes, quae exsultaverunt in ruina
ejus: O Babylon inimica mea, ne laeteris, ne gaudeas
super me, quia cecidi merito meo. Postquam enim
iram Domini portavero, consurgam, quia ille est
lumen meum in tenebris tribulationum. Novi quod
me sit ducturus de angustia Deus meus, et oculi mei
videbunt justitiam ejus, id est ultionem quam facturus
est non longo post tempore, sed nunc et in praesentia
eorum erunt in conculcationem, et devastabuntur
a Medis et Persis. Huc usque vox Hierusalem
 sive prophetae, ex persona populi: nunc sermo dirigitur
ad ipsam Hierusalem:
O Hierusalem, venerunt dies, id est tempus
ut aedificentur maceriae tuae, quae fuerant destructae
a Chaldaeis.
In die illa, id est in tempore, longe fiet lex,
id est praeceptum illorum, quo imperabant tibi ut
servires eis, et nequaquam Babyloniorum imperio
subjacebis. In die illa, hoc est, in tempore quo
aedificabuntur maceriae tuae, usque ad te veniet
Assur, et usque ad civitates munitas, et a civitatibus
munitis usque ad flumen, et ad mare de mari, et ad
montem de monte, et erit terra in desolationem
propter habitatores suos. Id est, Assyrii fugientes
venient etiam de civitatibus munitis quas deseruerant,
 usque ad flumen, id est usque ad Jordanem
et ad mare Mortuum, quod tibi vicinum est, de
mari Rubro ad montem Sion, de monte, id est de
montanis Persarum et Medorum, ad quos prius Israel
translatus fuerat. Et erit terrae Chaldaeorum desolata
a suis habitatoribus, et propter fructum cogitationum
eorum, id est mala opera, quae fructus sunt
malarum cogitationum. Possunt haec moraliter referri
ad animam fidelem, quae est Hierusalem, et in
qua est templum Dei, vel quae est templum Dei,
quae cum pro peccatis suis vel a diabolo tentari permittitur,
vel diversis tribulationibus atteritur, non
debet desperare de misericordia, sed magis se contra
inimicos, id est daemones erigere, qui nostris
insultant casibus, et dicere: Consurgam, quia
 Dominus lux mea est; ipse me ducet de tenebris in
lucem. Omnis enim tribulatio in praesenti videtur
non esse gaudii, sed postea fructum pecatissimum
exercitatis reddet justitiae. Cum ergo Dominus hoc
fecerit, et nos e multis tribulationibus eruerit, videbunt
inimici animae mali spiritus Babylonis, id est
confusionis satellites, et erubescent, et erunt in
conculcationem et in contemptum, gaudentibus sanctis
et exsultantibus in sua liberatione et illorum
justa damnatione.
Pasce populum tuum in virga tua gregem haereditatis
tuae. Vox Dei Patris loquentis ad Filium
Dominum nostrum Jesum Christum, qui est pastor
bonus, praecipiturque ei ut pascat populum in virga,
et gregem haereditatis suae. Distincte loquens ostendit
 aliud esse populum, aliud gregem, quod et Psalmista
facit, dicens: Nos autem populus tuus et
oves pascuae tuae. Et populus appellantur ii qui
ratione utuntur et norunt discernere veritatem a
falsitate, oves vero simplices, qui necesse habent
regi a doctoribus. Cum ergo dicit: Pasce populum
et gregem haereditatis tuae, ostendit et populum et
oves indigere virga, ut regantur a Domino, sicut et
Moysi cum mitteretur ad Pharaonem, dictum est:
Virgam Dei tolles in manu tua.
Habitantes solos in saltu. Propterea pascendi
sunt et regendi in virga, quia habitant soli in saltu,
ubi intelligimus eos qui separant se ab Ecclesia, et
habitant in saltu gentilium, et fruuntur amicitiis
 illorum. Sive illos qui ob tumorem sequestrant se a
societate caeterorum hominum, ut sanctiores appareant.
Quod legimus plurimos fecisse gentilium, qui
detestantes communionem humani generis, habitabant
in saltu vitiorum, et conculcabantur a bestiis,
id est daemonibus. Caeterum sancti eremitae soli
erant, sed non habitabant in saltu, sed in amoenitate
virtutum. Ergo hi qui soli sunt et in saltu vitiorum
habitant, pascendi sunt et regendi in virga. Non
enim tales bonus pastor deserit, sed revocat et emendat.
Unde sequitur:
In medio Carmeli pascentur Basan et Galaad
juxta dies antiquos, secundum diem egressionis tuae
de terra Aegypti, ostendam ei mirabilia. Videbunt
gentes, et confundentur super omni fortitudine sua.
 Carmelus mons est fertilissimus, et Carmelus dicitur
Graece et Latine, Chermel Hebraice. Interpretatur
Carmelus cognitio circumcisionis, Basan confusio,
Galaad migratio testimonii. Ita populi gentilium,
qui antea sine pastore erant, et vagabantur in saltu
erroris, transferentur ad Carmelum, id est ad cognitionem
verae circumcisionis, et servient Domino in
spiritu; et intelligentes errorem suum confundentur
confusione utili, quae adducit gloriam, quod sonat
Basan. Cumque ita confusi fuerint pro peccatis suis,
tunc pascentur in Gaalad, quod interpretatur transmigratio
testimonii, id est revertentur ad Ecclesiam,
ad quam legis veteris testimonia transmigraverunt.
Hoc autem fiet secundum dies antiquos, de quibus et
Moyses dicit: Memento dierum antiquorum, etc.
 Illi autem recordabuntur dierum antiquorum, qui
non aspiciunt praesentia, sed quae sursum sunt, ubi
Christus est sedens in dextera Dei. Ostendet quoque
eis mirabilia, quae oculus non vidit, et auris non
audivit. Tunc videbunt omnes gentes, quae quondam
afflixerant populum Dei, et confundentur super
omni fortitudine sua, qua praevaluerunt adversus
sanctos Dei. Sed hanc confusionem habebunt boni,
quia intelligent peccata sua. Ponent manus super
os, nec ullam loquendi habebunt libertatem. Manus
autem dicuntur super os ponere, quia manus pro
opere ponitur, et pro suis malis operibus confusi
tacebunt. E contra justi manu os aperiunt, quia ex
bonis operibus accipiunt facultatem loquendi cum
Domino. Aures quoque eorum surdae erunt,
 quia noluerunt audire vocem Christi, sed surdae
aspides obturaverunt aures, ne audirent vocem incantantis,
id est sapienter praedicantis Christi, de
quibus adhuc dicitur:
Lingent pulverem sicut serpentes, velut reptilia
terrae perturbabuntur de aedibus suis. Serpentes
super ventrem gradiuntur, et terram gradientes trahunt,
ipsamque terram comedunt. Tales sunt reprobi,
terrena opera facientes, et terram comedunt,
quia terrenis pascuntur illecebris. Super ventrem
gradiuntur, quia ventri et gulae serviunt, eorumque
venter Deus est. Et trahunt se ad diem ultionis justi
judicii Dei. Et tunc turbabuntur de aedibus, vel in
conclusionibus, cum se conclusos et coarctatos viderint,
 et formidabunt non Dominum Deum suum, sed
nostrum, quia necdum eum merentur habere Deum.
Dominum Deum nostrum desiderabunt, et timebunt
te. Cum de tertia persona loqueretur, subito per
apostropham convertit se ad Christum, et dicit:
Timebunt te, idcirco obmutescent, et caetera patientur
quae dicta sunt, ut timeant te, o Christe, quia
initium sapientiae timor Domini.
Quis, Deus, similis tui, qui aufers iniquitatem,
et transis peccatum reliquiarum haereditatis tuae?
Intelligens propheta ad hoc Dominum irasci gentibus,
ut eas turbaret et confunderet, et ut turbatis et
confusis parceret, et peccata auferret, donaretque
salutem, admiratur et laudat bonitatem Dei, dicens:
Quis, Deus, similis tui? subaudis nullus. Qui
 aufers iniquitatem et transis peccatum reliquiarum
haereditatis tuae? Sicut quondam in Aegypto exterminator
angelus videns sanguinem in foribus Israelitarum,
pertransivit, et non eis nocuit.
Non immittet ultra furorem suum, quoniam
volens misericordiam est. Revertetur et miserebitur
nostri. Deponet iniquitates nostras, et projiciet in
profundum maris omnia peccata nostra, id est non
in perpetuum irascetur, sed aliquando miserebitur
 Judaico populo, sicut gentibus misertus est. Deus
enim volens misericordiam, quia misericors est, et
ideo revertetur miserendo eis quos abjecerat. Et
projicit in profundum maris peccata nostra, ut jam
non appareant.
Dabis veritatem Jacob, misericordiam Abraham,
quae jurasti patribus nostris a diebus antiquis.
Illam, inquit, veritatem, quam promisisti Jacob servo
tuo, et misericordiam quam pollicitus es dilecto tuo
Abraham, dabis credentibus in te ex utroque populo.
Nam per Jacob, qui supplantator dicitur, antiquus
Judaeorum populus intelligitur, qui in Christum credens
supplantavit infidelitatem. Illis ergo dabit veritatem
praemiorum, quae eis pollicitus est - per
Abraham, qui pater multarum, subaudis gentium,
 interpretatur, multitudo gentium designatur, quae
credendo in Christum factae sunt filii Abraham, quibus
dabit misericordiam gratissime, et suo merito
eas justificando a peccatis. Quae omnia jurasti, hoc
est immutabiliter promisisti patribus verae fidei,
quod videlicet ex tota hominum multitudine alios
veritate, alios misericordia salvares. Universae
enim viae Domini, misericordia et veritas.