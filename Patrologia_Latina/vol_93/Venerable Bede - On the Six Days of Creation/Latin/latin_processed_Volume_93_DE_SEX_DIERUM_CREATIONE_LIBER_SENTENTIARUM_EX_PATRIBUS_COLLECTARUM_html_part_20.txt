DE DIE SEPTIMA.  DE DIE SEPTIMA.  Igitur perfecti sunt coeli, et terra, et omnes ornatus
eorum. Complevitque Deus die septimo opus suum quod
fecerat. Et benedixit diei septimo, et sanctificavit illum,
quia in ipso cessaverat ab omni opere suo, quod creavit
Deus ut faceret. Id est, perfecit creationem coeli et
terrae. Coelum cum omni ornamento suo, terram autem
cum omni opere suo. Et complevit die septimo opus suum. Die sexto,
quando dixit: Consummatum est, et inclinato capite
tradidit spiritum (Joan. XIX). Et die septimo requievit
in sepulcro, et tunc omnia consummata sunt
quae de ipso scripta erant. Judaei autem istum diem
in umbra observabant, quod eis a Deo per Moysen
praeceptum erat; nobis autem ipsa dies requiem significavit,
quia si opera nostra in bonis operibus consummamus,
cum Christo in aeternum requiescimus.
Quia sabbatus requies interpretatur, quia Christus
est requies nostra, in quo requiescimus, quia ipse per
 mortem suam transtulit nos de morte ad vitam. Et benedixit diei septimo, et sanctificavit illum. Quare
benedixit diei septimo, in quo nihil creavit? Ne forte
indigens apparere videretur, sicut homo post laborem
fessus est, et dicit: Gratias ago Deo meo, quia perfeci
opus meum. Non enim Dominus ita fecit, sed diem in
quo nihil creavit, ut demonstraret quod Deo nostro nullus
fuit labor cuncta creare, quia tantum dixit Fiat, et
facta sunt. Ideo ipse in die septimo requievit, ut nos
in ipso fecisset requiescere. In quo benedixit diem
septimum? In nullo, nisi a semetipso, quia a nullo
beatus, nisi a semetipso; a nullo sanctificatus, nisi a
semetipso. Quia quamvis omnia non fecisset, non
exinde fuit deterior, quia apud Deum nihil mutabile
cernitur, nec in aeternitate, nec in veritate,
nec in voluntate, sed fixum ac immutabile cum
ipso omnia permanent. Quid enim est iste dies?
Ipse est primus, ipse est secundus, ipse novissimus,
quia repetitio est diei septimi. Et isti tres dies qui
 praecesserunt, antequam sidera in coelo posuisset,
pertinent ad dies, an non? Id intelligendum est, quia
ad dies pertinent, quia ante lux non erat, quam oculi
nostri potuissent prospicere, quia major est Scripturae
hujus auctoritas quam omnis humani ingenii
capacitas. Quia sicut Christus aliter est lux, aliter
lapis, lux proprie, lapis figurate, ita etiam alia
fuit lux angelica, altera lux siderum. Quare non
benedixit diem primum, in quo lucem angelicam
creavit, vel illum diem in quo omnia perfecit?
Non enim sanctificans diem, in quo hoc facere
inchoavit, neque eum in quo hoc perfecit, ne
illis vel faciendis vel factis actio ejus gaudium fuisse
videretur, sed eum in quo ab ipsis in semetipso requievit.
Ipse tamen illa requie nunquam caruit, sed
nobis eum per diem septimum ostendit, significans
non percipere requiem suam, nisi post perfectionem
operis. Et ideo in hac die vespera non successisse
cognoscitur, quia requies nostra post perfectionem
operis sine fine in gaudium erit, quia in ipso cessaverat
 ab omni opere suo, id est, nova mundi incognita
fabricari, quod creavit Deus ut faceret, quia
usque in fine mundi gubernat, unde ipse dixit in
Evangelio: Pater meus usque modo operatur, et
ego operor (Joan. V). Quare non posuit mane in
primo die, neque vespere in novissimo? Ideo mane
non posuit, quia initium non habet; et vespere id,
quia finem non habet, neque ullo termino clauditur.
Et iterum secundum sensum spiritalem.