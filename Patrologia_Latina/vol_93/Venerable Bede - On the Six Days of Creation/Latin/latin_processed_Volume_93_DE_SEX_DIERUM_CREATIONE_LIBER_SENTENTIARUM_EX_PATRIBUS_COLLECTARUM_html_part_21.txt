Item Recapitulatio sex dierum. Item Recapitulatio sex dierum. Post haec sexta die producit terra animam vivam,
quando caro nostra abstinens ab operibus mortuis,
viva virtutum germina parturit: secundum genus
scilicet suum, id est, vitam imitando sanctorum, sicut
ait Apostolus: Imitatores mei estote (I Cor. IV). Secundum
nostrum quippe genus vivimus, quando in
opere bono sanctos viros, quasi proximos imitamur.
Deinde produxit terra bestias, homines in potentia
 rerum, sive ferocitate superbiae; similiter et pecora,
homines fideles in simplicitate viventes; serpentes
quoque, innoxios sanctos scilicet viros, astutiae vivacitate
bonum a malo discernentes, et, in quantum
fas est, reptando scrutantes terrena, per quae intelligant
sempiterna, non illos venenosos qui se in
hujus mundi terrenis cupiditatibus collocant. Post
haec fecit Deus hominem ad imaginem suam, perfectum
scilicet virum, qui non quemlibet sanctorum
virorum imitando, sed ipsam veritatem contemplabiliter
intuendo operatur justitiam, ut ipsam intelligat
et sequatur, ad cujus imaginem factus est veritatis.
Iste etiam accepit potestatem piscium maris, et
volatilium coeli pecorumque, ferarum quoque et repentium,
quia spiritalis quisquis effectus, et Deo
similiter factus, secundum Apostolum, judicat omnia,
ipse autem a nemine judicatur (I Cor. XV). Quod vero
sequitur: Masculum et feminam fecit eos, spiritales in
Ecclesia et obedientes ostendit. Quia sicut viro subdita
 est mulier, sic spiritali et perfecto viro obediens
est is qui minus perfectus est, sicut Apostolus
ait: Rogamus vos, fratres, ut cognoscatis eos qui in
vobis laborant et praesunt vobis in Domino (I Thess. V).
Dicitur enim eis: Crescite et multiplicamini, sive in
linguis, sive in spiritalibus intelligentiae gradibus, ut
dominentur rationis intellectu omnium carnalium
perturbationum, quasi insensibilium animantium.
Omnem autem herbam seminalem, et omne lignum
fructuosum, quod hominibus datum est in escam,
fideles sunt, et de oblationibus suis sanctorum communicantes.
Unde Apostolus ait: Nam si in spiritalibus
participes facti sunt gentiles, debent et in carnalibus
ministrare eis (Rom. XV). Haec sunt fructifera ligna. In
istis ergo gradibus tanquam in quibus diebus vespera
est, ipsa perfectio singulorum operum, et mane inchoatio
sequentium septimo; post istorum itaque
quasi sex dierum opera bona valde, sperat homo
quietem mentis constitutus in spiritali paradiso, quo
significatur vita beata, ubi fons est sapientiae divisus
 in quatuor partes virtutum, ubi edat ligni vitae gratiam,
ubi utiles disciplinas morum, quasi fructus
lignorum carpat. Est namque paradisus vita beatorum;
quatuor flumina, quatuor virtutes; ligna ejus,
omnes utiles disciplinae; lignorum fructus, mores
piorum; lignum vitae, ipsa bonorum omnium mater
sapientia est, de qua scriptum est Salomone dicente:
Lignum vitae est his qui apprehendunt illam, et qui
tenuerit eam, beatus (Proverb. III). Lignum scientiae
boni et mali, transgressio est mandati. Experimentum
hactenus sex dierum opera, qualiter in Ecclesia
spiritaliter intelligantur, explicata sunt, deinde quod
in figuram saeculi significent, subjiciendum est. Sex diebus consummavit Deus omnia opera sua, et
septimo requievit. Sex aetatibus humanum genus in hoc saeculo, per
successiones temporum Dei opera insinuant: quarum
prima est ab Adam usque ad Noe; secunda, a
Noe usque ad Abraham; tertia, ab Abraham usque
 ad David; quarta, a David usque ad transmigrationem
Babylonis; quinta, a transmigratione Babyloniae
usque ad humilem adventum Domini nostri Jesu
Christi; sexta, quae nunc agitur, usque quo mundus
finiatur, donec Excelsus veniat ad judicium. Septima
vero intelligitur in requie sanctorum, quae scilicet
vesperam non habet, quia eam jam nullus terminus
claudit. Pergamus ergo breviter per has mundi aetates,
et replicantes ordinem temporum eorum quae
mystice differentias distinguamus. Primo enim saeculo
factum est tanquam lux, homo in paradiso; in qua
aetate filios Dei lucis nomine dividit Deus a filiis hominum,
quasi a tenebris; fitque hujus diei vespera
diluvium. Secundum saeculum factum est, quasi firmamentum
inter aquam et aquam: arca utique illa
quae natavit inter pluviam et maria. Hujus vespera fit
confusio linguarum. Tertium saeculum factum est,
quando separavit populum suum a gentibus per
Abraham, discernens eum quasi aridam ab aquis, ut
 proferret germen herbarum atque lignorum, id est,
spiritales sanctos et fructum sanctarum Scripturarum.
Hujus vespera fuit peccatum et malitia pessimi regis
Saul. Inde quartum saeculum coepit a David, quando
constituit Deus luminaria in firmamento coeli, id est,
splendorem regni tanquam solis excellentiam, et in
lunae speciem lumen obtemperantem tanquam synagogam,
et stellas principes ejus: cujus aetas fit vespera
in peccatis regum, quibus gens illa meruit captivari
in Babyloniam. Porro quinto saeculo, id est,
in transmigratione Babyloniae, facta sunt quasi animalia
in aquis, et volatilia coeli, quia tunc Judaei inter
gentes tanquam in mari vivere coeperunt. Nec habebant
stabilem locum tanquam volantes aves. Hujus diei
quasi vespera est multiplicatio peccatorum in populo
Judaeorum, quando sic excaecati sunt, ut etiam Dominum
suum non possent agnoscere. Jam sextum
saeculum fit in adventu Domini nostri Jesu Christi.
Nam sicut in illa die sexta primus homo Adam de limo
 terrae ad imaginem Dei formatus est, sic in ista sexta
saeculi aetate secundus Adam, id est, Christus, de
Maria virgine natus est. Ille in anima vivente, hic in
spiritu vivificante; et sicut in illo die fit anima viva,
sic et in isto saeculo vitam desiderantes aeternam;
et sicut in illa sexta die serpentum et ferarum genera
terra produxit, ita et in hac sexta aetate saeculi gentes
vitam appetentes aeternam Ecclesiam generavit.
Quem etiam sensum vas Petro ostensum manifestavit,
et quemadmodum in illa die creatur masculus et femina,
sic in ista sexta saeculi aetate manifestatur
Christus et Ecclesia. Et sicut praeponitur homo in
die illa pecoribus, serpentibus et coeli volatilibus,
ita Christus in hac aetate gentibus, populis et nationibus,
ut ab eo regantur, vel carnali concupiscentia
dediti sicut pecora, vel terrena curiositate obscurati
quasi serpentes, vel elati superbia quasi aves.
Et sicut in illo die pascitur homo et animalia, quae
cum illo sunt, herbis seminalibus et lignis fructiferis,
et herbis viridibus; sic in ista aetate spiritalis homo,
 qui bonus minister est Jesu Christi, cum populo spiritaliter
pascitur sanctarum Scripturarum elementis
et lege divina ad concipiendam fecunditatem rationum
atque sermonum tanquam herbis seminalibus,
partim ad utilitatem morum conversationis humanae,
tanquam lignis fructiferis, partim ad vigorem fidei,
et spei, et charitatis in vitam aeternam, tanquam herbis
viridibus, quae nullo aestu tribulationum arescunt,
sed spiritalibus cibis, sic istis alimentis pascitur ut
multa intelligat. Carnalis autem, id est, parvulus in
Christo tanquam pecus Dei, ut multa credat quae intelligere
necdum potest, tamen eosdem cibos omnes
habent. Hujus autem aetatis quasi vespera utinam nos
non inveniat, illa est enim de qua Dominus dicit:
Putas veniens Filius hominis inveniet fidem super terram
(Luc. XVIII)? Post istam vesperam fiet mane,
cum ipse Dominus in claritate venturus erit. Tunc
requiescent cum Christo ab omnibus operibus suis,
hi quibus dictum est: Estote perfecti, sicut Pater
 vester qui in coelis est (Matth. V). Tales enim faciunt
opera bona valde. Post talia enim opera speranda est
requies in die septimo, qui vesperam non habet. Istae
generationes coeli et terrae, quando creatae sunt in die
quo fecit Dominus Deus coelum et terram, et omne
virgultum agri, antequam oriretur in terra, omnemque
herbam regionis priusquam germinaret; inquirenda
est ratio si ista omnia in uno die facta
fuerunt, aut per sex dies, sicut Scriptura hic
commemorat; et si per sex dies facta fuerunt,
quomodo ergo sancta Scriptura dicit: Qui vivit in
aeternum, creavit omnia simul (Eccli. XVIII), quia ille
secundum substantiam rerum simul omnia creavit.
Nam secundum speciem formae non simul creavit
omnia. Nam sicut mater nutriens infantem in gremio
suo exspectat ut convalescat, ita et Dominus
tarditatem humani ingenii exspectavit. Nam in principio
apud eum omnia creata fuerunt, sed non statim
in specie venerunt, quando dixit: In principio creavit
 Deus coelum et terram (Gen. I). Tunc omnia, sicut
diximus, apud ipsum facta sunt, quaecunque de coelo
et de terra orta fuerunt, quamvis per sex dies secundum
speciem dividere voluisset. Sicut dicit quarto
die in coelo sidera posuisse, tamen primo die apud
ipsum in coelo facta sunt, quod die quarto in speciem
venit; quia sicut in grano seminis multa occultantur,
radix, cortex, folia, fructus, vel multa alia quae de
ipsa arbore veniunt, ita apud Deum ista omnia prius
occultabantur, quae postea in specie venerunt. Ergo
sic simul omnia, quomodo dixit Dominus: Pater meus
usque modo operatus est, et ego operor (Joan. V). Quia
quamvis tunc omnia creasset simul, quotidie tamen
gubernat, in rigando, in plantando, in aedificando,
vel in caeteris rebus. Nam sicut homo qui agrum
exercet, si illum dimittit, incultus remanet, ita et
mundus creatus a Deo sine Dei gubernatione esse
non potest, secundum apostolum Paulum: Neque
qui plantat, neque qui rigat, est aliquid, sed qui incrementum
 dat Deus (I Cor. III). Sunt autem et alii qui
hic istos septem dies, septem dona gratiae Spiritus
sancti intelligere volunt, id est, spiritus sapientiae et
intellectus, spiritus consilii et fortitudinis, spiritus
scientiae et pietatis, spiritus timoris Domini (Isai. XI).
Dicit vero per spiritum sapientiae fecisse Deum
coelum et terram, et per spiritum intelligentiae fecisse
firmamentum, et separasse aquas ab aquis, per
spiritum consilii separasse aquas ab arida, et germinare
terram fecisse; per spiritum fortitudinis posuisse
luminaria in firmamento coeli, ut dividerent
inter diem et noctem; per spiritum scientiae ornare
aquas de reptilibus, et aerem de volatilibus; per spiritum
pietatis vestire terram de animalibus, et hominem
creare, vel caetera quae sequuntur; per spiritum
timoris Domini, die septimo, opus suum sanctificasse.
Ita et nos debemus ista septem dona gratiae Spiritus
sancti in nos imitari, et per spiritum sapientiae coelum
et terram facere, id est, coelestia meditari, et terrena
 derelinquere, vel lucem a tenebris separare, id est,
opera nostra perfecta a tenebris pravorum; et per
spiritum intelligentiae debemus facere firmamentum
inter aquas superiores et inferiores, id est, disciplina
sancta inter vitia et virtutes, ut non declinemus ad
vitia; per spiritum consilii debemus aquas separare
ab arida, id est, homines reprobos ab anima scienti
verba Dei; per spiritum fortitudinis debemus ponere
luminaria in firmamento coeli, id est, dilectionem
Dei et proximi, quia dixit sanctus Joannes:
Qui odit fratrem suum, homicida est (I Joan. III); per
spiritum scientiae debemus aquas ornare de reptilibus,
et caetera de arcana cordis nostri vocem ad
coelum mittere, sicut pisces de pinnulis suis in altum
saltum tribuunt, et volucres coeli in aere volitant;
ita et nos sensum nostrum ad superiora semper levare
oportet; per spiritum pietatis debemus facere
pecora, serpentes, vel caetera, id est, ut simplicitatem
ac prudentiam habeamus discernendi bonum et malum,
et fructum bonorum operum agamus, qualiter
 valeamus imitari sanctorum exempla, vel ipsam veritatem,
ad cujus imaginem facti sumus; per spiritum
timoris Domini debemus requiescere in requie
vitae aeternae, quia scriptum est: Initium sapientiae timor
Domini (Psal. CX). Quare in primo die non posuit
mane, vel in septimo die vesperam? Ideo mane
non posuit, quia praevidit hominem peccantem in paradiso,
et nox ignorantiae eum secuta fuit; et in
septimo ideo non posuit vesperam, quia praesciebat
eum ad veniam reversum fuisse per adventum Salvatoris.
Et in principio, si nox sequebatur diem, aut
dies noctem? id est, nox diem sequebatur. Et modo
post adventum Salvatoris dies sequitur noctem, quod
designavit hominem lapsum, quando transgressus
fuit, et nox eum secuta fuit, id est, peccatum. Post
adventum vero Salvatoris dies sequitur noctem, quia
ille reparavit nos ad veniam, et per suam mortem
transtulit nos de morte ad vitam, quod perdidimus
per primi culpam parentis nostri Adam. Illum sequebatur
 nox, quia homines sancti claustra inferni penetrabant,
usque ad adventum Domini; et nos modo
sequitur dies, quia post resurrectionem ejus omnes
sancti de corpore exeuntes ad Christum pergunt,
quia quod in Adam perdidimus, per Jesum Christum
recepimus.