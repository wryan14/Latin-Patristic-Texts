EPISTOLA PRIMA.
 Incipit epistola diaconi ad  Carolum regem.
(Ex Chronico Cassinensi edit. Ang. Mue.) 
Propagatori ac defensori Christianae religionis domino
Carolo, Christi potentia regum sapientissimo,
 Theodemar exiguus, et universus beati Benedicti
Patris grex vestro subditus dominatui, aeternam in
Domino salutem.
  Tam per epistolae seriem quamque et per
sanctum virum  Adelgarium episcopum  vestra
famina suscipientes, magna sumus exsultatione gavisi;
dum vestram sublimitatem, domnamque nostram
reginam, vestrosque liberos sospites valentesque
esse cognovimus. Nec minori etiam tripudio
exsultabimus, dum vestrarum protelationem
 finium, victoriamque de hostibus triumphos agnovimus.
Auxit etiam nostrum illa res gaudium, quia
vestram excellentiam de virtute in virtutem succrescentem,
 Dei agrum studiose excellere addidicimus,
ac monachorum religionem ad meliorem perducere
statum. Certum est quia vos hoc factum beatiores efficiet,
dum tale Deo nostro, tamque beneplacitum
munus offertis. Qua de re, quia ad beati Patris nostri
Benedicti doctrinam et luculenta exempla aliquos
monachorum regionis illius vestrae clementiae informari
placuit, juxta praeceptionem, en vobis regulam
ejusdem beati Patris  de ipso codice quam ille suis
sanctis manibus  exarabit transcriptam direximus.
In fidem autem sacrae ejusdem regulae ymnos, qui
secundum instituta beati Patris nostri per singula
officia vel festivitates cantari debent, adnexuimus.
Si quem autem movet quare beatus Benedictus in
aestatis tempore cotidianis diebus ad nocturnum officium
 unam tantum de Veteri Testamento sectionem
praeceperit legere, cognoscat  necdum eo tempore in
Romana Ecclesia, sicut nunc leguntur, sacras Scripturas
 legi mos fuisse: sed post aliquot tempora hoc
institutum esse, sive a beato papa Gregorio, sive,
ut ab aliis affirmatur, ab Honorio. Qua de re nostri
majores instituerunt ut hic in sacro nostro caenovio,
quod juxta sanctum illius corpus institutum est, tres
cotidianis diebus, aestivo ni tempore, ex Veteri Testamento
lectiones in codice legantur, ne a sancta Romana
Ecclesia discrepare viderentur. Nec enim credendum
est hoc beato Patri Benedicto displicere,
sed potuis gratum ei esse, si quis supra id quod ille
in Dei laudibus instituit, propter Dei amorem adjiciendum
esse curaverit. Nam et de psalmorum canendorum
per singulos septimanae dies divisione,
si cui melius visum fuerit quam ipse beatus Pater
instituit, ab ipso habet licentiam, ut melius aestimaverit,
 canere. Nec debent cogi monachi, si tamen
vestro sapientissimo cordi ita placet, qui nunc Romano
more psallunt, juxta institutionem sacrae
hujus Regulae psalmos dividere: sed possunt, si
vobis ita videtur, solito more canentes actionis vitae
normam suscipere. Direximus quoque  pondo  quattuor
librarum, ad cujus aequalitatem ponderis panis
debeat fieri, qui  quaternas quadras singularum
librarum juxta sacrae textum Regulae, possit
dividi. Quod pondus, sicut ab ipso Patre est institutum,
in hoc est loco repertum. Misimus etiam mensuram
potus, quae prandii, et aliam, quae coenae
tempore debeat fratribus praeberi:  quas duas mensuras
aestimaverunt majores nostri eminae mensura
esse. Direximus etiam et mensuram unius calicis,
 quam  obsequiaturi fratres, juxta sacrae Regulae
textum, solent accipere. Beatus Pater noster instituit
 duo cocta pulmentaria in cotidiana refectione
fratribus praeparari, et tertium de liguminibus crudis,
aqua infusis. Nos vero ex institutione majorum
nostrorum, tria cocta pulmentaria aliis diebus,
quarta feria, et sexta feria, duo tantum reficiendis
fratribus praeparamus. Excepto quod plures ex fratribus
nostris pane tantum his diebus herbisque
ortensibus vescuntur: quorum plerique etiam nec
vinum bibunt. Die vero Dominico, et in festivitatibus
praecipuis, etiam quartum addimus pulmentum.
Exceptis secunda, quarta, et sexta feria, aliis diebus
prandentibus fratribus, cum vinum nobis abundat,
singulas fialas miscere facimus. In summis quoque
festivitatibus, hoc est in Nativitate Domini, et Epiphania,
in Pascha, et tertia feria post Pascha, quando
 nobis grandis festivitas est, et in Pentecosten, et
in sancti Johannis, et in sancti Petri, et in sancti
Laurentii, et in sanctae Mariae, et in sancti Martini,
et beati Benedicti, etiam his ad prandium miscere
facimus. Praeter haec etiam  aestatis tempore post
nonam, aliquid si est de pomis, et singulas fialas
nostris fratribus praebemus.  Cum vero tempus
sectionis foeni est, etiam  potionem ex melle ad
horam quartam laborantibus fratribus propinamus.
 Volatilia numquam, nisi die Natalis Domini, si
est unde, usque ad dies octo comedimus, similiter
etiam Paschalis festi diebus, sed de esu volatilium
tam caute prudentissimus Pater noster in sua Regula
posuit; ut si velint comedere monachi, cum
opportunum est, non subjaceant culpae: sin vero
 eis a suo tale edulium non praebeatur abbate, ut
quasi ex debito, hoc non possit requirere. Sane,
 quia percontari dignati estis quod vestimentum cuculla
debeat intelligi.  Cucullam nos esse dicimus,
quam alio nomine casulam vocamus. Et inde est
quod hieme villosam, aestate puram, aut vetustam
beatus Pater instituit; quia scilicet hoc genus indumenti
solet cum villis intexi. Illud autem vestimentum,
quod a Gallicanis monachis cuculla dicitur,
et nos cappam vocamus, quod proprie monachorum
designat habitum, melotem appellare debemus, sicut
et hactenus in hac provincia a quibusdam vocatur:
de quo sicut beatus Gregorius scribit in libro Dialogi:
exceptus ab aqua per Maurum monachum
puer Placidus dixit, Ego, cum ab aqua abstraherer,
melotem super me abbatis cernebam, eumque me
ab aquis educere considerabam. Quod tegumentum
 ideo sic appellatum est quia solebat antiquitus de
illius animantis pelle fieri  quod melos propter
nuditatem sui corporis appellatur. Quod genus bestiolae
a nonnullis taxus vocatur. De quo genere
tegumenti nichil beatus Benedictus in suae textu
Regulae locutus est; ob hoc scilicet, ut conjicere
possumus, quia diverso modo hoc vidit a plerisque
monachis uti tegumentum. Nam Galliarum monachi
hoc laxius et prolixius induuntur; Itali vero monachi,
sicut nostis, brevius hujuscemodi et strictius
vestimentum habent: Graeci vero, praeter operimentum
capitis, modicum quiddam tantum ante
pectus et a dorso dependens; Transmarini autem
monachi hujusmodi operimentum pellicium habent.
Ergo, quia tantam in monachico indumento beatus
 Benedictus diversitatem vidit, unicuique monachorum,
quod ex his potius eligere velit, proprio arbitrio
dereliquit. De numero autem et qualitate
vestimentorum sic beatus Pater noster in sua Regula
posuit, ut tamen probidentia sit abbatis quomodo
debeat pro sua unicuique distribuere necessitate;
sed et ipse Pater dixit quia in temperatis
regionibus minus, in frigidis plus vestimenta sit
opus haberi. Seniores tamen nostri et praeteriti abbates
instituerunt fratribus nostris, propter diversos
 labores, tres tunicas habere; duas grossiores in
hieme, unam subtiliorem in aestate; similiter et in
loco cucullarum, duos, quos nos dicimus  mattos,
qui ex grossiori sago fiunt, et unum in aestate subtiliorem
operimentum. Cucullas autem ideo non habemus,
quia majoris sunt praetii, et quia nobis Pater
noster alias praecepit, talia vestimenta habere, quales
possunt in provincia vilius emi. Habent autem
fratres nostri et duplicia faemoralia: multi tamen
ex eis, Deo adjuvante, in tantum se continent, ut
neque faemoralia habeant, neque amplius quam
duplicia, secundum regularem textum, indumenta.
Statuit autem venerabilis Pater ut scapulares monachi
propter opera habeant, quod ob hoc scapulare dicitur,
quod scapulas praecipue tegat, et  capud, quod
 vestimentum pene omnes in hac terra rustici utuntur.
Pro quo tegumento nos e grossiori textu ad
melotis similitudinem operimentum habemus: nisi
quod manicae in hoc usque ad manus pertingentes
habentur. Praeter addimus unicuique sicut ei opus
est: nam senibus nostris  gunnas pellicias tribuimus,
infirmos etiam, et in culcitis jacere permittimus,
et unicuique omnino, sicut sua exposcit necessitas
praebemus. Concessum est etiam fratribus
nostris habere manutergia, sive ad tonsurae obsequium,
sive ad codices quos ad legendum suscipiunt
involvendos.
Praeter regularia quoque jejunia, in vigiliis praecipuarum
festivitatum usque ad vesperam jejunamus;
et a vespera vigiliarum per totam noctem, et
 diem festivitatis, usque ad completorii officium 
jenua non flectimus. Dominicis quoque diebus, et a
Domini Nativitate, usque ad octavum diem; a
Pascha quoque usque ad Pentecosten similiter  ad
poplicum officium jenua non flectimus.
  Textum quoque promissionis, quo ordine solebant
anteriores monachi Regulam sanctam in hoc
loco promittere, ecce intra hanc epistolam in brevi
paginola exaratum direximus vobis.  Joseb quoque
frater noster, quem, ut scribere nobis dignati estis,
 praeficere ad regendum monasterium sub Regulae
tramite destinatis, habet secundum sacrorum canonum
instituta largitatis facultatem, ut hoc possit
facere, quae licentiam monachis tribuunt, etiam ecclesiasticis
gradibus sublimari. Videat tamen ille si
sic se potest coartare ut possit suo exemplo fratribus
prodesse. Grandis siquidem, et prima est in hoc
monachis, et  contra Regulae seriem districtio;
si eis sine sua electione externus aliquis praeponatur,
vestra tamen sagax providaque subtilitas, sicut coelitus
mentem auserit, ita disponat. De Optato venerabile
monacho nostro summissis precibus, obsecramus,
ut quia per ignorantiam aetatis excessit,
vestra mereatur clementia relaxari. His expletis
 commendamus nos sacrae vestrae, poscentes Dominum
 nostrum tam publice quam private, ut vestram
nobis vestrorumque salutem prolixis temporibus
concedat, et ubique vestram gloriam. semperque
custodiat. Explicit.