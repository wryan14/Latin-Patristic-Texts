EPISTOLA II.
AD CAROLUM MAGNUM.
Illi Vocabularium suum nuncupat.
(Ex Mabill. An. Bened.)
Largitatis munere sapientia potentiaque praefulgido
domino regi Carolo, regum sublimissimo, Paulus ultimus
servulus.
Cupiens aliquid vestris bibliothecis addere, quia ex
proprio perparum valeo, necessario ex alieno mutuavi.
Festus denique Pompeius, Romanis studiis
affatim eruditus, tam sermonum abditorum quam
 etiam quarumdam causarum origines aperiens, opus
suum ad viginti prolixa volumina extendit. Ex quo
ego prolixitate superflua quaeque et minus necessaria
praetergrediens, et quaedam abstrusa penitus stylo
proprio enucleans, ita ut erant positi relinquens,
hoc vestrae celsitudini legendum compendio obtuli,
in cujus serie, si tamen lectum ire non dedignabimini,
quaedam secundum artem, quaedam juxta etymologiam
posita non inconvenienter invenietis, et
praecipue civitatis vestrae Romuleae, portarum, viarum,
montium, locorum tribuumque vocabula diserta
reperietis: ritus praeterea gentilium et consuetudines
varias. Dictiones quoque poetis et historiographis
familiares, quas in suis opusculis frequentius
posuere. Quod exiguitatis meae munusculum, si sagax
 et subtilissimum vestrum ingenium non usquequaque
repulerit, tenuitatem meam vita comite ad
potiora excitabit.
 Augustus locus sanctus, etc. A. Hoc vocabularium
desinit in hac voce litterae N. Nequiquam.