EPISTOLA III.
AD ADHALARDUM ABBATEM CORBEIENSEM.
(Ex Mabill., ibid.)
Charissimo fratri et domino Adalardo viro Dei,
Paulus supplex.
Cupieram, dilecte mi, aestate praeterita videre faciem
tuam, quando illis in partibus fui! sed praepeditus
lassitudine sonipedum, ad te venire non potui.
Interioribus tamen oculis, quibus solis valeo, tuae
fraternitatis dulcedinem frequenter aspicio. Volueram
equidem tuis imperiis jam ante parere: sed, ut pote
pauper, et cui desunt librarii, prius hoc facere nequivi:
maxime cum me tam prolixa valitudo contriverit,
 ut a mense Septembrio pene usque ad diem
nativitatis Domini lectulo detentus sim: neque licuerit
clericulo illi, qui haec eadem utcunque scripsit, manum
ad atramentarium mittere. Suscipe tamen, quamvis
sero, epistolas quas desiderasti: et quia mihi eas
relegere prae occupatione totas non licuit, triginta
quatuor ex eis scito relectas, et, prout potui, emendatas
esse, praeter pauca loca, in quibus minus inveni,
et tamen meo ea sensu supplere nolui, ne viderer
tanti doctoris verba inmutare; quibus in locis
et forinsecus ad oram zetam, quod est vitii signum,
apposui. Tua itaque fraternitas, si se facultas dederit,
reliquas epistolas ad emendatiorem relegere studeat
codicem, sed et loca, in quibus minus habetur,
supplere. Hoc tamen sanctitati tuae suadeo, ne passim,
 propter aliqua quae in eis minus idoneos latere
magis quam scire convenit, publicentur. Vale, frater
amabilis, semper in bonis gliscens: et cum mentem
ad superna tetenderis, memento mei.
Ante suos refluus Rhenus repedabit ad ortus,
&nbsp;&nbsp;&nbsp;Ante petet fontem clara Mosella suum,
Quam tuus e nostro charum ac memorabile semper
&nbsp;&nbsp;&nbsp;Dulce Adalard nomen pectore cedat amor.
Tu quoque, si felix vigeas de munere Christi,
&nbsp;&nbsp;&nbsp;Esto memor Pauli tempus in omne tui.