EPISTOLA IV.
AD THEUDEMARUM ABBATEM. 
Amabillimo et totis mihi praecordiis dilecto domno
meo Patri abbati Theudemari, Paulus, pusillus filius
supplex.
 Quamvis prolixa terrarum spatia corpore tenus a
vestro consortio dividant, tangit me tamen utcunque
vestro coetui tenax et quae dividi nunquam poterit
 charitas, tantusque singulis pene momentis me vester
meorumque seniorum et fratrum amor excruciat,
quantum nec epistolaris valet religio nec pagellarum
exponere brevitas. Cum enim menti subeunt occupata
tantum in divinis operibus otia ac mei statio
hospitioli gratissima; cum vester pius et religiosus
affectus, cum sancta tantorum Christi militum, divinis
cultibus insudans caterva, cum singulorum fratrum
indivisis virtutibus exempla fulgentia, cum dulcia
supernae patriae perfectionum colloquia, haereo, stupeo,
langueo, nec inter imo pectore tracta suspiria retinere
lacrymas possum. Inter catholicos et Christianis
cultibus deditos versor: bene me omnes accipiunt,
benigniter mihi affatim amore nostri Patris Benedicti
et vestris meritis exhibetur; sed ad comparationem
 vestri coenobii mihi palatium carcer est, ad collationem
tantae quae apud vos est quietis hic mihi degere
tempestas est; solo ab hac patria debili corpusculo
teneor, tota qua solum valeo mente vobiscum sum:
videorque mihi nunc suavibus nimium vestris interesse
concentibus; nunc consedere satiandis in coena
plus corpore quam cibo, nunc singulorum considerare
in diversis officiis studia, nunc gravium jam
senio seu languidorum quomodo quisque valeat perdiscere
causas, nunc ad instar mihi paradisi dilecta
sanctorum terere limina. Crede, Pater et domine, crede
sacra et venerabilis phalanx solo me aspectu misericordiae,
solis pietatis visceribus, solis animarum hic
profectibus ad tempus detineri, et quod his est amplius,
tranquilli nostri regis et domini potestate.
 Caeterum quam primum valuero et mihi coeli Dominus
per pium principem noctem moeroris, meisque
captivis juga miseriae demiserit, si tamen quomodocunque
clementissimi principis jocundum quivero
 emereri promissum, mox ad vestra consortia nulla
alia, vita comite, detentus occasione repedabo. Nullae
me . . . . . divitiae, nullum praedium, nulla arentis metalli
copia, nullus quorumlibet affectus a vestro poterit
separare collegio.
Itaque, Pater dulcissime, vosque, o charissimi Patres
et fratres, imploro pro me continue beatissimum
communem Patrem et praeceptorem poscere dignemini
Benedictum, ut suis apud Christum obtineat
meritis, ut me quantocius dignetur reddere vobis.
Spero equidem in Deo nostro qui nunquam in bonis
patitur desideriis quemquam fraudari, quod me secundum
anhelantis mei cordis desiderium vobis citius
restituat cum congruo fructu. Superfluum vobis aestimo
ut effundatis preces pro nostris dominis eorumque
 exercitu scribere, cum sciam vos in hoc ipso
semper insistere. Pro domno ill. abbate sicut et facitis
Christum deposcite, cujus hic singulari post principalem
munificentiam nutrior largitate. Tanta mihi,
charissimi, vestra illuc copia existit, ut si velim vos
singulariter nuncupare, tota haec vestris nominibus
pagina non possit sufficere. Unde generaliter omnibus
et opto et scribo salutem, obsecrans ut non obliviscamini
mei. Tu vero, mi domine venerabilis abbas
seu quocunque es nomine praepositus, peto ut mihi
scribi faciatis de vestra fratrumque salute, vel quales
vobis fructus praesens annus attulerit utque eorum
fratrum mihi dirigatis cum nominibus numerum, qui
mundanis exuti vinculis migrarunt ad Christum. Nam
plurimos obiisse audio, sed nominatim Nonnum id.
 Quod si vere ita est, mei cordis partem non modicam
abstulit secum. Vale, pater sanctissime, et memor
esse dignare filioli tui.<span class="text-blue-600 font-bold"