EPISTOLA VIII.
AD EUMDEM.
Binis Adriani litteris exasperatus, ad utrasque commotiore
aliquantum animo respondet.
 
Sanctissimo ac reverentissimo Patri ADRIANO summo
pontifici et universali papae, CAROLUS Dei gratia
rex et spiritualis filius vester.
Legimus in libro Paralipomenon filios Israel
mente pacifica ivisse ad praelium, quia non livoris
vindicta, sed obtinendae pacis gratia dimicaverunt.
Quod rursum dicimus, quia cogitis nos indecentibus
potestati regiae litteris vestris inhonoratum, inconvenientibus
episcopali modestiae vestrae mandatis
gravatum, contumeliis et opprobriis dehonestatum,
aliter quam vellemus mente pacifica vobis rescribere:
 ut tandem animadvertatis, quanquam perturbationibus
humanis obnoxium, in imagine tamen
Dei ambulantem esse nos hominem, habere sensum
paterna et avita successione, Dei gratia, regio nomine
ac culmine sublimatum, et quod his majus est
Christianum, catholicum fidei orthodoxae cultorem,
sacris litteris ac legibus, tam ecclesiasticis quam
saecularibus, ab infantia eruditum, nullo crimine
publico in audientia episcopali legaliter ac regulariter
accusatum, minime autem convictum. Et, ut
quae superaddere poteramus alia taceamus, ne nos
potius jactare, quam vera dicere videamur, licet legamus
Apostolum plura de se dixisse ob aliorum saputem
necessitate compulsum, quoniam saepe humiliter
vobis locuti, benigna et pacifica atque honorabilia
 nobis scripta impetrare nequivimus, ut quietem
pacis et venerationem, quam apud antecessores
vestros nostri decessores et nos habuimus, quoquomodo
obtinere possemus, scripsimus vobis per
Actardum episcopum, et mansuetudinis nostrae legatum,
singillatim ac viritim quam inconvenientia pro
Hincmaro quondam Laudunensi episcopo ex nomine
vestro nobis scripta fuerunt: quae nos a vobis processisse
non credebamus, putantes nos ratione comperta
ab incompetentibus, quae aliorum instinctu
nobis eatenus scripta fuerunt, calamum revocare.
Sed spe vana frustratis aliter nobis quam sperabamus
evenit. In capite quippe litterarum, quas per
praefatum Actardum episcopum nobis vestra direxit
paternitas, auditam laudabilem charitatis et sapientiae
 nostrae magnitudinem vos praetulisse invenimus,
et mox de comperto murmure et tumultuoso clamore
indebitae reprehensionis adversus paternitatem vestram
nos denotatos reperimus: sicque auditam
nostram sapientiam collaudastis, ut quasi honestius,
et revera onustius, nos solitis contumeliis afficere
volueritis, quem non per insipientiam, sed per industriam
in murmuratione et clamore contra debitam
charitatem delinquere demonstrabatis, et quasi ad
ora vasculi melle illiti, et de eodem fonte quo et
ante missae litterae istae posteriores nobis perniciosum
poculum propinaverunt, fatentes illa, quae aliorum
instinctu et non a vobis processisse credebamus,
vestra fuisse.
Nam in praecedentibus litteris nos perjurum, tyrannum,
 ac perfidum, et distractorem rerum ecclesiasticarum,
non confessum, nec ordine judiciario
legaliter ac regulariter convictum, vocastis: in istis
autem murmurationis crimen nobis impegistis, et
tumultuosi clamoris naevum imposuistis, arguente
Domino carnalem Israel per prophetam, unde nos
coarguitis, quia non fecerit judicium, sed clamorem
(Isa. V); et Apostolus, Omnis, inquit, clamor et indignatio
tollatur a vobis (Ephes. IV). Et non levius malum
est murmuratio his quibus nos antea denotastis,
dicente Apostolo: Neque murmuraveritis, sicut
quidam illorum murmuraverunt, et a serpentibus perierunt
(I Cor. VI). Et, ut beatus dicit Gregorius,
nullus murmurans regnum Dei intrare permittitur.
Hinc colligendum est, quantum peccatum sit murmuratio,
 quae regnum Dei intercludit, sicut et illa peccata
gravia, post quorum enumerationem dicit Apostolus:
Qui talia agunt, regnum Dei non possidebunt
(Gal. V). Et non, ut scripsistis, tumultuoso clamore
paternitatem vestram indebite reprehendimus, sed
quae nobis ex vestro nomine scripta fuerunt, non
multorum vocibus, quibus tumultus fieri solet, sed
nostra tantum voce rescripsimus. Et quoniam talia
vos misisse, et a sancta Romana Ecclesia, in omnibus
semper discretissima atque cautissima, dictata
fuisse nequaquam credidimus, quia ipsa sancta sedes
cum modestia et discretione semper corripere et
salubriter corrigere secundum uniuscujusque personam
et ordinem solita fuit, suggessimus. Igitur si
 male locuti sumus, testimonium perhibete de malo,
si autem bene, quid nobis succencetis? Scriptum est,
Abraham licet sanctum, ut a Deo sanctificatum hominem,
tamen eidem Deo dixisse, Num perdes justum
cum impio? non est hoc tuum, qui judicas omnem
terram (Gen. XVIII), et non ingrate hoc Dominum
suscepisse. Et nos arguitis, quoniam humili placatione
vobis suggessimus non esse vestrum, non confesso,
nec legaliter ac regulariter convicto, regia
etiam potestate gratia Dei praedito, talia sicut plebeio
et de criminibus confutato, scribendo impingere?
scientes, quam grave sit fratri, quod nobis
impactis minus est, dicere fatue (Matth. V), nullique
detrahendum, vel contra fas maledicendum, minime
autem regi, ut apostolica doctrina, atque sancti
 David in Saulis jam a Domino reprobati reverentia
(I Reg. XXVI), et Salomonis sapientia, ac Nabuthae
prodit historia (I Mach. IX).
Invenimus etiam in eisdem litteris nobis datum
consilium, si forte dici potest consilium, quod est
Domini exemplo contrarium, et decretis sanctorum invenitur
adversum: scilicet, ut verbis vestris dicamus,
omnia quae a sede apostolica, cui per Dei gratiam
praesidetis, directa sunt, alacri mente percipere.
Scriptum est enim nobis ex vestro nomine, nos perjurum,
tyrannum, ac perfidum, et distractorem rerum
esse ecclesiasticarum. Et haec alacri mente percipere,
animo grato amplecti, et humili semper debemus
intentione recipere? Nisi scriptor forte velit
 nos cum vulgo Aethiopes vocare argenteos, et ideo
quis nobis pulcher videatur, quia nomine bellus vocatur,
et sibi cantare cum Persio, Quidquid calcaveris
rosa fiat, illudque propheticum incurrere, Vae his qui
ponunt amarum in dulce (Isa. V), cum Dominus dicentibus
ad se Judaeis, Nonne bene dicimus nos, quia Samaritanus
es tu, et daemonium habes? quod recognovit, tacendo
consensit, et patienter repulit quod dictum fallaciter
audivit, dicens: Ego daemonium non habeo (Joan.
VIII). Cujus pro modulo nostro in hoc exemplum secuti,
qui non dedignatus est ex ratione ostendere se peccatorem
non esse, qui ex virtute divinitatis poterat
peccatores justificare, de his quae in nobis non recognovimus,
humiliter et patienter apud paternitatem
vestram nos excusavimus, ne si penitus taceremus,
 tales, quales denotabamur, tacendo et consentiendo
esse nos fateremur, et quasi confessi et nostra
confessione convicti judicaremur.
Et hoc hortamentum, quod in litteris ex nomine
vestro ab Actardo episcopo nobis delatis invenimus,
scilicet, ut omnia, quae a sede apostolica nobis veniunt,
humili semper debeamus intentione recipere,
non solum, ut praemisimus, evangelicae veritati, sed
etiam decretis sanctorum invenitur adversum. In
quorum decretis legimus, eum absolvi non posse,
qui in seipsum dixerit mortis causam, quae dicta in
alium puniretur, falsum videlicet testimonium, cum
omnis, qui sibi fuerit mortis causa, major homicida
sit. Et hinc decreverunt (Conc. Val. can. 4): Ut
quicunque sub ordinatione, vel diaconatus, vel presbyterii,
 vel episcopatus, mortali crimine dixerint se esse
pollutos, a supra dictis ordinationibus submovendos.
Et nos, si ad talia nobis impacta tacendo consentiremus,
non solum a regimine regio, verum et a catholicae
Ecclesiae communione nos ipsos sequestraremus.
Non igitur talia nobis ex parte sedis apostolicae et
nomine vestro scripta, mente alacri percipere, et
animo grato amplecti, et humili semper debemus
intentione recipere, quae, sicut in eisdem litteris ex
sententia sapientis Salomonis subjungitur (Eccle.
XII), Quasi stimuli, et sicut clavi in altum defixi esse
viderentur, quia culpas delinquentium nesciunt palpare,
sed pungere. Cui sententiae item Sapientis verba
referimus, quibus dixit: Priusquam interroges, ne
vituperes quemquam, et cum interrogaveris, id est probaveris,
 corripe juste (Eccli. XI); sicut Nathan David
regem prius interrogavit, et interrogatione probatum
corripuit: et cum causa correptionis defuit, humiliter
adoravit, veluti in sacra historia legimus (II
Reg. VII, XII). Mandate et scribite quae vestro et
nostro ministerio congruunt, ut decessores vestri
nobis et nostris decessoribus mandaverunt, atque
scripserunt, et alacri mente, gratoque animo recipiemus.
Litterae autem ex nomine vestro semper sine interrogatione,
id est sine probatione nos pungunt, et
peccata, pro quibus invitum pungunt, sponte confessa,
vel ordine judiciario legaliter ac regulariter
comprobata non ostendunt: et cum peccata manifesta
et probata desint, fomentis benignae adhortationis
 et allocutionis non refovent: reprehendente
hinc Domino populorum rectores asperos, atque dicente:
Vos autem cum austeritate imperabatis eis, et
cum potentia (Ezech. XXXIV). Quibus Apostolus regulam
dedit commonitionis, singulis dicens: Argue,
obsecra, increpa in omni patientia et doctrina (II Tim.
IV), misceas temporibus tempora, terroribus blandimenta.
Dirum magistri, pium patris ostendentes affectum,
id est indisciplinatos et inquietos debent durius
arguere, obedientes autem ac patientes, ut in
melius proficiant obsecrare, negligentes autem et
contemnentes debent utique increpare atque corripere,
et de criminalibus peccatis, aut ultro confessos,
aut ordine judiciario comprobatos atque convictos,
 secundum modum culpae legaliter ac regulariter
judicare. Noluit Apostolus, inquit beatus Augustinus
(Homil. 2, de Poenit. cap. 4), hominem ab
homine judicari ex arbitrio suspicionis, vel etiam
extraordinario usurpato judicio, sed potius ex lege
Dei secundum ordinem Ecclesiae, sive ultro confessum,
sive accusatum atque convictum. Alioquin
illud cur dixit: Si quis frater nominatur, aut fornicator,
aut idolis serviens (I Cor. VI), et caetera? nisi
quia eam nominationem intelligi voluit, quae fit in
quemquam, cum sententia ordine judiciario atque
integritate profertur. Nam si nominatio sola sufficit,
multi damnandi sunt innocentes: quia saepe falso
in quemquam crimina nominantur. Plerique autem
boni Christiani propterea tacent, et sufferunt aliorum
 peccata quae noverunt, quia documentis saepe
deseruntur, ut ea quae sciunt, judicibus ecclesiasticis
probare non possint. Quamvis enim vera sint
quaedam, non tamen judici facile credenda sunt,
nisi certis indiciis demonstrentur, nisi ordine judiciario
comprobentur: ut si per judicium mati ab
Ecclesiae communione auferri non possunt, tolerentur
potius, ne perverse malos evitando quisque ab
Ecclesia ipse discedens, eos quos fugere videtur,
vinciat ad gehennam.
Quod scriptum est in eisdem ex nomine vestro
litteris, quia sane non patienter pontificii vestri monita
et correctiones nos audisse comperistis, liquido
patet adhuc perfectae aliquid charitatis minus duntaxat
habere, de qua dicit Apostolus: Charitas patiens
 est, benigna est, non inflatur, non irritatur, non
agit perperam, omnia suffert, omnia sustinet (I Cor.
XIII). Cujus charitatis modum et perfectionem in
benignitate, ac patientia, in humilitate et sufferentia,
exemplo sanctae paternitatis vestrae, in litteris vestris
discere admodum cuperemus, si Deus non inde
honorare dignaretur. Quod et in hoc possemus addiscere,
si in his, ad quae ex nomine vestro nobis
scripta sanctitati vestrae rescripsimus: Sustineretis
modicum quid insipientiae nostrae, et supportaretis nos
(II Cor. XI), sicut magnus Petrus, apostolicae et primae
sedis primus episcopus, non solum patienter,
sed et gaudenter adeo suscepit reprehensionem
suam a coapostolo suo Paulo sibi ostensam, ut ejus
epistolas, in quibus se reprehensum legerat, cum
 maximo favore laudaverit (II Petr. III). Non enim
ita supputate eas laudare poterat, nisi legisset, et
quia legit scriptum, reprehensum se in eis invenit:
et quoniam eas tam granditer laudavit, quam gratanter
justam reprehensionem suam accepto tulerit
patienter, ostendit. Et cum a minoribus suis reprehensus
fuit cur ad gentiles intraverit, non eis nudo
et tumido sermone respondit, ut omnia quae egerat
patientissime sustinerent, nec aliquid in eorum querela
de sua potestate dixit, sed humili eos ratione
placavit, atque in causa reprehensionis suae etiam
testes adhibuit (Gal. II). Quia si in querela fidelium,
ut beatus dicit Gregorius, aliquid de sua potestate
diceret, profecto doctor mansuetudinis non
fuisset. Si igitur pastor Ecclesiae, apostolorum
 princeps, signa et miracula singulariter faciens, non
dedignatus est, in causa reprehensionis suae, rationem
humiliter reddere, quanto magis, inquit beatus
Gregorius apostolicae sedis pontifex, nos peccatores,
cum de re aliqua reprehendimur, reprehensores nostros
ratione humili placare debemus? Litterae autem
ex nomine vestro nobis directae, non humili nos ratione
placarunt, nec contra rationem nos ex ratione
et auctoritate quaesiisse monstrarunt: sed indebita
increpatione os nostrum oppilare studuerunt, cum
Deo gratia, libera adhuc fronte de his, quae nobis
per litteras ex nomine vestro directas impacta sunt,
loqui possimus.
Scriptum est etiam in praefatis litteris nobis ex
 nomine vestro directis de Hincmaro hoc modo: Volumus,
et auctoritate apostolica jubemus, ipsum
Hincmarum Laudunensem episcopum, vestra fretum
potentia, ad limina sanctorum nostramque venire
clementiam. Quo sane veniente, veniat pariter accusator
idoneus, qui nulla possit auctoritate legitima
respui: et tunc in praesentia nostra, et totius sedis
Romanae, synodali collegio causa illius prudenti
ventilata examine, ac diligenter inquisita, secundum
Deum et sacrorum canonum constitutiones Spiritu
Dei prolatas (Conc. Afr. can. 105), sine protelatione
aliqua finietur. Quae relegentes, licet contra morem
decessorum ac praedecessorum vestrorum hoc dictum
invenerimus, id est umbrosum saeculi typhum inducere
in Ecclesiam suam, quae lucem simplicitatis et
 humilitatis diem Domini videre desiderantibus praefert,
tamen de voluntate non dubitavimus, quia humano
animo facile potest subripi, quod ex deliberatione
conveniat immutari. Sed valde mirati sumus,
ubi hoc dictator epistolae nobis per Actardum episcopum
delatae scriptum invenerit, esse apostolica
auctoritate praecipiendum, ut rex corrector iniquorum,
et districtor reorum, ac secundum leges ecclesiasticas
atque mundanas ultor criminum, reum
legaliter ac regulariter pro excessibus suis damnatum,
sua fretum potentia Romam dirigat: maximo
autem illum, qui et ante depositionem contra custodiam
publicam et contra quietem moliri in tribus
synodis exstitit deprehensus, sicut in gestis episcopalibus
paternitati vestrae directis continetur, et
 post depositionem suam, et per se, et per quoscunque
potuit, a sua pervicacia non quievit. Sed non
miramur, si in posterioribus litteris ex nomine vestro
nobis directis est infulcitum ut legaliter ac regulariter
damnatus, qui nullis legibus decernitur a
quoquam gradu seu rebus ac facultatibus redonandus,
antequam, si contra custodiam et quietem publicam
moliri non fuerit deprehensus, renovata apostolicae
sedis auctoritate judicio in provincia, qua
fuerit judicatus, forte inveniatur innoxius, regia
nostra potentia ad vestram veniat fretus, cum se auctore
damnato debeatur zelus rectitudinis, non clementia
resolutionis. Quae si non de eodem foramine,
de eodem tamen conamine manarunt, de quo et anteriores
fluxerunt, in quibus continetur, ut res omnes
 Hincmaro commissae ecclesiae, donec ad propria
reverteretur, nobis committeretis, ut indemnes consisterent,
et aliquod dispendium non incurrerent.
Unde, sicut vobis rescripsimus, et nunc iterum
vobis scribere non piguit, sed exigente causa necessarium
est, quia reges Francorum ex regio genere
nati, non episcoporum vicedomini, sed terrae domini
hactenus fuimus computati: et ut Leo ac Romana
synodus scripsit, reges et imperatores, quos terris
divina potentia praecepit praeesse, jus distinguendorum
negotiorum episcopis sanctis juxta divalia constituta
permiserunt, non autem episcoporum villici
exstiterunt. Et sanctus Augustinus dicit, per jura
regum possidentur possessiones, non autem per episcopale
 imperium reges villici flunt, actoresque episcoporum.
Et Dominus, quae sunt Caesaris, Caesari,
et quae sunt Dei, Deo reddi praecipit (Matth. XXII),
qui etiam censum regi reddidit (Matth. XVII). Et
Apostolus voluit serviri regibus, voluit honorari et
non conculcari reges. Regem, inquit, honorificate
(I Petr. II). Et iterum, Omnis, inquiens, anima potestatibus
sublimioribus subdita sit. Reddite ergo omnibus
debita (Rom. XIII); et paulo superius: Ideo
necessitate subditi estote, non solum propter iram, sed
et propter conscientiam (Ibid.). Et si revolveritis regesta
decessorum ac praedecessorum vestrorum, talia
mandata sicut habentur in litteris ex nomine vestro
nobis directis per Actardum episcopum, decessores
nostros a decessoribus vestris accepisse
 nullatenus invenitis: unde pauca de pluribus vobis
scribere necessarium duximus.
Sanctus Gregorius, merito vitae et sapientiae doctrina
apostolicae sedis pontifex, et toti orbi colendus
ac imitandus, Francorum regibus Theodorico et
Theodeberto, praedecessoribus nostris, de praejudicio
cujusdam episcopi, non ita ut vos nobis scripsistis
pro eo, qui pro meritis suis legaliter ac regulariter
juste depositus est, scripsit hoc modo (lib. VII, epist.
120, indict. 2): Frater et coepiscopus noster Ursinus
Taurinae civitatis antistes, in parochiis suis,
quae intra regni vestri sunt terminos constitutae,
grave omnino dicitur praejudicium sustinere: adeo
ut contra ecclesiasticam observantiam, contraque
sacerdotalem gravitatem, et contra sacrorum
 canonum definita, nullo ejus exigente crimine,
alter illic non metuerit episcopus ordinari. Et quia
parum visum est, si illicitis non jungerentur illicita,
etiam res ecclesiae suae, ut fertur, ablatae sunt. Quod
si ita se veritas habet, quoniam nimis intolerabile
est, ut vir opprimeretur cui culpa non nocuit, praemisso
paternae salutationis alloquio, petimus ut
quod excellentia vestra amore ecclesiasticae reverentiae,
et aequitatis contemplatione, sponte potest
impendere, nostra studeat benignius intercessione
concedere, et justitiam illi, sicut de aequitatis ejus
bono confidimus, faciat in omnibus custodiri, atque
patefacta veritate quod illicite actum est, corrigi.
Pro utilitate ergo animae vestrae haec apud vos nostra
exhortatio locum inveniat, etc. Sed et ad Romanum
 exarchum, minoris dignitatis, quam simus Dei
gratia regiae potestatis, de quodam episcopo scripsit
hoc modo (lib. I, ep. 32): Pervenit ad nos, Blandum
Ortonensis civitatis episcopum, longo jam tempore
in civitate Ravennati a vestra excellentia detineri,
et fit ut ecclesia sine rectore, et populus
quasi sine pastore rex defluat, et ibidem infantes
pro peccatis absque baptismate moriantur. Et rursus,
quia non credimus quod eum excellentia vestra,
nisi ex aliqua probabilis excessus causa tenuerit,
oportet ut habita synodo palam fiat, si quod in eum
crimen intenditur, et si talis in eo culpa reperitur,
quae usque ad degradationem sacerdotii deducatur,
aliam necesse est ordinationem inquiramus, ne Ecclesia
 Dei in his, sine quibus eam Christiana non
patitur esse religio, inculta ac destituta maneat. Sin
autem excellentia vestra aliter se habere, quam de
eo quod dicitur esse perspexerit, eum ad ecclesiam
suam reverti concedat, ut officium suum in commissis
sibi animabus adimpleat. Quibus mandatis beati
Gregorii praedecessoris vestri, de his qui necdum
judicio synodali legaliter ac regulariter pro criminibus
suis fuere depositi, collatis cum scriptis ex nomine
vestro nobis directis, ex eo qui legaliter ac
regulariter pro suis excessibus judicio synodali habetur
depositus, ut eum nostra fretum potentia Romam
mittamus, quae potius sequenda sint, judicate.
Nos autem auctoritatem vestram judicaturam potius
credimus, ut ea sequamur, quae decessores ac praedecessores
 vestri secundum Scripturarum tramitem
praedicationemque majorum scripserunt, quam illa,
quae scriptor saepe dictae epistolae ex nomine vestro
nobis directae confinxit. Ait enim beatus Augustinus
libro ad Januarium (epist. 119, cap. 19): Omnia
talia, quae neque sanctarum Scripturarum auctoritatibus
continentur, nec in conciliis episcoporum statuta
inveniuntur, nec consuetudine universalis Ecclesiae
roborata sunt, resecanda existimo. Et sanctus
Leo, de his quae a sacris canonibus habentur
ita praefixa, et eisdem apostolicae sedis sunt promulgata
decretis, ut nulla possint ratione convelli, constituit,
Ut omni penitus auctoritate sit vacuum,
quidquid ab illorum fuerit constitutione diversum.
Ac si cum Paulo diceret, quia sibi ipsi apostolica
 sedes in suis constitutionibus esse non potest contraria,
Licet nos, aut angelus de coelo evangelizet vobis
praeter quod evangelizavimus vobis, anathema sit
(Gal. I). Sed ut in controversia Quintiliani legitur,
Floribus vafricia nebulonum veneficatis apes mortuas
esse, quibus mellificandum fuerat, de Scripturis sacris
B. Petrus agi demonstrat, loquens de Pauli Epistolis,
Quae indocti et instabiles inquit, depravant, sicut
et caeteras Scripturas, ad suam ipsorum perditionem
(II Petr. III), et de traditionibus ecclesiasticis sanctus
Innocentius (ad Dec. epist. 29), Dum, inquiens,
unusquisque non quod traditum est, sed quod
sibi visum fuerit, hoc existimat esse tenendum,
inde diversa in diversis locis vel ecclesiis, aut teneri,
 aut celebrari videntur, ac fit scandalum populis,
qui dum nesciunt traditiones antiquas humana praesumptione
corruptas, putant sibi aut ecclesiis non
convenire, aut ab apostolis, vel apostolicis viris
contrarietatem inductam. Contra quem morbum
sanctus Coelestinus salubre cunctis celebravit antidotum,
dicens (epist. 2), Nulli sacerdoti suos liceat
canones ignorare, nec quidquam facere, quod
Patrum regulis possit obviare. Quae enim a nobis
res digna servabitur, si decretalium norma constitutorum,
pro aliquorum libitu licentia populis permissa
frangatur? Et sanctus Gelasius in decretis
suis, Patres nostri, catholici videlicet et docti
pontifices, in unaquaque secta quolibet tempore suscitata,
quidquid pro fide, pro veritate, pro communione
 catholica atque apostolica, secundum
Scripturarum tramitem, praedicationemque majorum,
facta semel congregatione sanxerunt, inconvulsum
voluerunt deinceps firmumque constare, nec
in eadem causa denuo quae praefixa fuerant retractari
qualibet recenti praesumptione permiserunt.
Videndum est igitur, quid hic trames sanctarum
Scripturarum, et praedicatio majorum definiant.
Scriptum quippe legimus in sacra historia dixisse
Dominum per prophetam Josaphat regi: Impio praebes
auxilium, et his qui oderunt Dominum amicitia
jungeris, et idcirco iram quidem Domini merebaris,
sed bona opera inventa sunt in te, eo quod abstuleris
lucos de terra Juda (II Par. XIX). Et in Evangelio
semel et secundo ac tertio monitum, et non obedientem
 ad correctionem debitam, Dominus sicut ethnicum
et publicanum jubet haberi (Matth. XVIII). Et
beatus Gregorius in decretis suis, sicut in gestis synodi
invenire potestis, pervasorem non solum rerum
alienarum, sed etiam ecclesiae sibi commissae, anathematizatum
definit. Verum et si alius hoc egerit, is
qui praeest Ecclesiae, si hoc vel ipse fieri praecipit,
vel sine sua praeceptione factum digna punire animadversione
neglexerit, eum anathematizat. Satis
ergo mirari non possumus, unde scriptor epistolae,
nobis ex nomine vestro delatae, hanc legem apud se
auro sculptam produxit, quam Dominus digito suo
non scripsit, nec scribendam cuiquam inspiravit,
neque ordinatam per angelos in manu mediatoris illius
dedit, quam non paganus indixit, non Christianus
 induxit, non ecclesiasticus vir decrevit, quae de
sub isto coelo, sicut non atramento manu justitiae,
ita nec Spiritu Dei vivi scripta personuit, qua me
regem a Deo constitutum, et gladio ex utraque parte
acuto, ultore scilicet nocentium et defensore innocentium,
insignitum, ad vindictam malefactorum, ut
exponit Apostolus (Rom. XIII), laudem vero bonorum,
rei atque damnati, atque anathematizati fautorem
esse praecipit, jubens ut Hincmarum sacrarum
legum praevaricatorem, sancti sacerdotii vituperatorem,
regiae dignitatis contra regulam apostolicam
dehortatorem, regni perturbatorem, perjurum et
seditionum auctorem, ecclesiae sibi commissae afflictorem,
facultatum ecclesiasticarum sacrilegum
fraudatorem ac exstirpatorem, episcoporum ac totius
 populi nostrarum partium scandalizatorem,
alienarum rerum pervasorem, et veniendo contra
subscriptiones et professiones suas a seipso damnatum,
potentia regia fretum Romam venire faciamus.
Quis igitur hanc universam legem infernus evomuit?
Quis tartarus de suis abditis et tenebrosis cuniculis
eructavit? Contra quam litteris sacris ostensa
nobis est via quam sequamur, apposita forma, cui
imprimamur. Clamavit, inquit, propheta ad regem
Israel, et ait: Servus tuus egressus est ad praeliandum
cominus; cumque fugisset vir unus, adduxit eum quidam
ad me, et dixit: Custodi virum istum, qui si fuerit
lapsus, erit anima tua pro anima ejus, aut talentum
 argenti appendes. Dum autem ego turbatus huc
illucque me verterem, subito non comparuit. Et ait rex
Israel ad eum: Hoc est judicium tuum, quod ipse decrevisti.
At ille statim abstersit pulverem de facia sua,
et cognovit eum rex Israel, quod esset de prophetis.
Qui ait ad eum: Haec dicit tibi Dominus: Quia dimisisti
virum dignum morte de manu tua, erit anima tua
pro anima ejus, et populus tuus pro populo ejus. Reversus
est igitur rex Israel in domum suam audire
contemnens, et furibundus venit in Samariam
(III Reg. XX). Quaenam vos dementia coepit, scientes
dixisse Christum, Dei virtutem et Dei sapientiam,
per me reges regnant, et conditores legum justa
decernunt (Prov. VIII). Et sacri canones, sicut credimus,
et in apostolicis litteris saepius legimus, Spiritu
 Dei conditi, et totius mundi reverentia sunt consecrati.
Propterea videamus, quid de hujusmodi sancti
canones et sacrae leges decernant. Ait enim sanctum
Africanum concilium (Can. 29): Et illud
petendum, quin apud terrae principes statuere dignentur,
ut si quis cujuslibet honoris clericus judicio
episcoporum quocunque crimine fuerit damnatus,
non liceat eum sive ab ecclesiis quibus praefuit, sive
a quolibet homine defensari, interposita poena damni
pecuniae atque honoris, quo nec aetatem, nec sexum
excusandum esse praecipiant. Et tunc Valens, Gratianus
et Valentinianus constituerunt (cod. Theod.):
Ut quicunque residentibus sacerdotibus fuerit episcopali
loco detrusus et nomine, si aliquid contra
custodiam publicam, vel contra quietem moliri fuerit
 deprehensus, rursumque sacerdotium petere, a
quo videtur expulsus, procul ab urbe quam infecit,
secundum legem divae memoriae Gratiani, centum
millibus vitam agat. Sit ab eorum coetibus separatus,
a quorum est societate discretus. Sitque hujusmodi
personis illicitum tenore hujus legis, sacra nostra
adire secreta, et impetrare scripta, omnibus abjectis
per culpam sacerdotio personis, quae impetrata sunt
infecta permaneant, scituris his, quorum defensione
nituntur, absque sui reprehensione non futurum, si
hoc eis pollicentur suffragium, qui divinum non videntur
meruisse judicium. Unde et Leo papa (epist.
47 ad Pulch.) apud principalem potestatem petiit de
Eutyche scandali et pravitatis auctore, ut ab eo loco,
qui Constantinopolitanae urbi nimis vicinus erat,
 longius transferretur, ne frequentioribus solatiis eorum
quos ad impietatem suam traxit uteretur.
Et Gregorius (lib. X, epist. 33): Paulum Diadinae civitatis
quondam episcopum, quo usque omne quod dilapidavit,
vel de substantia tulit ecclesiae, restitueret,
in monasterium mittendum esse decrevit. Et si
forte post depositionem suam inverecunde ac mente
perversa aliquando de episcopatu loqui, aut rursus
ad hoc qualibet aspirare praesumptione tentaverit,
Dominici corporis et sanguinis communione privatum,
in monasterio eum usque ad diem obitus sui,
ad agendam poenitentiam retrudi, studio Joannis
primae Justinianae episcopi jussit, ut perpetrati sceleris
maculas dignis disceret fletibus emendare, juxlegem
 Justiniani imperatoris, qui in libro Constitutionum
decrevit, ut si quis episcopus explosus,
ausus fuerit ingredi civitatem, de qua
repulsus est, vel exire de loco in quo degere
jussus est, jubemus eum in monasterio in alia
provincia constituto tradi, ut quae in sacerdotio
peccavit, degens in monasterio corrigat. Quas leges
ab imperatoribus et regibus, nostris videlicet
praedecessoribus, promulgatas atque decretas, nos
immutilate et irrefragabiliter convenit conservare,
sicut apostolicae sedis antistites ad dominos et terrae
principes scripserunt. Ait enim Leo ad Leonem
Augustum (epist. 92): Debes, inquiens, incunctanter
advertere regiam potestatem tibi, non solum
ad mundi regimen, sed maxime ad Ecclesiae praesidium
 esse collatam, ut ausus nefarios comprimendo,
et quae bene sunt statuta defendas, et veram pacem
his quae sunt turbata restituas. Et Gelasius ad
Anastasium (epist. 10, in fin.): Etenim, imperator
Auguste, si contra leges publicas aliquid, quod absit,
quispiam fortasse tentaret, nulla id ratione potuisset
admitti. Quas etiam leges principali auctoritate
promulgatas, non solum a quibuscunque episcopis,
sed etiam ab ipsis apostolicae sedis pontificibus,
ipsius primae sedis antistites observari debere scripserunt,
sicut beatus Leo ad Leonem Augustum
scribens demonstrat, dicens (epist. 80) non se
refragari debere edicta imperialia, vel ea quae sui
decessores secundum tramitem Scripturarum praedicationemque
majorum statuerant. Si quae, inquiens,
 destruxi, ego aedifico, praevaricatorem me constituo,
et eis me ultionum conditionibus subdo, quas non
solum auctoritas beatae memoriae principis Martiani,
sed etiam ego mea consensione firmavi. Et sanctus
Gelasius ad Anastasium imperatorem (epist. 10, in
princ.): Si, inquit, quantum ad ordinem publicae
pertinet disciplinae, cognoscentes imperium tibi superna
dispositione collatum, legibus tuis ipsi quoque
parent religionis antistites, ne vel in rebus mundanis
exclusae videantur obviare sententiae, quo, rogo, te
affectu eis convenit obedire, qui pro erogandis venerabilibus
sunt attributi mysteriis? Quod et nos,
juxta hortamentum beati Gelasii, incunctanter atque
libenter exsequi cupimus, in his quae ad suum ministerium
pertinent, cunctis generaliter sacerdotibus
 recte divina tractantibus, et potissime sedis illius
praesuli, quem cunctis sacerdotibus divinitas summa
voluit praeeminere, et subsequens Ecclesiae jugiter
pietas celebravit: sicut nostri decessores ac progeni
tores orthodoxi imperatores et reges egerunt, ut
et apostolicae sedis pontifex, et reliqui Domini sacerdotes,
nobis quae a Deo sunt constituta, exhibeant.
Scientes, sicut idem beatus Gelasius dicit (in tom.
anath., sub fin.), quoniam Christus, memor fragilitatis
humanae, quod suorum saluti congrueret, dispensatione
magnifica temperans, sic actionibus
propriis dignitatibusque distinctis officia potestatis
utriusque discrevit, suos volens medicinali humilitate
salvari, non humana superbia rursus intercipi,
 ut et Christiani principes pro aeterna vita pontificibus
indigerent, et pontifices pro temporalium cursu rerum
imperialibus dispositionibus uterentur: quatenus
spiritualis actio a carnalibus distaret incursibus,
et ideo militans Deo minime se negotiis saecularibus
implicaret (II Tim. II), ac vicissim non ille rebus
divinis praesidere videretur, qui esset negotiis saecularibus
implicatus, ut et modestia utriusque ordinis
curaretur, ne extolleretur utroque suffultus, et competens
qualitatibus actionum specialiter professio
aptaretur. Omnis pontifex, inquit Apostolus, ex hominibus
assumptus, pro hominibus constituitur in his
quae sunt ad Deum, ut offerat dona et sacrificia pro
peccatis (Hebr. V): videlicet non solum pro populo,
sed quia et ipse circumdatus est infirmitate, pro suis.
 Et regis est, regni negotia dispensare, sicut inculcant
litterae divinitus inspiratae. Quia ergo sanctarum
Scripturarum tramite, et praedicatione majorum
ostenditur, sancto etiam attestante Gelasio (epist. 10),
quia duo sunt, quibus principaliter mundus hic
regitur, auctoritas sacra pontificum, et regalis potestas.
Et per Regem regum, ac summum pontificem
cunctorum pontificum, qui solus rex et sacerdos fieri
potuit, conditores legum justa decernunt (Prov. VIII);
quas leges principales potestates appellaverunt aeternas,
et sacri canones Spiritu Dei sunt conditi, et
totius mundi reverentia consecrati, et ut beatus Ambrosius
ad Valentinianum dicit: Leges imperator
fert, quas primus ipse custodiat, quia quod praescripsit
aliis, praescripsit sibi, ne cui esset liberum aliud
 judicare. Et beatus Augustinus dicit: Quia postquam
leges subscriptae fuerint et firmatae, non licet
judici de ipsis judicare, sed secundum ipsas. Quia
secundum pontificale ministerium vestrum, regio
ministerio nostro monita vestrae paternitatis obedienter
ac libenter cupimus obaudire, patimini nos
ea servare quae praedecessores vestri ac nostri de
hujusmodi unde agitur constituerunt, et roborantes
servando quae gesta sunt, rata doceamus esse debere
quae gerimus. Nam quomodo leges principum rite
vocabuntur aeternae, si transeuntibus principibus una
cum eis constitutio legis transibit? Et papa Symmachus
ad Aeonium (epist. 1), Dum, inquit, ad Trinitatis
instar, cujus una est atque individua potestas,
unum sit per diversos antistites sacerdotium,
 quomodo priorum statuta a sequentibus convenit
violari? Huc accedit, quod si haec eveniat sententiarum
varietas, ad ipsam sacrosanctam religionem
credimus pertinere, cujus omnis potestas infringitur,
nisi universa quae a Domini sacerdotibus semel statuuntur
perpetua sint. Quod alias contingere poterit,
si successor decessoris actibus non tribuerit firmitatem,
et roborando quae gesta sunt, faciat rata esse
quae gesserit. Quanta enim vicariis beati Petri apostoli
judicabitur esse reverentia, si quae in sacerdotio
praecipiunt, eisdem transeuntibus dissolvantur?
Universa, inquit, perpetua sint, quae a Domini sacerdotibus
statuuntur, qui, ut Moyses, ea quae statuunt
ab oraculo divino suscipiunt: non quae ab his
 statuuntur, de quibus per prophetam dicitur, Vae his
qui condunt leges iniquas, et scribentes injustitiam
scripserunt (Isa. X). Ea nihilominus, quae a vicariis
beati Petri constituuntur, maneant inconvulsa, quia,
ut Leo dicit (serm. 3 in anniv.): Nec nimia est
severitas vel remissio, ubi nihil constituitur, nisi
quod ex beati Petri aequitate profertur. Haec enim
scimus esse canonice, scimus esse apostolica auctoritate
roborata, et Apostolicae sedis decreta, quae, ut
Gelasius dicit (epist. 10 ad Dard. in princ.), Unamquamque
synodum et sua auctoritate confirmat, et
continuata moderatione custodit, pro suo scilicet
principatu, quem beatus Petrus apostolus Domini
voce perceptum, Ecclesia nihilominus subsequente,
et tenuit semper et retinet. Et paulo superius:
 Confidimus quod nullus jam veraciter Christianus
ignorat, uniuscujusque synodi constitutum, quod
universalis Ecclesiae probavit assensus, nullam magis
exsequi sedem prae caeteris oportere, quam primam.
Et item idem (epist. 6 ad episc. univ.):
Cumque nobis contra salutarium reverentiam regularum
cupiamus nihil temere licere, et cum sedes
apostolica superior his omnibus, favente Domino,
quae paternis canonibus sunt praefixa, pio devotoque
studeat tenere proposito, satis indignum est, quemquam,
vel pontificum, vel ordinum subsequentium,
hanc observantiam refutare, quam beati Petri sedem
et sequi videat et docere: satisque conveniens sit,
ut totum corpus Ecclesiae in hac sibimet observatione
concordet, quam illic vigere conspiciat, ubi Dominus
 Ecclesiae totius posuit principatum. Et de sacris
legibus, quas una cum sanctis canonibus catholica
observat Ecclesia, idem Gelasius, ut praemisimus,
dicit in epistola ad Anastasium imperatorem (epist.
10): Quantum, inquiens, ad ordinem publicae pertinet
disciplinae, cognoscentes imperium tibi superna
dispositione collatum, legibus tuis ipsi quoque parent
religionis antistites, ne vel in rebus mundanis exclusae
videantur obviare sententiae.
Et cum ita sacrae leges, tam ecclesiasticae, quam
mundanae, de damnato episcopali et synodali concilio
decernant, non est nostri regii ministerii, reum
et sacrorum canonum judicio condemnatum, atque
apostolicae sedis definitione, sicut in gestis synodi
invenire potestis, anathematizatum, nostra potentia
 fretum quoquam dirigere, cum apertissime sacri
canones definiant, et leges Justiniani, ac caeterorum
imperatorum catholicorum edicta, qualiter, et pro
quibus, et a quibus debeat episcopus judicari, et
post judicium, quid et qualiter, et per quos sit inde
apostolicae Sedi agendum, quae non abnuimus, sed
incunctanter ac competenter annuimus. A quibus
definitionibus nulli est licitum deviare: quia, ut
sanctus Hilarus papa dicit, Non minus in sanctarum
traditionum delinquitur sanctiones, quam in
injuriam ipsius Domini prosilitur.
Quocirca, quia Dominus dicit per prophetam,
Labia sacerdotis custodient scientiam, et legem requirent
ex ore ejus, quia angelus, id est nuntius, Domini
 exercituum est (Malach. II), nolite permittere nobis
scribi ex vestrae auctoritatis nomine, quae in legibus
sacris, Dei sapientia conditis, et in sanctis regulis
ejusdem spiritu promulgatis non continentur, dicente
item propheta, id est sacerdoti praecipiente: Audiens
nuntiabis eis ex me (Ezech. III); ex me, inquit, et
non ex te. Et redarguuntur, qui de corde suo loquuntur,
quoniam qui a semetipso loquitur, gloriam
propriam quaerit (Joan. VII). Nolite igitur, ut praemisimus,
ex vestro nomine, vel apostolicae sedis auctoritate,
jussiones vel excommunicationum intentationes,
contra sacrarum Scripturarum tramitem,
praedicationemque majorum, ac sacrarum legum
sanctorumque canonum constitutiones, nobis de
caetero scribi cujuscunque instinctu permittere, precamur,
 quia scitis, et scimus, totum esse irritum,
quidquid ab eorum fuerit constitutione diversum.
Dicitur, inquit sanctus Leo (serm. 3 in anniv.),
a Domino beatissimo Petro, Tibi dabo claves regni
coelorum, et quaecunque ligaveris super terram, erunt
ligata et in coelis, et quaecunque solveris super terram,
erunt soluta et in coelis (Matth. XVI). Transivit quidem
etiam in alios apostolos jus istius potestatis, et
ad omnes Ecclesiae principes decreti hujus constitutio
commeavit: sed non frustra uni commendatur,
quod omnibus intimatur. Petro enim ideo hoc singulariter
creditur, quia cunctis Ecclesiae rectoribus
Petri forma praeponitur. Manet ergo Petri privilegium,
ubicunque ex ipsius fertur aequitate judicium.
 Qua sententia constat, quia non manet. Petri
privilegium, ubi ex ipsius aequitate non fertur judicium.
Cum enim ubicunque dicitur, sicuti nullus
locus, ita nemo rector Ecclesiae ex Petri aequitate
judicium ferens excipitur, vel contra illius aequitatem
judicium proferens commendatur. Et quia ubicunque
sine ulla exceptione non manet Petri privilegium,
ibi ex ipsius aequitate non fertur judicium
prolatum obaudiemus jussum, vel recipiemus judicium,
quod non ex Petri aequitate fuerit prolatum,
ac per hoc ipsius privilegio fuerit destitutum? De
quo episcopali judicio, quid cunctis episcopis sequendum,
et quid Ecclesiae filiis sit tenendum atque
servandum, beatus Gregorius sufficienter inculcat.
Ergo jubete et judicate privilegio magni Petri, juxta
 aequitatis ejus judicium, quae jubenda et judicanda
sunt, ne, ut dicit ejus Coapostolus, vituperetur ministerium
vestrum (II Cor. VI). Quia et nos secundum
regium ministerium nostrum, quantum ex nobis est,
cupimus servare quod scriptum est, Filii, obedite
parentibus vestris in Domino (Ephes. VI), videlicet
quod fuerit jussum vel judicatum a Domino, dicente
illo singulis, qui pro patribus apostolis Ecclesiae,
nati sunt filii apostolici viri, Tu autem audiens nuntiabis
eis ex me (Ezech. III.) Divina quippe nos lectio
docet, quia nec etiam Balaam satis superque a rege
Balac petitus, licet medicamento avaritiae delinitus
in consilio dando corruptus offenderit, ullo tamen
aut ullius instinctu in judicio justitiae aliud loqui
 adversus Israel persuaderi vel extorqueri potuit,
quam quod a Domino audivit (Num. XXII).
De eo quod in litteris ex nomine vestro nobis directis
habetur, Ut veniente Hincmaro Romam, veniat
accusator idoneus, qui nulla possit auctoritate legitima
respui, rescribimus, quia licet haec commendatio
nulla sit ratione atque auctoritate suffulta, si
forte apud vos exlex solus Hincmarus nova lege,
priscis tam publicis quam ecclesiasticis contraria,
imo ordine novoque more habetur, ut nonnisi a vobis
et Romae valeat judicari pro his excessibus, de
quibus habentur certa sacrorum canonum ac legum
decreta, quae, ut Leo dicit, nulla possunt ratione
convelli, cum etiam de causa fidei, ut dicit Gelasius,
cuicunque pontifici liceat, secundum regulam erroris
 ante damnati, quemlibet a catholica communione
discernere. Et ego ita exsors ab omnibus accusationibus,
non solum ab his, quibus legaliter et regulariter
accusandi adversus seipsum denegatur licentia,
verum et ab his, quibus in propriis causis accusatio
non negatur, ut sicut leges et regulae jubent, in
provincia in qua sunt orta negotia terminari non
valeant, et secundum Antiochenos canones, provincialium
synodorum non debeant experiri examen,
si nobis vias, cum voluntate et consensu dilectissimi
nepotis nostri imperatoris vestri, contra cujus dilectionem
et debitum honorem, si tamen mutuam dilectionem
et congruum honorem nobis exhibere
studuerit, illuc ire non volumus, obtinueritis, cooperante
Domino, pace in regno nostro contra paganos
 virtute vel quacunque dispositione Dei obtenta,
Romam venire congruo tempore non differemus. Et
quia illum legaliter aut regulariter in synodo episcoporum
plurimarum provinciarum de certis causis
accusavimus, idoneum nos accusatorem illius ostendemus,
et tantos testes idoneos diversi ordinis ac
dignitatis nobiscum ducemus, cum quibus eum legaliter
ac regulariter nos accusasse et comprobasse
sufficientissime comprobabimus.
Tandem, quia vos non legisse vel audisse collegimus
ex litteris ab Actardo episcopo nobis delatis,
quae antea per illum paternitati vestrae direximus,
iterato scribimus ea quae tunc scripseramus, deprecantes
vos in omnipotentis Dei honore, et sanctorum
apostolorum veneratione, ut tales inhonorationis
 nostrae epistolas, taliaque mandata, sicut hactenus
ex nomine vestro suscepimus, nobis et regni
nostri episcopis ac primoribus de caetero non mandetis,
et non compellatis nos mandata et epistolas
vestras inhonorandas contemnere, et missos vestros
dehonorare, qui vobis, in his quae ad vestrum ministerium
pertinent, si tamen ministerium vestrum,
cupimus obtemperare. Quae pro vestri honore privilegii
vobis dicimus, quia vobis, sicut revera vicario
B. Petri apostolorum principis, in omnibus debite
ac competenter obedire desideramus, et ne
aliter eveniat cavere per omnia cupimus, ac vestram
sanctitatem id ipsum cavere humili prece deposcimus,
ne nos et nostros satis invitos ad id cogatis
 convertere, quod in quinta universali synodo, a
sede apostolica, ut in apostolicis litteris, praecipue
autem in synodica beati Gregorii ad quatuor patri
archas, et in aliis ejus epistolis, una cum quatuor
praecedentibus legimus collaudatum atque susceptum,
invenitur nobis tenendum. Quod adhuc nostris
litteris ad exemplum inserere noluimus, donec sciamus,
si duritiam mandatorum vestrorum erga nos
aliter ad benignitatem inflectere poterimus: quia
quod ex apostolicae sedis nomine, secundum sanctarum
Scripturarum tramitem, praedicationemque majorum,
et orthodoxorum decreta scribitur, sequendum
et tenendum non ignoramus, et quod secus a
quoquam fuerit compilatum sive confictum, non solum
respuendum, sed et redarguendum esse cognoscimus.
 Si denique aliter quam nos et vos decuerat,
reverentissimae paternitati vestrae rescribendo, factus
sum insipiens, vos me coegistis. Petimus autem
omnipotentem Dominum ut inspiret cordi vestro
sic nos benigne tractare, quatenus ulterius nobis
non sit necesse vobis ita rescribere, sed, ut cupimus,
in veneratione apostolorum, apostolico pontificio
vestro humiliter ac devote colla et corda submittere.
Deus omnipotens ad honorem et salvationem atque
exaltationem sanctae suae Ecclesiae vos per multa
annorum curricula conservare dignetur, Domine
sanctissime et reverentissime pater in Domino.