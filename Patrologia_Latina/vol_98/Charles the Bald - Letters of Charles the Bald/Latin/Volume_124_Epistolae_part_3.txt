EPISTOLA PRIMA
AD NICOLAUM PAPAM.
Intercedit pro Adventio episcopo, petitque ut in gratiam
recipiatur.
 
Sanctissimo ac reverendissimo Patri NICOLAO catholicae
et apostolicae sedis summo pontifici et universali
papae CAROLUS gratia Dei rex et spiritalis filius
vester.
Quia sicut devotio nostra erga sanctam sedem
apostolicam et vestri honorem in istis Transalpinis
regionibus longe lateque, gratias Deo, cognoscitur,
et colendae cum summi amoris veneratione paternitatis
vestrae benignitas erga filialem nostram dilectionem,
non solum nostris benevolis, sed et aemulis,
 auctore Deo, certis indiciis veluti sanctitatem vestram
scilicet religionis culmen decet, innotuit:
Adventius Metensium venerabilis episcopus, hunc
fratrem nomine Bettonem nobis fidelem, ut credimus,
in monasterio regni nostri ab infantia regulariter
educatum, et nostra munificentia, sicut inter
nos convenit, sibi concessum, ad nos misit, petens
a nobis vestrae amantissimae paternitati pro eo litteras
mitti, quas profuturas, et non modice sibi apud auctoritatem
vestram credit suffragari. Mandavit etiam
mihi, quod professionem suam subreptionum praeteritarum
correctionem et futurarum cautelam continentem,
sicut regulae sanctae praecipiunt, manu sua
subscriptam vestro apostolatui per hunc fratrem vellet
dirigere, quatenus et excessuum veniam, et apostolicae
 sedis communionem, et vestri apostolici vigoris
gratiam valeat obtinere. Unde quoniam venerandus
et amantissimus patruus noster Drogo, qui
licet in regno fratris nostri Lotharii quondam imperatoris,
post obitum domni et patris nostri degisset,
eo quod sedes in partem regni ipsius devenerat, nobis
tamen unice dulcissima dilectione, et obnixa
fidelitate conjunctissimus fuit, eumdem venerabilem
Adventium nutrivit, et domestica familiaritate habuit,
et ipse Adventius nobis fidelis et amicus existit: ac
si vestigia sanctissimae paternitatis vestrae deosculantes,
cum omni devotione deposcimus, ut nostra
petitione, sicut credit, apud auctoritatem vestram
se sentiat adjuvari, nec ipse et sedes ejus in illo
modo quolibet, quod absit, dehonoretur: quae postulatione
 avi nostri divae memoriae Caroli imperatoris
honorari ab apostolica sede meruit, ut Engilramnus
praedecessor istius, summus capellanus ejus
et apocrisiarius apostolicae sedis in istis regionibus
aliquandiu fieret: et postea deprecatione sanctae
recordationis Pii Augusti domni et genitoris nostri
excellenti genio a sede apostolica in praefato patruo
nostro Drogone venerando episcopo fuerat honorata,
ut una cum praedicto ministerio et imperatoris et
apostolicae sedis, etiam usu pallii potiretur. Nam etsi
hic vir venerabilis Adventius, aut principis sui aut
magistrorum superstitione actus, aut favore a consensu
plurimorum attractus, vel alio quolibet modo
subreptus, vel interceptus, in aliquo minus quam
debuerat providus exstitit: quoniam, ut Augustinus
dicit, Amat Deus confitentibus parcere, et eos
 qui semetipsos judicant, non judicare; cessatque
divina vindicta, si conversio praecurrat humana:
vestri apostolatus mitissima et praestabilis cunctis
conversis benignitas, in eo sententiam praedecessoris
sui Leonis sequetur, qua dicit: Sedis, inquiens,
apostolicae moderatio hanc temperantiam servat, ut
et severius agat cum obduratis, et veniam cupiat
praestare correctis: quatenus venia concedatur, si
error aboletur. Petimus siquidem, ut istum non
modo suum, verum et nostrum legatum, Bettonem
religiosum monachum, et litterarum scientia, bonique
ingenii capacitate, Dei gratia, et sedulo studio
imbutum, benigne et familiariter recipiatis, quo ea
quae sibi injuncta sunt, mansuetudini vestri apostolatus
domestica suggestione valeat enarrare. Deus
 omnipotens orantem pro nobis sanctitatem vestram
aevo longiore conservare in voluntate sua dignetur,
sanctissime et reverentissime pater in Domino.