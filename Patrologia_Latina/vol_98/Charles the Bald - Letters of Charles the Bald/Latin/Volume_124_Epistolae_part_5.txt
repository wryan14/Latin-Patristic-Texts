EPISTOLA III
CAROCI AD NICOLAUM PAPAM I.
Paulo ante synodum Suessionensem scripta, ut Ecclesiam
Bituricensem Vulfado interim committere
liceat.
 
Sanctissimo et reverendissimo Patri Nicolao, catholicae
atque apostolicae sedis summo pontifici, et
universali papae, CAROLUS gratia Dei rex et spiritalis
filius vester.
Sanctitatem paternitatis vestrae si quotidie corporali
presentiae, veluti mentis aspectu, videre mereremur,
multiplici imo ineffabili gaudio laetaremur,
et quem visceribus animi amplectimur, humili devotoque
stringeremus amplexu Sed quia ut cupimus
spatia terrarum id facere denegant, nacta occasione
ad sublimitatem sanctitatis vestrae saepe dirigere
optamus, ut saltem affamine litterarum colloquentes
 certificari de sancta sospitate vestra mereamur, de
qua multi aliis ex partibus varia nuntiantes nos terrere
non cessant. Non enim modico laetaremur gaudio,
si aliquem vestrorum de vobis prospera nuntiantem
frequenter reciperemus. Et quia nobis tantas
gratias de receptione unius refertis, quem non ut
voluimus, sed ut tunc tempus dictavit, pro honore
et amore vestro suscepimus, appareret major devotio,
si saepe hoc agere contingeret. Nam si, quod
optamus, et quod Deus omnipotens sua misericordia
concedat, celsitudinem sanctitatis vestrae aliquando
has in partes recipere, vel illic videre mereremur,
tunc vere cognosceretis quam devoti et fideles erga
vos Ecclesiamque vobis a Deo commissam existimus.
Omnino enim sicut specialem patrem divina
 dispositio vos universali Ecclesiae suae praeposuit,
ita specialiter in charitate Christi sanctam paternitatem
vestram diligimus, atque sacris jussionibus
vestris obedire desideramus. Quod enim a vobis
praecipitur, sapientia et pietate munitur. Quapropter
haec considerantes quidquid nuper vestra sanctitas
nobis agere mandavit de causa fidelis ministerialis
nostri Vulfadi, sociorumque ejus, qui dejecti sunt
propter ordinationem Ebbonis quondam Rhemensis
archiepiscopi, prout valuimus exsecuti sumus, atque
Hincmaro venerabili archiepiscopo quibuscunque
modis potuimus suadere laboravimus, ut consentiret
justitiam praeceptumque sanctitatis vestrae de ipsis:
quod et ille dulcibus promittit verbis, quid tamen
sub melle lateat adhuc ignoramus. Sed quia nobis
 mandastis, si illum ab nos trahere ut vobis obediret
non valeremus, sollicite caveremus ne ipse nos ad
se trahere quibuscunque valeret argumentis, quo
aut ne vobis obediret fautorem nos haberet, aut
contra memoratos dejectos animum nostrum commoveret:
econtra obnixe precamur, ut nullo suadente
consentientes quod vos agere pro amore Dei
coepistis dimittatis, et quod nos pro jussione vestra
facimus, ad opprobrium et contemeliam evenire non
possit. Etenim, sicut jussistis, celebraturi sumus
synodum XV Kalendas Septembres, in qua omnes
episcopi et fideles regni nostri parati sunt in restauratione
praedictorum dejectorum unanimiter adesse,
et quod mandastis perficere, vestrique etiam partem
salvare. Et ne miremini quare nunc sanctitati vestrae
 talia, et per tales missos inculcamus, dum similia
vobis, postquam ad nos misistis, per Ericum
hominem charissimi nepotis nostri Ludovici imperatoris
mandavimus; ne pro aliqua levitate factum
et inconstantia animi deputetis, breviter vobis intimabimus.
Rudolfus Bituricensis Ecclessiae archiepiscopus
nuper defunctus est, et ipsa Ecclesia sapienti
et strenuo virilique pastore indiget, propter quorumdam
levitatem morum, et inconstantiam ipsius
gentis. Unde consilio accepto omnes episcopi et fideles
regni nostri, ipsaque etiam dioecesis, unanimiter
in electione praedicti Vulfadi consenserunt.
Nam si illum talem non haberemus in regno nostro,
trahendus esset ex alio, propter maximam necessitatem
ipsius loci. Maxime tamen, quia commendavimus
 ipsum regnum, ipsamque Ecclesiam, dilectissimo
filio nostroque aequivoco, cujus infantiam
infirmitatemque, quae ei peccatis nostris merentibus
accidit, considerantes, non potuimus recuperationem
similem reperire. Sed quia nondum in futura synodo
causa suae restitutionis definita erat, noluimus antequam
vos consuleremus, cui omnia nostra consilia,
uxorem, prolemque nostram, regnum, universaque
nostra committimus, et per vos sanctis principibusque
apostolis, quorum tutamen quotidie imploramus,
quorumque auxilium humili deprecatione
deposcimus, ullo modo illum praedictae Ecclesiae
praeponere. Idcirco nunc tam cito ad vestram remisimus
sanctitatem, quia veremur ne aliquo ingenio
 ordinatio illius ab aliquo dilatari possit. Penitus enim
dimittere nec decet, nec justum est: neque nos et
episcopi nostri fieri patiemur tantam auctoritatem
habentes. Et ideo rogamus, ut auctoritate sanctitatis
vestrae, ne diu contra auctoritatem canonicam
viduata praedicta Ecclesia maneat, possit ordinari in
officio presbyteratus mense Septembri, ut mox futurus
episcopus agat quae huic ministerio conveniunt.
Alias autem non modica perturbatione potest
undique tanta mater Ecclesia concuti, pro qua sola
necessitate accelerari necessario deposcimus. Si
vero hoc vobis displicet, antequam vobis de jam dicta
synodo renuntietur, liceat mihi vel ipsam Ecclesiam
propter saepedictam necessitatem illi commit
tere, ne undique a pravis concutiatur hominibus.
 Fatemur enim, si ita vitam illius cognovissetis, veluti
novimus, etsi ille nollet, a vobis ad ordinem
episcopatus traheretur. Et quia talem illum novimus,
ubi maxima necessitas regni nostri imminet,
constituere volumus, imo providentia divina,
sine cujus nutu nunc nullo modo credimus
accidisse, ut talis homo tali praeponeretur loco, qui
secundum Deum regere posset et sciret, maxima
tamen strenuitate laboris agente. Nam si inter barbaras
nationes illum mitteremus, nec majorem laborem,
nec majorem fructum mercedis acquirere illi
valeremus. Et nisi zelo divino tacti, et spe fructuosi
sui laboris animati, nullo modo a praesentia nostra
separare voluissemus, scientes nostris utilitatibus
illum proficuum esse, atque supplemento obsequii
 ipsius nos ex parte quiescere. Quidquid vero restat,
totum sapientiae sanctitatis vestrae committimus:
et sicut sub clypeo protectionis nostrae ipsum
sociosque ejus commisistis, ita ipsum collegasque
illius vestrae sanctitati commendamus; ne spe frustrata
quod ex vobis acceperunt, aeternam pro ipsis
inter innumera bona recipiatis mercedem.