EPISTOLA IV.
AD EUMDEM.
De his quae facta fuerant in synodo.

Laudans Hincmari obedientiam, clericorum integram
restitutionem pontifici a synodo reservatam,
scribit et a se interim Ecclesiam Bituricensem Vulfado
 commendatam.
Sanctae paternitatis vestrae reverenter excepimus
apices, quibus nobis clamores et gemitus depositorum
ab Hincmaro honorando praesule, Vulfadi scilicet,
sociorumque ejus, aures vestrae dignationis penetrasse
aperuistis: quin etiam nostram filiolitatem,
ut eumdem venerandum antistitem ad hoc hortaremur,
et admonere pro Dei amore curaremus, summopere
praedicare decrevistis, aientes ut eumdem
ad obtemperandum praecellentiae vestrae solertia nostra
decertaret flectere: sin autem sollicite praecavere,
ne quibuslibet argumentis in non obediendo
vobis nos inclinare valeret. Egimus itaque summo
studio, secundum paternitatis vestrae rogatum, et
reverenter memoratum antistitem eodem de negotio
 alloquentes, sicut devotum in reliquis, ita quoque
paratissimum in hoc ipso ad obediendum vobis et
nobis comperimus, ita ut non solum non resistere,
sed etiam primus parere apostolatus vestri promptissime
praeceptionibus festinaret. Quare autem de
restitutione memoratorum virorum, secundum vestram
ad eum denuntiationem, cum suffraganeis
suis non perfecerit, a synodo praeceptione vestra
super ipso negotio Suessioni congregata destinata
epistola evidentius declarabit. Quod enim de tuitione
eorum sanctitudo vestra quaesivit, et nobis filio
vestro significavit, si necesse fore apparuisset, magnopere
effecissemus. Sed favente Deo idem, de quo
agimus, pontifex benigne statutum vestrum excipiens,
 ut affectuosus pater, cum aliis aggregatis venerabilibus
episcopis, eorum causam mitissima deliberatione
definivit, libentissime mansuetudinis vestrae
obediens omnimodis epistolaribus affatibus: et
quos voto pietatis excellentiae vestrae perspecto,
tranquillo, pacifico, atque benigno usque ad praesentiam
ejusdem synodi, ut evidenter comperimus, tractavit
animo, in cunctis deinceps, fretus vestri moderaminis
concilio, praescriptos fratres fulcire,
pioque solatiari non destitit auxilio. Quae omnia
consequenter cum reliquis consacerdotibus omnino
explere acceleraret, nisi juxta privilegium decessoris
vestri domni Benedicti, ac vestrum, summam vobis
reservandam coepti de restitutione docerent negotii.
Quia vero saepedictus antistes altitudini vestrae devotissimus,
 et apostolico constitutionis vestrae decreto,
et nostro etiam hortatui, omnimodis gratantissimo
paruit, nec in aliquo renuere tentavit, nostra supplici
petitione ampliorem gratiae munificentiam apud
vos se percepisse gratuletur, proindeque vobis sese
acceptiorem omnino persentiat. Posthaec, quia fratrem
illum Vulfadum, de quo agitur, ut vestrae sanctitatis
apices exponunt, moribus et scientia penes
nos vigere comperimus, Bituricensem Ecclesiam, ceu
sanctae paternitati vestrae aliis literis significavimus,
quia dare absque apostolatus vestri determinatione
distulimus, commendare sibi eamdem Ecclesiam cum
rebus sibi pertinentibus acceleravimus, scilicet ut in
destructione earum non tantum saeviens valeret quorumlibet
pravorum instantia, quaerentium diripere
 non sua, et vastare crudeliter aliena. Quare ut in
eodem loco illius valere et vigere queat studiositas,
citius reverentia paternitatis vestrae quid sancto
animo vestro de eo caeterisque sederit aperire dignetur,
efficiatque sublimitas vestra festinantius de
ipso, quod pro eo ad vos saepius nostra poposcit
supplex expetitio: quoniam summa necessitate illis
urgente melioris voluntatis qui in illo sunt regno
hoc ipsum assidua imprecatione deposcunt. Verum
multarum perturbationum impedimenta, non solum
nostris temporibus sed etiam praedecessorum nostrorum,
aut vix aut nunquam eidem regno defuisse noscuntur.
Atque ideo necesse est ut in adjutorium filii
nostri, casu vobis notissimo infirmati, et eorum qui
sibi sunt nostra fidelitate et sua adhaesi, quo valentius
 resistere adversariis omnimodis possint, idem
de quo flagitamus maturius dirigatur vestrae paternitatis
provectibus suffragantibus domine beatissime
et admodum desiderantissime pater et papa.