EPISTOLA VI.
AD ADONEM ARCHIEPISCOPUM VIENNENSEM.
De ordinando Bernario in episcopum Gratianopolitanum.
 
CAROLUS rex ADONI venerabili archiepiscopo nobisque
charissimo salutem.
Per Odonem et alios fideles nostros voluntatem nostram
vobis aperuimus: inde cum ad nos veneritis,
certiores vos reddemus. Mandamus fidelissimae sanctitati
vestrae ut sciatis quia cuidam clerico, diacono
olim venerabilis archiepiscopi  Remigii,
et postmodum chari nostri Lotharii nepotis, ita concessimus
Gratianopolitanum episcopatum, ut vestro
judicio, si canonice probaveritis, ibi a vestra sanctitate
ordinetur episcopus: non enim diu sine episcopo
oportet eumdem ipsum esse episcopatum. Vos
enim scitis inde canonicam auctoritatem: quidquid
enim neglectum fuerit, vobis sine dubio a Domino
 imputabitur, qui disponere et ordinare, etiamsi dilectus
nepos noster in alia intendens praeterit, ne
populus Dei pastore carens oberraret, ipsum episcopum
et episcopatum, ac omnia ipsius Ecclesiae debuistis.
Vobis enim et omnibus episcopis suis omnem
Ecclesiam suam Christus Deus noster commisit:
cui et nos in omnibus venerabiliter subdi oportet;
ut cum vos quae illius sunt impigre perfeceritis, sine
dubio apud illum pro nobis regnoque nostro fidentius
intercedere vos non dubitemus. Valete, et in orationibus
vestris nostri memores semper sitis. Accepta
VI Kal. Septembris.