EPISTOLA VII.
AD ADRIANUM II.
 
Domino sanctissimo atque reverendissimo Patri
ADRIANO, CAROLUS gratia Dei rex.
Vestra veneranda paternitas nobis epistolam pro
Hincmaro Laudunensi, quondam episcopo, misit. Cujus
primordia ita se habent. Initium nostrae locutionis
ad te, fili charissime, cum propheta est. Ecce qui
dicit: Populus hic me labiis honorat, cor autem eorum
longe est a me (Isa. XXIX). Et non optaveramus
apud reverentiam vestram alia voce et postulatione
alia loqui si nos ad hoc, quae inviti loquimur et coacti
deposcenda ducimus necessitas nimia non compelleret.
Saepe nobis exprobrationum epistolas mittitis
et crimina vobis incognita, nisi quantum per malevorum
 nostrorum ora auditis, nobis impingitis, quod
vestrae sanctitatis ministerium non oporteret, neque
deceret, sed neque decessores ac praedecessores vestri
nostris decessoribus ac praedecessoribus talia
impegerunt, vel mandaverunt. Sicut namque in
apostolicae sedis pontificum et in Christianorum
regum, ac imperatorum epistolis legimus: religiosi
reges et imperatores beati Petri apostolorum principis
successores, Patres appellaverunt; et apostolicae
Romanae sedis pontifices, reges et imperatores Christianos
usque ad vestra tempora Filios et Dominos
vocaverunt. Nunc econtra cum dicat Apostolus:
Filii, obedite parentibus vestris, quod devotissime, si
nobis liceret, agere cuperemus, et: patres, nolite ad
 iracundiam provocare filios vestros (Col. III). Perjurii
et tyrannidis atque perfidiae non confessi, nec ordine
judiciario legaliter et regulariter convicti: cum sicut
B. Augustinus ex legibus divinis atque humanis instructus
dicat: Quia nemo sibi utrumque audet assumere,
et cuiquam ipse sit accusator et judex. Et
tantis injuriis affecti contra praeceptum Apostoli ad
iracundiam provocamur, quantis, ut de regia persona
reticeamus, ne quemlibet plebeium vel liberi
capitis virum hactenus audierimus a sacerdote quolibet
provocari, quem nec secundum ecclesiasticas
regulas, vel secundum leges publicas accusatum, vel
sponte confessum, aut legaliter ac regulariter aperte
convictum in judicio suo praesentatum susceperit;
nam decessor vester beatae memoriae Nicolaus, de
 publico adulterio nepotem quondam nostrum Lotharium
deprehensum regiae potestati honorem conservans,
non taliter in suis apostolicis litteris appellavit,
sicut nos appellatis, quem nec confessum nec
convictum tenetis, nec illum excommunicavit, sicut
nos sine auctoritate et ratione excommunicandos
minatis. Cum non ignoremus ex sacrarum Scripturarum
tramite et doctrina apostolicae sedis pontificum,
unde et qualiter, ac quomodo et quo ordine
quemquam, pontifex quilibet debeat regulariter excommunicare.
Et certum tenemus nosse paternitatem
vestram et sanctam Romanam Ecclesiam, quas
epistolas decessores ac praedecessores vestri Christianis
Romanorum et Francorum imperatoribus, et
progenitoribus nostris direxerint, et qualiter eos, de
 quibus necesse fuerat, commonuerint, non exprobaverunt,
neque crimina eis impegerunt, vel calumnias
intulerunt, sed de his quae ad suum ecclesiasticum
ministerium pertinuerint, eos instruxerunt et
commonuerunt, et regni ac saecularia negotia sibi
non usurpaverunt, scientes quia sicut sanctus dicit
Gelasius, Duo sunt quibus principaliter mundus hic
regitur, auctoritas sacrata pontificum, et regalis potestas,
quoniam Christus memor fragilitatis humanae
quod suorum saluti congrueret, dispensatione magnifica
temperavit, sic actionibus propriis, dignitatibusque
distinctis officia potestatis utrisque decrevit
suos volens medicinali humilitate salvari, non
humana superbia rursus intercipi, ut et Christiani
imperatores pro aeterna vita pontificibus indigerent,
 et pontifices pro temporalium cursu rerum, imperatorum
dispositionibus uterentur, quatenus spiritalis
actio a carnalibus distaret incursibus, et ideo militans
Deo minime se negotiis saecularibus implicaret
(II Tim. II), ac vicissim non ille rebus divinis praesidere
videretur, qui esset negotiis saecularibus implicatus.
Scriptum est jam nobis inter alia voce vestra quia
in causa Hincmari agerem, non ut rex pius, sed ut
alius, id est tyrannus impius; sicut namque nihil est
medium, qui dici non potest bonus, restat ut vocetur
malus; sic non rex pius, tyrannus intelligatur impius;
et qui me peccatorem confiteor, impium esse
diffiteor. Et Nathan propheta, David regem de mortiferis
peccatis redarguens, confitenti non dixit: Tu
es ille impius, sed: Tu es ille vir qui fecisti hoc, et
 sua facta confitendo, damnantem non judicio condemnavit,
verum competenter absolvit (II Reg. XII).
Sed cum scriptum sit: Labia sacerdotis custodient
scientiam, et legem requirent ex ore ejus, quia angelus
Domini exercituum est (Malach. II), interminante
Domino, ne quis dicat fratri suo sine causa raca, vel
fatue (Matth. V), non credimus ut talia erga me regem
qualemcunque, tamen catholicum, et in catholica
religione devote manentem processerint de ore
vestro, quo per sacrosanctam obsecrationem conficitur
corpus et sanguis Christi, qui teste Apostolo
pro impiis mortuus est (Rom. V). Nec ad suggestionem
mendaciorum hoc vos nobis mandasse inconsulte credimus,
qui sequendas Scripturae sententias retinetis:
 Descendam, inquit Dominus, et videbo utrum clamorem,
qui venit ad me, opere compleverint: an non est
ita ut sciam (Gen. XVIII); et: Causam quam nesciebam,
diligentissime investigabam (Job XXIX). Sancti
quippe doctique pontifices, et jam ab eis praejudicia
patientes, non sic Constantium Arianum, et Julianum
apostatum vocaverunt. Et si omnes epistolas revolvitis,
quas habemus ex eo tempore, quo Romani
pontifices ad reges Francorum coeperunt scribere,
nihil tale in eis invenietis. Scriptum est etiam nobis
voce vestra, quia res omnes Hincmaro commissas
Ecclesiae, donec ad propria reverteret, nobis committeretis,
ut indemnes consisterent, et aliquod dispendium
non incurrerent; quibus referimus, quia ut
beatus dicit Gregorius, nos reges Francorum ex regio
 genere progeniti, non episcoporum vicedomini,
sed terrae domini hactenus fuimus computati: et ut
Leo ac Byturicensis synodus scripsit: Reges et imperatores,
quos terris divina potentia praeesse praecepit,
jus distinguendorum negotiorum episcopis sanctis
juxta divalia constituta permiserunt, non autem episcoporum
villici exstiterunt. Et Augustinus dicit:
Per jura regum possidentur possessiones, non autem
per episcopale imperium, reges villarum fiunt actores.
Et Dominus, quae sunt Caesaris Caesari, quae Dei
sunt Deo reddi praecipit (Matth. XXII), qui etiam
censum regi reddidit (Matth. XVII). Et Apostolus
voluit servire regibus, voluit honorari, et non conculcari
reges: Regem, inquit, honorificate (I Pet. II).
Et item: Omnis, inquiens, anima potestatibus sublimioribus
 subdita sit; reddite ergo omnibus debita
(Rom. XIII). Et paulo superius: Ideo necessitate subditi
estote, non solum propter iram, sed et propter conscientiam
(Ibid.). Et quod de episcopis a vobis Romam
ex regno nostro accersendis scriptum est,
legite gesta sedis Romanae pontificum, et epistolas
beati Gregorii ad regem Francorum, et etiam ad
Brunchildem licet feminam, tamen reginam, et aliter
invenietis vestros decessores, et praedecessores, nostris
decessoribus ac praedecessoribus pro accersendis
episcopis, et pro synodis congregandis scripsisse.
Et in eadem epistola nobis scriptum est, ut homines
de regno nostro Celsanum et Walconem atque Bernonem
salvos et incolumes cum suis permitterem
consistere; et si aliter egerimus, vestrae communionis
 participes usque ad veram satisfactionem esse
non valeremus; et non evasuros nos vestram censuram
sciremus, si vestra a vobis fuerint amplius decreta
vel monita violata. Ad quae rescribimus, quod
non tali modo apostolicae sedis pontifices Francorum
regibus mandare consueverunt, pro his qui ad
apostolorum limina confugium suis temporibus faciebant.
Nec talis est doctrina catholica, ut pro hac
vel hujusmodi causa, rex corrector iniquorum a sedis
apostolicae communione debeat separari, sicut
beatus Augustinus patienter ostendit: Spiritales, inquit,
sive ad hoc ipsum pio studio proficientes non
eunt foras, quia cum aliqua vel perversitate, vel necessitate
hominum videntur expelli, ibi magis probant,
 quam intus permaneant, cum adversus Ecclesiam
nullatenus eriguntur, sed hi solida unitatis petra
fortissimo charitatis robore radicantur. Ad hoc
enim pertinet quod in illo Abrahae sacrificio dicitur:
Aves autem non divisit (Gen. XV). Proinde non
est credendum, ut haec mandata ex apostolico vestro
ore processerint; quoniam qui ita scripsit, non
bene attendit, quasi quilibet mihi in catholica et
apostolica communione permanenti suam communionem
subtraxerit, non me, sed se a catholica et
apostolica communione sequestrat. Hinc enim beatus
Gregorius etiam de Ecclesiae rectore dicit: Saepe
in solvendis, ac ligandis subditis, suae voluntatis
motus, qui Ecclesiae Christi praepositus est, non autem
causarum merita sequitur. Unde fit ut ipsa hac
 ligandi et solvendi potestate se privet, qui hanc pro
suis voluntatibus, et non pro subjectorum moribus
exercet. Et cum haec ita se habeant, egimus tamen
de Celsano qui mendaciter me ex mendacis Hincmari
parte, cujus Ecclesiae duo circiter millia mansa
plus quam tempore antecessorum nostrorum habuerit,
adauximus, et etiam ipsius tempore plus quam
sexcenta succrevimus, distrahentem ecclesiasticum
statum apud Sanctitatem vestram apostolicae sedis
pontificem accusavit. Sed et de Walcone et Bernone
perjuris, et regia nostra infidelitate notatis, ac fugitivis,
sicut nobis ex vestra parte scriptum est, obedivimus,
non attendentes illorum mendacia, et in
nos dictas calumnias, sed apostolicae sedis honorem
ac reverentiam; unde ut cum pace et venia vestra
 dicamus, quae vestri ministerii sunt, apostolicae sedis
mandata, evangelica veritate et apostolica, atque
canonica auctoritate, secundum tramitem sanctarum
Scripturarum traditionemque majorum suffulta
recipere, et eis obedire. Et tale honoris privilegium
volumus conservare, et obaudiendo vobis pontifici
apostolicae sedis dependere in primatu beati
Petri apostolorum principis, Domini voce percepto,
quod, Ecclesia subsequente, tenuit semper et retinet:
sicut et sancti canones et sacrae leges a Christianis
imperatoribus promulgatae eidem primae sedi
deferentes, demonstrant; et sicut decessores, ac
praedecessores nostri eidem sanctae sedi detulerunt,
et vestra paternitas sic debitum honorem nobis
exhibeat, sicut sui decessores, ac praedecessores
 Christianis Romanorum imperatoribus, et Francorum
regibus, itemque Romanorum et Francorum imperatoribus,
progenitoribus nostris exhibuerunt. Caeterum
tales litteras, et vestro ministerio incongruentes,
et nostrae regiae dignitati ac potestati inconvenientes,
sicut nobis ex vestro nomine diriguntur,
non a vobis neque a sancta Romana Ecclesia in
omnibus semper discretissima atque cautissima dictatas
crediderim, quoniam ipsa sancta sedes cum
modestia et discretione semper corripere, et salubriter
corrigere secundum uniuscujusque personam
et ordinem solita fuit. Servate ergo nostrae regiae
potestati, quae nostra sunt, et liceat nobis servare
vestrae pontificali auctoritati, quae vestra sunt. Scriptum
 est etiam nobis, misisse nos vobis epistolam
de Hincmaro accusationes nefandas continentem,
quod scribi non decuerat, quia nefandas accusationes
de illo vobis non scripsimus; sed quae multi et
episcopi, et alii viri ecclesiastici, et primores regni
nostri, et nobiles, et mediocres, et ignobiles de illo
tunc fatebantur, et adhuc fatentur, vobis scripsimus
suggerentes, ut quia cum corrigere volebamus, ne
ad hoc perveniret ad quod se ipse impegit, ut rueret,
vobis quisque surriperet, antequam inde veritatem
resciretis. Sed quia multipliciter et multoties
illum corripuimus, sed corrigere non valuimus, ad hoc
usque pervenit, sicut in gestis synodalibus vestrae
auctoritati directis invenietis. Unde obnixe vestram
auctoritatem deposcimus, ut sicut vestri decessores
 ac praedecessores, decessoribus ac praedecessoribus
nostris, et archiepiscoporum ac episcoporum regni
nostri debita et ecclesiastica privilegia, dignitatumque
distinctiones, a sacris decreta atque distincta
canonibus ex antiqua consuetudine conservaverunt
nobis, sed et illis etiam in hac causa conservare studeatis,
quatenus sicut sanctus dicit Gregorius, et
apostolica sedes proprium vigorem retineat, et a se
concessa aliis sua jura non minuat. Multa sunt
enim de quibus, cum his, ex quibus judicatus est,
regulariter judicaretur, si non diutius in synodo
residere liceret. Sed quia necesse nobis fuit cum
quibusdam episcopis ad colloquium fratris nostri
pro reconciliatione filiorum ejus ad patrem illorum
et fratrem nostrum, quantocius festinare, ne commota
 seditione, et jam propinquos inter se compugnantes
Christianorum parricidialis sanguis effunderetur,
et hac de causa ecclesiarum Dei res scinderentur,
et sacerdotum ac servorum Dei facultates
diriperentur, et pauperes depopularentur. De omnibus,
de quibus accusabatur, judicia certa synodus
determinare non potuit. Verumtamen in his gestis,
quae vestrae auctoritati mittuntur, cognoscere poteritis
quam diutino tempore, nos et episcopi et primores
regni nostri, ejus improbabiles et importabiles
mores et actus cum labore maximo sustinuimus.
Quapropter de illo vestra pontificalis auctoritas, ut
credimus, faciet quod regulae sacrae decernunt; vos
tamen certissimum reddimus, quia quandiu nos Deus
in regni regimine conservaverit, episcopium Laudunense
 idem Hincmarus in suo regimine non habebit;
cui concessimus, quamvis non mereatur, pietatis
intuitu, ut quicunque de clericis, et de familia episcopii
Laudunensis pergere vellet, licentiam haberet.
Venerabilem denique Actardum, quem clerus et
plebs metropolis ecclesiae Turonensis in eadem ecclesia
baptizatum, tonsum et nutritum, et per singulos
gradus ad ordinem episcopatus provectum
sibi incardinari deposcit, quemque vestra paternitas
nobis incardinandum, et jam si locus eveniret
in nostris regionibus, in metropoli commendavit, et
cui hactenus ecclesiam vacantem pastore, donce
locus congruus in regno vestro aperiretur, ut ibidem
regulariter incardinari posset, pro vestra deprecatione
 concessimus; auctoritati vestrae remittimus,
quatenus illum in praefata metropoli, eo si vobis placet
tenore archiepiscopum incardinetis, ut post decessum
illius praefatae metropoli ecclesiae, cleri et
plebis electione, sicut regulae sacrae praecipiunt, et
vetus consuetudo exigit, a suffraganeis et provincialibus
episcopis ibidem metropolitanus ordinetur antistes.
Tandem in omnipotentis Dei honore, et veneratione
sanctorum apostolorum vos deprecamur, ut
tales inhonorationis nostrae epistolas, taliaque mandata,
sicut hactenus ex nomine vestro nobis venerunt,
nobis et regnorum nostrorum episcopis, ac
primoribus ulterius non mandetis et non compellatis
nos mandata; et epistolas vestras inhonorandas
contemnere, et missos vestros dehonorare, qui vobis
 in his, quae ad vestrum ministerium pertinent,
secundum ministerium nostrum cupimus obtemperare.
Quae pro vestri honore privilegii dicimus, quia
vobis, sicut revera a vicario beati Petri apostolorum
principis in omnibus debite ac competenter obedire
desideramus, et ne aliter eveniat, cavere per omnia
cupimus, ac vestram Sanctitatem idipsum cavere
humili prece deposcimus. Deus omnipotens ad honorem,
et salvationem atque exaltationem sanctae suae
Ecclesiae, vos per omnia annorum curricula conservare
dignetur, domine sanctissime, atque reverendissime
Pater in Domino.