EPISTOLA ADRIANI PAPAE
AD BEATUM CAROLUM REGEM
DE IMAGINIBUS.
Qua confutantur illi qui synodum Nicaenam secundam oppugnarunt.
(Ex Mansi, ampl. conc. Collect.)
 Domino excellentissimo filio nostroque spirituali
compatri Carolo regi Francorum et Longobardorum
ac patricio Romanorum, Adrianus papa.
Dominus ac Redemptor noster, qui provido suo
consilio auctor est, dignatus est de coelis ex sinu Patris
descendere . . . . Evangelium scientibus liquet
quod voce Dominica sancto et omnium apostolorum
principi Petro claves regni coelorum, et totius Ecclesiae
cura commissa est. Ipsi quippe dicitur: Petre,
amas me? Pasce oves meas (Joan. XXI). Ipsi dicitur:
Ecce Satanas expetivit cribrare vos sicut triticum; et
ego pro te rogavi, Petre, ut non deficiat fides tua: et
tu aliquando conversus confirma fratres tuos (Luc. XXII).
Ipsi dicitur: Tu es Petrus, et super hanc petram aedificabo
 Ecclesiam meam, et portae inferi non praevalebunt
adversus eam: et tibi dabo claves regni coelorum:
et quodcunque ligaveris super terram, erit ligatum et
in coelo: et quodcunque solveris super terram, solutum
erit et in coelo (Matth. XVI). Ecce cura ei totius Ecclesiae
et principatus committitur. Et ipse vices suas
vicariis suis pontificibus relinquere dignoscitur Ecclesiae
curam gerendi. Nam etiam claves regni coelestis
accepit, et potestas ei ligandi et solvendi tribuitur.
Unde fiducialiter freti existimus quod si vestra
a Deo praefata regalis excellentia erga ejus sanctam
catholicam et apostolicam Romanam Ecclesiam et
nos, ut coepit, usque in finem in amore et dilectione
fideliter exstiterit, non solum eam ab omni peccati
 macula abluens eripiet, sed etiam in hoc mundo super
omnes barbaras gentes cum ea committentes
suffragiis suis victorias tribuet immensas, insuper
et regnum coelorum sine fine. Praeterea directum a
vestra clementissima praecelsa regali potentia suscepimus
fidelem familiarem vestrum, videlicet Engilbertum
abbatem et ministrum capellae, qui pene ab
ipsis infantiae rudimentis in palatio vestro enutritus
est, et in omnibus consiliis vestris receptus; ut ideo
sicut a vobis in omni familiaritate recipitur, ita et a
nobis reciperetur et condecenter honoraretur. Unde
pro nimio amore quem erga vestram mellifluam gerimus
regalem excellentiam, sicut misistis cum nimio
amore dulcedinis eximiae, eum suscipientes, prout
voluit, et qualiter voluit, cum magna familiaritate
nobis enarrantem, aure placabili et mente benigna
eum suscepimus, et quasi vestra corporali excellentia
nobis narrante, nostrum ei patientius credidimus
consilium, ad profectum sanctae nostrae Romanae
 Ecclesiae et vestrae a Deo protectae regalis potentiae
exaltationem. Inter quae edidit nobis capitulare adversum
synodum quae pro sacrarum imaginum erectione
in Nicaea acta est. Unde pro vestra melliflua
regali dilectione per unumquodque capitulum responsum
reddidimus: non quemlibet, absit, hominem
defendentes, sed olitanam traditionem sanctae catholicae
et apostolicae Romanae Ecclesiae tenentes, priscam
praedecessorum nostrorum sanctorum pontificum
sequimur doctrinam, rectae fidei traditionem modis
omnibus vindicantes.