IN ACTIONE SEXTA. 
CAP. XX.---Reprehensio. Quomodo intelligendum
est quod in Canticis canticorum scribitur: Ostende
mihi faciem tuam: auditam fac mihi vocem tuam,
quoniam vox tua suavis est, et facies tua speciosa
(Cant. II); quod quidem capitulum illi impudentissime
ad imaginum visionem protulerunt.
Responsio. Recte illud protulerunt, quia visio sacrarum
imaginum ad speciosam formam Domini et
Salvatoris nostri Jesu Christi secundum carnem,
sanctaeque ejus genitricis, et sanctorum pertinet. In
persona enim Christi et Ecclesiae diversa sanctorum
Patrum opuscula in Cantica canticorum explanata
sunt: et si, quomodo intelligendum est, scire velint,
 sancti Epiphanii episcopi Cypri proferimus expositionem,
in qua inter multa diversa inquit:
Ostende mihi faciem tuam, et auditam fac mihi vocem
tuam; hoc est, per legem et prophetas non mihi
loquaris, sed temetipsum totum mihi demonstra:
sicut et Moyses tali desiderio comprehensus, fiducialiter
dicebat ad Deum: Ostende mihi teipsum, ut te videam
(Exod. XXXV). Sed tunc equidem dixit Moysi:
Nullus videbit faciem meam, et vivet. Sponsae autem
suae volens semetipsum ostendere, incarnatus ei se
induto corpore demonstravit, per virtutis modum,
per sustentationem et innocentiam, tradens ei pietatis
aspectum. Ostendit igitur ei faciem suam conceptus
in Dei genitrice virgine (Matth. V), et audire
eam fecit vocem suam, cum doceret in Oliveti
monte discipulos, et rursus dum per eos in universum
orbem terrarum praedicationis dogmata destinasset.
Quoniam vox tua suavis, et facies tua speciosa
(Cant. II). Vox ejus vere suavis est, quae dicit: Venite,
benedicti Patris mei, etc. (Matth. XXV). Vox
 tua suavis, hoc est quae caecos videre fecit, cum diceret:
Secundum fidem vestram fiat vobis (Matth. IX).
Vox tua suavis, id est dicendo: Venite ad me omnes
qui laboratis, etc. (Matth. XI). Vox tua suavis est dicens
paralytico: Surge, tolle grabatum tuum, et ambula
(Marc. II). Vox suavis est, dicens: Confide, fili,
remittuntur peccata tua (Matth. IX). Vox tua suavis
est, dicens: Confide, filia, fides tua te salvam fecit;
vade in pace (Luc. VII). Et alia plura quae per ordinem
exarare longum est.