IN ACTIONE SEXTA.
In tomo primo. 
CAP. XXI.---Reprehensio. Quod non ad adorandas
imagines pertineat quod scriptum: Creavit Deus hominem
ad imaginem et similitudinem suam.
Responsio. Si sic intelligunt, quod creavit Deus hominem
ad imaginem et ad similitudinem suam (Gen. I),
quia propter adorandas imagines explanavit hoc
 Tarasius patriarcha, de intellectu habere nihil quidpiam
videntur, ut scriptum est, et intelligere non
potuerunt. Tarasius namque patriarcha dum concilio
haereticorum renueret, et exprobraret quod in eorum
obscuritate contra sacrarum imaginum stabilitatem
dicere ausi sunt: Quatenus propriae manus opus
plasmator Deus videns perire, etc. Idcirco hoc dixit
sensu, quoniam quidem terrigena imaginem Dei honoratur,
etc. Et post pauca: Imaginum facturae,
et deliberatione vacua saevissime gloriari per eos
facta, et variis sermonibus eorum mentem consuentes,
Ecclesiam Dei ut errantem judicant, etc.
Nam creavit Deus hominem ad imaginem et similitudinem
suam. Beatus Augustinus in lib. V, ex eo
quod in Genesi sexto die factum legitur, inter caetera
inquit: Et modo attendite: in poena sua constitutus
est homo, et quantum valent reliquiae imaginis
Dei, quae in illo remanserunt. Obtrivit ipsam imaginem
per peccatum, et ipsa reformatur per gratiam,
 per quae  libidinem obsolefacta
est. Quomodo enim nummus, si confricetur ad
terram, perdit imaginem imperatoris, sic mens hominis,
si confricetur libidinibus terrenis, amittit
imaginem Dei. Venit autem monetarius Christus,
qui repercutiat nummos. Et quomodo repercutit
nummos? Donando peccata ex gratia: et ostendet
tibi, quia Deus quaerit imaginem suam. Nam quando
illi de tributo Caesaris dictum est: Licet tributum dare
Caesari (Matth. XXII; Marc. XII)? Tentabant enim eum,
ut si diceret, Non detur, calumniarentur illi per exactores
tributi: Ecce qui docet ut non demus tributum;
si autem diceret, Detur: Ecce qui maledixit
Jerusalem: fecit illam tributariam. Quid ergo ipse
dixit, et quid admonuit? Quid me tentatis, hypocritae?
Afferte mihi nummum: et obtulerunt illi. Et ait: Cujus
habet imaginem et inscriptionem? Responderunt:
Caesaris. Tunc ait: Reddite ergo Caesari quae Caesaris
sunt, et Deo quae Dei sunt (Ibid.); id est, si Caesar
quaerit imaginem in nummo, Deus non quaerit imaginem
 in homine? etc. Item sancti Severiani Gabalanensis
episcopi de homilia quae in sabbato dicta
est, Ad imaginem et similitudinem (Gen. VIII), inter
caetera: Et sicut nos, si non adest imperator, honoramus
imaginem imperatoris, sic et creatura et
non videns invisibilem qui ad imaginem factus est
honorabat, etc.