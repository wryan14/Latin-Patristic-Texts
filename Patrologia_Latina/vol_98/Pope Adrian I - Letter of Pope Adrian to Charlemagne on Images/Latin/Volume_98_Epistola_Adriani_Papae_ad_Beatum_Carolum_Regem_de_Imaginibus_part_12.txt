IN ACTIONE QUARTA. 
CAP. XXII.---Reprehensio. Quomodo intelligendum
sit quod scriptum est: Abraham adoravit populum
terrae filios Heth (Gen. XXIII), sive quod Moyses Jetro
legitur adorasse: quibus exemplis ii qui propter
adorandas imagines synodos faciunt, suum errorem
fulcire affectant: et quia nec Jacob Pharaonem, nec
Daniel Nabuchodonosor regem, ut illi dicunt, uspiam
leguntur adorasse.
Responsio. Beatus Augustinus in psalmum XLVI nos
docuit, dicens: Dominus Deus noster fidem, in qua
 vivimus per libros suos , Scripturas
sanctas, multipliciter nobis varieque diffundit,
sacramenta quidem verborum varians, fidem tamen
unam commendans. Una enim eademque res
ideo multis modis dicitur, ut modus ipse dicendi
propter fastidium varietur, sed propter concordiam
una fides teneatur, etc. Item ejusdem beati Augustini
de filio Abraham ducto ad sacrificium, inter
caetera: Duo illi servi dimissi, et non perducti ad
locum sacrificii, Judaeos significabant: asina illa nescio
quid Judaeorum significabat. Nolite mirari, quia
toties una res potest multis modis significari, etc.