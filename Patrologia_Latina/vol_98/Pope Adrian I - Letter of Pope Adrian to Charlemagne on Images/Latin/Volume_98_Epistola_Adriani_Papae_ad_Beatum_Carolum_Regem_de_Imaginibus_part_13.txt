IN EADEM ACTIONE. 
CAP. XXIII.---Reprehensio. Quod non ad adorationem
imaginum pertineat, nec in nostris codicibus,
qui ex Hebraica veritate translati sunt, inveniatur
quod illi in sua synodo dicunt: Jacob suscipiens a
filiis suis vestem talarem tabefactam Joseph, osculatus
 est cum lacrymis, et propriis oculis imposuit.
Responsio. Sancti Gregorii Theologi de sermone
pacifico tertio (Orat. 2 de pace), inter caetera: Pax
amica, quae ab omnibus quidem laudatur bonum, a
paucis vero conservatum, ubi aliquando reliquisti
nos tantum jam tempus, et quando reverteris ad nos?
Et praesentem amplector, et recedentem invocabo
multis lamentationibus et lacrymis, quibus neque
Jacob Joseph illum patriarcham a fratribus venditum
(Gen. XXXVI), a bestia autem raptum, ut sperabat:
 neque David Jonatham suum amicum, aut filium
Abessalon postmodum: quorum unus visceribus
paternis laceratus. Fera rapuit, clamabat, Joseph,
fera pessima et immansueta: et pueri vestem tabefactam
appositam, sicuti pueri carnes osculabatur,
etc. Unde et in multorum Patrum opusculis de diversis
historiis asserta leguntur. In libro enim tertio
sancti Ambrosii ad Gratianum imperatorem (Cap. 3)
ita inter caetera invenitur: Neque ad praejudicium
trahas quia non moritur Gabriel, non moritur Raphael,
 non moritur Uriel. Ecce et in nostris codicibus,
qui ex Hebraica veritate translati sunt, nequaquam
invenitur Uriel scriptum.
Item in ejusdem sancti Ambrosii libro secundo de
Spiritu sancto (Cap. 7), inter caetera: Esdra nos
docuit, dicens in tertio libro. Similiter nec in nostris
codicibus, qui ex Hebraica veritate translati sunt, susceptus
est tertius liber Esdrae, nisi tantummodo duo.
Sed et sanctus Gregorius egregius papa in epistola
sua Theoctistae patriciae missa (Lib. IX, epistola 39),
inter caetera inquit: Quantae autem virtutis praecursor
nostri Redemptoris fuit, novimus, qui per
sacrum eloquium non solum plus quam propheta,
sed etiam angelus vocatur; sed tamen, sicut mortis
ejus historia testatur, post mortem a persecutoribus
corpus ejus incensum est. Et nos legimus in sancto
Evangelio (Matth. XIV), corpus ejusdem sancti
Joannis Baptistae a discipulis suis sepultum esse: et
beatus Gregorius dicit per historiam, ejusdem sancti
 Joannis Baptistae corpus incensum esse. Et ideo, ut
diximus, sanctorum dicta nequaquam respuuntur,
quia sacram totam divinam Scripturam quis aliquando
comprehendere valebit?