IN EADEM ACTIONE. 
CAP. XXIV.---Reprehensio. De eo quod indocte et
inordinate dicunt: Si calumniaris me quoniam ut
Deum adoro lignum crucis, cur non calumniaris Jacob
adorantem summitatem virgae Joseph? Sed manifestum
est quoniam non lignum videns adoravit, sed
per lignum Joseph, sicut et nos per crucem Christum.
Responsio. Ipsam namque virgam, videlicet sceptrum,
fideliter atque pulchre in typo crucis explanavit
beatus Augustinus in psalmo XXXVII, inter caetera
dicens: Imo jam in nomine Christi evenire gaudeamus.
Jam tenentes sceptrum subduntur ligno
crucis: jam fit quod praedictum est: Adorabunt eum
omnes reges terrae; omnes gentes servient illi (Psal.
 LXXI). Jam in frontibus regum pretiosius est signum
crucis quam gemma diadematis.