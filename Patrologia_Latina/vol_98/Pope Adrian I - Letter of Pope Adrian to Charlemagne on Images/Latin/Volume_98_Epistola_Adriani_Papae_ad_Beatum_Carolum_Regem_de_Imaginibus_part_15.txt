IN EADEM ACTIONE.
Et repertum  est in actione septima. 
CAP. XXV.---Reprehensio. Non pertinere ad imaginum
adorationem, ut illi dicunt, quod scriptum
est: Jacob Pharaonem benedixit.
Responsio. Semper benedicere nos docet sancta
Scriptura: Benedicite, et nolite maledicere (Rom.
XII). Item: Benedicite omnia opera Domini Domino
(Daniel III), docemur: et rursus prostrati in oratione
spiritaliter ante Sancta sanctorum psalmifice dicimus:
Benedicat nos Deus Deus noster, benedicat nos
Deus, et metuant eum omnes fines terrae. Quapropter
si de divinae Scripturae benedictionibus exarare volumus,
antequam sermo, ut opinamur, chartae cessabunt.
 Tamen unum vobis sancti Augustini addimus
testimonium de ipso Jacob luctante cum angelo, ubi
inter caetera inquit: Non dimittam te, nisi benedixeris
mihi (Psal. LXVI). Quia per carnem nos prius benedicit
Dominus, norunt fideles, quid accipiunt, quia per
carnem benedicuntur: sciunt quia non essent benedicti,
nisi caro illa crucifixa daretur pro saeculi vita.