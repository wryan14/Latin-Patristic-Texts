IN ACTIONE QUINTA. 
CAP. XXVI.---Reprehensio. Quod vana sit spes
eorum qui salutem suam in imaginibus ponunt, dicentes:
Sicut Israeliticus populus serpentis aenei
inspectione servatus est, sic nos sanctorum effigies
aspicientes salvabimur.
Responsio. Antea jam hoc in praedictis sacris conciliis
praedecessorum meorum sanctissimorum pontificum
explanatum est, dicentibus etiam hoc sanctissimis
Patribus. Addendum est ad incredulorum satisfactionem
et directionem Francicam, quid Deus
 famulo suo Moysi praeceperit, dicens: in libro enim
Numeri ita legitur contra pestem quae eis irruerat:
Fac serpentem, et pone eum pro signo: qui percussus
aspexerit eum, vivet. Fecit ergo Moyses serpentem
aeneum, et posuit pro signo: quem cum percussi aspicerent,
sanabantur (Num. XXI). O insania frementium
contra fidem et religionem Christianam, ut asserant
non colere aut venerari imagines, in quibus figurae
sunt Salvatoris, ejus genitricis, vel sanctorum, quorum
virtute subsistit orbis, atque potitur humanum
genus salutem. Aenei serpentis inspectione credimus
Israeliticum populum a calamitate injecta liberari,
Christi Dei nostri et sanctorum effigies aspicientes atque
venerantes dubitamus salvari? Absit talium nefariae
temeritatis cedere amentiae: Patrum priscas
sequamur traditiones, et ab eorum doctrina nulla
declinemus ratione. Possumus enim ita tenentes,
quemadmodum nostri praedecessores atque patres,
eorum plenam gratiam obtinere.
Item beati Augustini de eo quod apparuit Deus, de
 virga et manu colorata, et aqua in sanguinem versa:
Sicut Moyses exaltavit serpentem in eremo, ita
exaltari oportet Filium hominis, ut omnis qui credit
in eum non pereat, sed habeat vitam aeternam (Joan.
III); hoc est, quicunque percussus fuerit a serpentibus
peccatorum, Christum intueatur, et habebit sanitatem
in remissionem peccatorum.
Item ejusdem sancti Augustini super Joannem evangelistam
de eodem sermonem homilia (Tract. XII), inter
caetera: Interim modo fratres, ut a peccato sanemur,
Christum crucifixum intueamur: quia sicut Moyses,
inquit, exaltavit serpentem in eremo, usque in eo
ubi dicit: Sed habeat vitam aeternam; et post pauca:
Hic autem ait: Ut habeat vitam aeternam. Hoc enim
interest inter figuram sive imaginem, et rem ipsam:
figura praestabat vitam temporalem, res ipsa, cujus
illa figura erat, praestabat vitam aeternam, et caetera.
Item ejusdem sancti Augustini libro tertio de Trinitate
(cap. 10), inter caetera: Nam sicut unctio
 lapidis Christum in carne, in qua unctus est oleo
exsultationis prae participibus suis, ita virga Moysis
conversa in serpentem, ipsum Christum factum
obedientem usque ad mortem crucis. Unde ait:
Sicut exaltavit Moyses serpentem in eremo, sic oportet
exaltari Filium hominis, ut omnis qui credit in ipsum,
non pereat, sed habeat vitam aeternam (Joan. III).
Sicut intuentes illum serpentem exaltatum in eremo,
serpentum morsibus non peribant. Vetus enim homo
noster confixus est cruci cum illo. Per serpentem
enim mors intelligitur, quae facta est a serpente in
paradiso, modo locutionis per efficientem id quod
efficitur demonstrante. Ergo virga in serpentem,
Christus in mortem, et serpens rursus in virgam,
Christus in resurrectionem, totus cum corpore suo,
quod est Ecclesia, etc.
Item sancti Severiani episcopi Gabalanensis in
 sermone sanctae crucis, inter caetera: Putas non
erat justum dici: Si quis vestrum morsus fuerit,
respiciat in coelum sursum ad Deum, et salvabitur?
Ut enim et attendi coelo relinquat, non potuit dicere:
Si quis morsus fuerit, aspiciat lucernam luminis, et
salvabitur? aut aspiciat ad mensam propositionis
sanctorum panum, et salvabitur? aut ad altare, aut
ad velum, aut in arcam, aut in imaginem cherubim,
aut in propitiatorium? Sed nihil horum ad medium
adduxit legislator magnus, sed solam fixit crucis
imaginem, et hanc per maledictum serpentem. Dic
mihi ut fidelis famulus: Quod interdicis, facis?
quod abrenuntias, aedificas? Qui dicis, Non facias
sculptile, et fusilem sculpis serpentem? Sed illam
quidem legem posui, ut materias abscindam impietatis,
et populum hunc eruam omni idolorum
cultura: nunc autem effundo serpentem, ut praefigurem
imagine Salvatoris dispensationem, praeplanans
cursum apostolorum, etc.