IN ACTIONE QUINTA.
Et repertum est in quarta.  
CAP. XXVII.---Reprehensio. Importuna et deliramento
plena dictio Leonis Phoceae episcopi, qui in
eo quod ad imaginum adorationem conversus est,
sibi versiculum Psalmistae accommodat, dicentis:
Convertisti planctum meum in gaudium mihi;
conscidisti saccum meum, et circumdedisti me laetitia
(Psal. XIX).
Responsio. Omni homini Christiano licet cum Psalmista
orare, ut quando a tenebris in lucem per gratiam
venerit Christi, juste dicat: Convertisti planctum
meum in gaudium mihi (Ibid.); quia quando erutus
est ab haeresi, tunc scissus est saccus ejus. Quando
vero rectae fidei cognovit veritatem, tunc ab orthodoxis
sanctae catholicae Ecclesiae circumdatus est
laetitia. De hoc ipso sanctus Augustinus in ejusdem
psalmi explanatione (in principio) similiter inquit:
Conscidisti lamentum  peccatorum
 meorum, tristitiam mortalitatis meae, et cinxisti me
stola prima, immortali laetitia. Et iterum: Ut
non plangat, sed cantet tibi, non humilitas, sed
gloria mea: quia jam ex humilitate exaltasti me, et
non compungar conscientia peccati, timore mortis,
timore judicii, et caetera.