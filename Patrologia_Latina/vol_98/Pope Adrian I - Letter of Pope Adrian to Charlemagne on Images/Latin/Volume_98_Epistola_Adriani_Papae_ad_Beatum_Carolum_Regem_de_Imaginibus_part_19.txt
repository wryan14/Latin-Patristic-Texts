IN ACTIONE SECUNDA. 
CAP. XXIX.---Reprehensio. Quomodo intelligendum
est quod Psalmographus cecinit: Misericordia et
veritas obviaverunt sibi, justitia et pax complexae
sunt se (Psal. LXXXIV); quod temere aut adulatorie
a Joanne presbytero et legato Orientalium in participatione
beati papae Adriani et Tarasii dicitur esse
completum.
Responsio Recte dictum est, quia Deus misertus
est Ecclesiae Constantinopolitanae, et obviavit veritati
 sanctae catholicae et apostolicae Romanae Ecclesiae,
quae semper justitiam tenuit, ut scriptum est:
Justitiae sedes, fidei domus, aula pudoris.Quam justitiam, fidem atque pudorem, ut confessa
est, ecclesia Constantinopolitana amplectens, quando
ab errore conversa est, fecit pacem: quia tantummodo
ipsa sola sedes Constantinopolitana resistebat
olitanae orthodoxae fidei. Nam sedes Alexandrina,
seu Antiochena et Hierosolymitana semper nobiscum
tenuerunt priscam traditionem, scilicet orthodoxam
fidem, ut apud nos synodica earum pro sacrarum
imaginum stabilitate habere monstratur. Beati
Augustini in ejusdem psalmi explanatione inter
caetera: Quia justitia et pax se osculantur, non
litigant. Tu quare litigas cum justitia? Ecce justitia
dicit tibi: Ne fureris, et non audis: Ne adulteres,
et non vis audire: Non facias alteri quod tu pati non
vis: Non dicas alteri quod tibi dici non vis; inimicus
es amicae meae, dicit tibi pax, quid me quaeris?
 Amica sum justitiae. Quemcunque invenero inimicum
amicae meae, non ad illum accedo. Vis ergo
venire ad pacem? fac justitiam. Ideo alius psalmus
dicit tibi: Declina a malo et fac bonum (Psal.
XXXVI), hoc est ama justitiam; et cum declinaveris
a malo, et feceris bonum, quaere pacem, et
sequere eam, etc.