IN ACTIONE TERTIA. 
In primo quidem capitulo ferebatur, in eo quod
dicit: Et in Spiritum sanctum Dominum ac vivificatorem,
ex Patre per Filium procedentem.
Reprehensio. Quod Tarasius non recte sentiat, qui
Spiritum sanctum non ex Patre et Filio, secundum
Nicaeni symboli fidem, sed ex Patre per Filium procedentem
in suae credulitatis lectione profiteatur.
 Responsio. Hoc dogma Tarasius non per se explanavit,
sed per doctrinam sanctorum Patrum confessus
est: quorum capitula pro vestro nimio amore, quod
 erga vestram praeerectissimam a
Deo protectam regalem excellentiam gerimus, breviter
exaramus: scilicet sancti Athanasii de apparitione
Domini in carne (In sermone de humana natura
suscepta ab unigenito Verbo), inter caetera. Et propter
hoc insufflat in facie apostolorum, dicens: Accipite
Spiritum sanctum (Joan. XX), ut cognoscamus
quia de plenitudine deitatis est qui dabatur Spiritus
discipulis. In Christo enim, inquit, habitat, hoc est
in carne ejus, omnis plenitudo deitatis corporaliter
(Coloss. II), sicut et evangelista Joannes dicit: Nos
omnes ex plenitudine ejus accepimus (Joan. I). Corporali
enim specie sicut columba apparuit Spiritus sanctus
(Luc. III), descendens et manens super eum. In
nobis etenim primitiae et pignus deitatis inhabitat,
in Christo autem omnis plenitudo deitatis. Et ne
 quis arbitretur quia quasi non habens ipse accipiebat:
ipse enim sibi desuper mittebat, sicut Deus, et
ipse sibi deorsum suscipiebat, sicut homo. Ab ipso
ergo in ipsum descendebat, ex deitate ejus in humanitatem
ejus. Et post plura: Manifestum est
quia per ipsum omnia fecit Pater, per ipsum ergo
eum suscitat, per ipsum eum sanctificat, et per ipsum
eum exaltat, et per ipsum vitam dat.
Item ejusdem sancti Athanasii de Virginitate, inter
caetera: Et in Spiritum sanctum, qui in Patre
et Filio existens, qui a Patre emittitur, et per Filium
datur.
Item de Histor. eccles., lib. VII, Eusebii Caesariensis,
post plura: Gregorii martyris et episcopi Neocaesareae
fides: Unus Deus Pater Verbi viventis, sapientiae
subsistentis, et virtutis suae, et figurae, perfectus
perfecti genitor, Pater Filii unigeniti. Unus
Dominus, solus ex solo Deo, figura et imago deitatis,
Verbum perpetrans, sapientia comprehendens omnia,
 et virtus qua tota creatura fieri potuit. Filius verus
veri, et invisibilis ex invisibili, et incorruptibilis ex
incorruptibili, et immortalis ex immortali, et sempiternus
ex sempiterno. Unus Spiritus sanctus, ex Deo
substantiam habens, et qui per Filium apparuit,
imago Filii perfecti, perfecta viventium causa, sanctitas
sanctificationis praestatrix, per quem Deus super
omnia et in omnibus cognoscitur, et caetera.
Et non solum historiographus iste hanc memorat
sancti Gregorii fidem, sed et maximus praedicator
sanctus Gregorius Nyssenus in sermone Graeco mirifice
atque splendide ea explanavit, qualiter, et a
quibus eidem sancto Gregorio disposita atque ostensa
et visa est.
Item sancti Hilarii ex lib. VIII de Fide (Lib. VIII
de Trinitate), inter caetera: Cum Spiritus sanctus,
qui et Spiritus Christi et Spiritus Dei est, res naturae
esse demonstretur unius, quaero igitur quomodo
non ex natura unum sunt? A Patre procedit
Spiritus veritatis, a Filio mittitur, et a Filio accipit,
 sed omnia quae habet Pater, et Filius. Et idcirco qui
ab eo accipit, Dei Spiritus est, sed idem et Spiritus
Christi est. Et post pauca: Est enim in nobis
Spiritus Dei, sed et est in nobis Spiritus Christi,
et cum Spiritus Christi inest, inest Spiritus Dei. Ita
cum quod Dei est et Christi est, et cum quod Christi
est Dei est, non potest aliud quid diversum Christus
esse quam Deus est. Deus igitur Christus est, unum
cum Deo Christus: et illud evangelicum: Ego et
Pater unum sumus, etc. (Joan. X.)
Item de epistola sancti Basilii ad Amphilochium
episcopum Iconii (Lib. I de Spiritu sancto ad Amphiloch.,
18), inter caetera: Unum idem et Spiritum
sanctum, et ipsum in unitate dictum per unum Filium
uni Patri conjunctum, et per ipsum complens
superlaudabilem et beatam Trinitatem. Et post
pauca: Enimvero una Dei scientia est, ab uno
Spiritu per unum Filium in uno Patre. Et iterum:
Naturalis bonitas et secundum naturalem
 sanctificationem, et regalem dignitatem, ex Patre
per Unigenitum in Spiritu pertransit, etc.
Item sancti Ambrosii ex lib. I (cap. 3) de Spiritu
sancto, inter caetera: Vos autem baptizabimini
Spiritu sancto. Et post pauca: Unitas ergo operationis,
unitas praedicationis, quae non potest separari.
Quod si hoc loco separetur Spiritus ab operatione
Patris et Filii, quia dictum est, Ex Deo omnia,
et, Per Filium omnia, ergo et ibi, quia Apostolus de
Christo dixit. Qui est super omnia Deus benedictus in
saecula (Rom. IX), non solum cum creaturis omnibus,
sed etiam Patri, quod dictu est nefas, praetulit; sed
absit. Non enim inter omnia Pater, non inter plebem
quamdam creaturarum suarum. Subter creatura omnis,
supra divinitas Patris, et Filii, et Spiritus sancti.
Illa servit, haec regnat; illa subjacet, ista dominatur,
etc.
Item sancti Gregorii Theologi de secundis epiphaniis
(Orat. in sancta lumina), inter caetera: Nobis
 autem unus Deus Pater, ex quo omnia, et unus Dominus
Jesus Christus, per quem omnia, et unus Spiritus
sanctus, in quo omnia. Hoc ipso autem quod
dicimus, Ex quo, et Per quem, et In quo, non naturam
secamus, neque enim praepositionum syllabae
mutatae naturae veritatem mutabunt, sed unius naturae
sui cujusque nominis proprietatem designat. Quod
manifestissime indicatur ex eo quod rursus in unum
revocatur ista ipsa diversitas; si quis tamen non transitorie
apud ipsum Apostolum legat illud quod scriptum
est, cum dixit: Quia ex ipso, et per ipsum,
et in ipso omnia (Rom. XI), et addidit: Ipsi gloria
in saecula saeculorum (Ibid.).
Item sancti Augustini ex sermone de Ascensione
Domini inter plura: Dedit in terra conspicuus,
et proximis proximus Spiritum sanctum, insufflando
in faciem eorum: et ab hac maxime charitate quae
in coelis est, de coelo misit Spiritum sanctum. Spiritum
sanctum accipe in terra, et diligis fratrem; accipe
 de coelo, et diligis Deum, quia et in terra quod
accepisti de coelo est. In terra Christus dedit, sed de
coelo est qui dedit. Ille enim dedit qui de coelo descendit,
etc.
Ejusdem sancti Augustini de Pentecoste, inter
caetera: Desinant namque insipientes blandiri, nobisque
dicere: Quid accepturi sumus, cum vobis
accesserimus, cum jam nos baptismum Christi habere
fateamini? Respondeamus eis: Habetis baptismum
Christi, venite ut habeatis et Spiritum Christi.
Timete quod scriptum est: Quisquis autem Spiritum
Christi non habet, hic non est ejus (Rom. VIII). Induistis
Christum forma sacramenti, induite imitatione
exempli.
Et ejusdem sancti Augustini lib. IV (cap. 10) de
Trinitate, inter caetera: Nec possumus dicere quod
Spiritus sanctus et a Filio non procedat: neque
enim frustra idem Spiritus et Patris et Filii Spiritus
dicitur. Neque video quid aliud significare voluerit,
 quod sufflans ait: Accipite Spiritum sanctum (Joan.
XX). Neque enim flatus ille corporeus, cum sensu
corporaliter tangendi procedens ex corpore, substantia
Spiritus sancti fuit: sed demonstratio per congruam
significationem, non tantum a Patre, sed et
a Filio procedere Spiritum sanctum. Quis enim dementissimus
dixerit, alium fuisse Spiritum, quem
sufflans dedit, et alium, quem post ascensionem suam
misit? Unus enim Spiritus est, Spiritus Dei, Spiritus
Patris et Filii, Spiritus sanctus qui operatur omnia in
omnibus, etc. (I Cor. XII.)
Item ejusdem sancti Augustini in lib. XV (cap. 26)
de Trinitate, inter caetera: De utroque autem procedere
sic docetur, quia ipse Filius ait: De Patre
procedit (Joan. XV). Et cum resurrexisset a mortuis,
et apparuisset discipulis suis, insufflavit et ait: Accipite
Spiritum sanctum (Joan. XX), ut etiam eum de
se procedere ostenderet. Et ipse est virtus, quae de
illo exibat, sicut legitur in Evangelio, et sanabat omnes.
 (Luc. VI.) Et post pauca: Hoc significans
Dominus Jesus, bis dedit Spiritum sanctum: semel in
terra, propter dilectionem proximi; et iterum de coelo,
propter dilectionem Dei.
Item de sententia sancti Cyrilli (Anathematismo
nono) inter caetera: Si quis eum, qui unus est,
Dominum Jesum Christum glorificatum esse a Spiritu
sancto tanquam aliena potentia, qua per eum
operari posset adversus immundos spiritus, et per eum
implesse divina signa, et non magis proprium ejus
esse Spiritum dicat, per quem signa operatus est,
anathema sit, etc.
Item ejusdem sancti Cyrilli ad Joannem Antiochenum,
inter caetera: Ne transferas terminos aeternos,
quos posuerunt patres tui (Deut. XVI). Non enim erant
ipsi loquentes, sed Spiritus Dei et Patris, qui procedit
quidem ex ipso, non est autem a Filio alienus
secundum essentiae rationem. Et ad hoc nos sanctorum,
qui mysteria tradiderunt, dicta confirmant. In
Actibus enim apostolorum scriptum est: Venientes
 autem circa Mysiam, tentabant ire in Bithyniam, et
non eos permisit Spiritus Jesu (Act. XVI). Scribit etiam
et venerabilis Paulus: Qui autem in carne sunt, Deo
placere non possunt. Vos autem non estis in carne, sed
in spiritu, si tamen Spiritus Dei habitat in vobis. Si
quis autem Spiritum Christi non habet, hic non est ejus,
etc. (Rom. VIII).
Item sancti Cyrilli de Spiritus cultura, ex libro
primo, inter caetera: Sicuti est Dei, et Patris,
simul et Filii substantialiter, ex utroque, videlicet
ex Patre per Filium, procedente Spiritu, et
reliqua.
Item ejusdem sancti Cyrilli ex libro acclamatorio
ad Theodosium imperatorem, inter caetera,
Itaque etsi dicetur ubicunque vivificare Pater,
operatur hoc omnino per Filium  Spiritu sancto,
etc.
Item ex epistola encyclica sive synodica sancti
Leonis papae ad Flavianum archiepiscopum Constantinopolitanum
 directa (Epist. 12), inter caetera:
Ideo et clausis ad discipulos januis introivit (Joan.
XX), et flatu suo dabat Spiritum sanctum, et donato
intelligentiae lumine, sanctarum Scripturarum occulta
pandebat, et reliqua.
Item ex sermone ejusdem sancti Leonis praecipui
doctoris de Pentecoste, inter caetera: Omnes ergo,
dilectissimi, qui in Dominum Jesum crediderant, infusum
sibi habebant Spiritum sanctum, et remittendorum
peccatorum etiam tunc apostoli acceperunt
potestatem, cum post resurrectionem suam Dominus
insufflavit, et dixit: Accipite Spiritum sanctum;
quorum remiseritis peccata, remittuntur eis: et quorum
retinueritis, retenta sunt, etc. (Joan. XX.)
Unde et egregius praedicator atque mellifluus doctor
sanctus Gregorius papa in sancti Evangelii homilia
26, inter caetera inquit: Cum venerit Paracletus,
quem ego mittam vobis a Patre (Joan. XV). Si
enim mitti solummodo incarnari deberet intelligi,
 sanctus procul dubio Spiritus nullo modo diceretur
mitti, qui nequaquam incarnatus est. Sed ejus missio
ipsa processio est, qua de Patre procedit et Filio.
Sicut itaque Spiritus mitti dicitur, quia procedit, ita
et Filius non incongrue mitti dicitur, quia generatur.
Hoc cum dixisset, et insufflavit, et dixit eis: Accipite
Spiritum sanctum (Joan. XX). Quaerendum nobis est
quid est quod Spiritum sanctum Dominus noster
et semel dedit in terra consistens, et semel coelo praesidens.
Item ejusdem sancti Gregorii papae ex libro XXVII
super Job, inter caetera: De quo Joannes dicit:
Omnia per ipsum facta sunt (Joan. I). Ita etiam os
dicitur, ac si oris nomine patenter diceretur Verbum,
sicut nos quoque pro verbis linguam dicere solemus,
ut cum Graecam vel Latinam linguam dicimus, Latina
vel Graeca verba monstremus. Os ergo Domini non
immerito ipsum accipimus, per quem nobis omnia
loquitur. Hinc est enim quod propheta ait: Os enim
Domini locutum est haec, etc. (Isa. LVIII.) Sed et
 sancta catholica et apostolica Ecclesia ab ipso sancto
Gregorio papa ordinem missarum, solemnitatum,
orationum suscipiens, plures nobis edidit orationes,
ubi Spiritum sanctum per Dominum nostrum Jesum
Christum infundi, atque illustrari, et confirmari nos
suppliciter petere docuit. Item sancti Sophronii,
cujus orthodoxa dogmata in sancta sexta synodo venerantur,
inter plurima: Omnia enim per unigenitum
Filium Pater in sancto fecit Spiritu, quae ut sapienti
providentia continet, ut Deus suis operibus praesidens,
etc.