IN ACTIONE QUARTA. 
CAP. XXX.---Reprehensio. Quod non ad adorationem
imaginum pertineat, ut illi dicunt, quod scriptum est:
Exaltate Dominum Deum nostrum; et adorate scabellum
pedum ejus, quoniam sanctum est (Psal.
XCVIII).
Responsio. Beati Augustini in ejusdem psalmi explanatione
(circa med.) ubi inter caetera inquit:
Timeo non adorare scabellum pedum Domini mei,
quia psalmus mihi dicit: Adorate scabellum pedum
ejus (Ibid.); et post pauca: Converto me ad Christum,
 quia ipsum quaero hic, et invenio quomodo
sine impietate adoretur terra, sine impietate adoretur
scabellum pedum ejus. Suscepit enim de terra terram,
quia caro de terra est, et de carne Mariae carnem accepit.
Et quia in ipsa carne hic ambulavit, et ipsam
carnem nobis manducandam ad salutem dedit: nemo
autem illam carnem manducat, nisi prius adoraverit;
inventum est quemadmodum adoretur tale scabellum
Domini, et non solum non peccemus adorando, sed peccemus
non adorando. Et post pauca. Ideo et terram
quamlibet, cum te inclinas atque prosternis, non
quasi terram intuearis, sed illum sanctum, cujus
pedum scabellum est quod adoras; propter ipsum
enim adoras. Ideo et hic subjecit: Adorate scabellum
pedum ejus, quoniam sanctum est (Ibid.). Quis
sanctus est, in cujus honore adoras scabellum pedum
ejus? etc.