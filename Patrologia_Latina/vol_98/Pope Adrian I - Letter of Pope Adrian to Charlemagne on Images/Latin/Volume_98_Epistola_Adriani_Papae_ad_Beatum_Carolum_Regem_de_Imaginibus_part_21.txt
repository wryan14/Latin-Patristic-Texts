IN EADEM ACTIONE. 
 CAP. XXXI.---Reprehensio. Quod nec de eo imaginum
adoratio astrui possit, ut illi putant, quod
scriptum est: Adorate in monte sancto ejus (Ibid.).
Responsio. Beati Augustini in ejusdem psalmi
expositione (circa finem), inter caetera: Haeretici
non adorant in isto monte, quia mons iste implevit
universam faciem terrae. Haeserunt in parte, et totum
amiserunt. Si agnoscant Ecclesiam catholicam,
adorabunt in isto monte nobiscum. Etenim lapis ille,
qui praecisus de monte sine manibus, jam videmus
quantum creverit, et quantas regiones terrae occupaverit,
et usque ad quas gentes pervenerit. Et
post pauca: Videmus confracta ab illo lapide omnia
regna terrae (Daniel. II). Quae erant omnia regna
terrae? Regna idolorum, regna daemoniorum fracta
sunt. Regnabat Saturnus in multis hominibus; ubi
est regnum ejus? Regnabat Mercurius in multis hominibus;
ubi est regnum ejus? Fractum est, redacti
sunt illi in regnum Christi, in quibus ille regnabat.
 Et post pauca: Natus est ergo de monte sine manibus
lapis ille; crevit, et crescendo fregit omnia
regna terrarum. Factus est autem mons magnus, et
implevit universam faciem terrae. Haec est Ecclesia
catholica, cui vos communicare gaudete: illi autem
qui non ei communicant, qui praeter ipsum montem
adorant et laudant Deum, non exaudiuntur ad vitam
aeternam, etc.