IN ACTIONE QUINTA. 
CAP. XXXIII.---Reprehensio. Absurdissime et incaute
contra eos qui imagines adorare contemnunt,
ab his qui eas adorant prolatum est testimonium
sancti Evangelii: Nemo accendit lucernam, et ponit
eam sub modio (Luc. XI).
Responsio. Valde nimis atque pulchre contra eos
qui imagines contemnunt, dixerunt poni lucernam
sub modio, quia lucerna fides nostra est, videlicet
sanctae catholicae et apostolicae Ecclesiae, de qua
fide sanctus Ambrosius Mediolanensis episcopus super
sanctum Evangelium secundum Lucam explanatione
(Lib. VII, c. 11) inter caetera testatur dicens:
Nemo lucernam accendit, et in abscondito ponit,
 neque sub modio, sed super candelabrum (Luc. XI).
Ergo quia in superioribus Ecclesiam Synagogae
praetulit, hortatur nos ut fidem potius nostram ad
Ecclesiam transferamus. Lucerna enim fides est,
juxta quod scriptum est, Lucerna pedibus meis verbum
tuum, Domine (Psal. CXVIII). Verbum enim Dei fides
nostra est, verbum Dei lux est (Joan. I), lucerna est
fides. Et post pauca: Nemo ergo fidem sub lege
constituat. Lex enim intra mensuram est, ultra mensuram
gratia. Lex obumbrat, gratia clarificat; et
ideo nemo fidem suam intra mensuram legis includat,
sed ad Ecclesiam conferat, in qua septiformis
Spiritus relucet gratia, quam princeps ille sacerdotum
fulgore supernae Divinitatis illuminat, ne eam
legis umbra restinguat. Item sancti Joannis Chrysostomi
de interpretatione Evangelii secundum Matthaeum
(Homil. 15, post medium), inter caetera:
Ego enimvero accendi, inquit, lumen: esse vero
ardentem, vestrae fiat celeritatis: non propter vos
 solum, sed et propter eos qui futuri sunt, hujus
splendore laetificari, et ad virtutem deduci, etc.