IN ACTIONE QUARTA. 
CAP. XXXIV.---Reprehensio. Quod non ita intelligenda
sit sententia beati Athanasii Alexandrinae urbis
episcopi ut illi eam intelligendam putant qui
hanc ad adorationem imaginum accommodare nituntur.
Responsio. Multae quippe sententiae beati Athanasii
in eadem feruntur synodo, et qualem ex ipsis
singulatim sententiam dixerint, minime in hoc capitulari
exaraverunt: sed sicut in sacris conciliis praedictorum
nostrorum praedecessorum sanctissimorum
pontificum ejusdem sancti Athanasii sententiae inter
caetera scriptae sunt, fideliter proferimus. Interrogatio
Antiochi ad sanctum Athanasium pro imaginibus:
Cum lex ex prophetae dicant: Statuas et similitudines
non adorabitis, quomodo vos facitis imagines
et adoratis eas? Respondit: Non sicut deos
 imagines adoramus nos fideles: absit, pagani:
sed tantummodo affectu et charitate nostrae animae
ad vultum faciei imaginis apparentis. Unde multoties
vultu deserto , sicut lignum purum atque
commune, eam quae dudum fuerat imago comburimus.
Sicut enim Jacob approximans morti, summitatem
virgae Joseph adoravit, non virgam honorificans,
sed qui eam tenebat (Genes. XLVII, juxta
LXX), sic et fideles non pro aliquo alio modo imagines
adoramus, nisi pro desiderio effigie declarati;
et alia plura similia, ut sequitur.