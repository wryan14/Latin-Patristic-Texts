IN EADEM ACTIONE. 
 CAP. XXXIX.---Reprehensio. Quod praesumptive et
indocte eas Tarasius cum complicibus suis sacratis
vasibus aequiparare non formidet.
Responsio. Pro hoc in synodo dictum est a Tarasio
patriarcha Constantinopolitano: Quia et sacra
diversa vasa habentes, haec osculamur et amplectimur,
et sanctificationem quamdam accipere ab iis
speramus, eo quod haeretici in eorum pseudosyllogo
oblatrantes delirabant, neque orationem sacram
sanctificantem eam, ut ex hoc ad sanctam a communi
transferatur, sed manere communem et inhonoratam,
sicut eam operatus est pictor. Nos vero in
his fideliter et veraciter dicimus et probamus, quia
usus sanctae nostrae catholicae et apostolicae Romanae
Ecclesiae fuit et est, quando sacrae imagines
vel historiae pinguntur, prius sacro chrismate unguntur,
et tunc a fidelibus venerantur: instar facientes,
ut locutus est Dominus ad Moysen dicens: Faciesque
unctionis oleum sanctum unguentum, compositum
 opere unguentarii, et unges ex eo tabernaculum testimonii,
et arcam testamenti, mensamque cum vasis
suis, candelabrum et utensilia ejus, altaria thymiamatis
et holocausti, et universam supellectilem,
quae ad cultum eorum pertinet: sanctificabisque
omnia, et erunt sancta sanctorum: qui tetigerit ea,
sanctificabitur (Exod. XXX).