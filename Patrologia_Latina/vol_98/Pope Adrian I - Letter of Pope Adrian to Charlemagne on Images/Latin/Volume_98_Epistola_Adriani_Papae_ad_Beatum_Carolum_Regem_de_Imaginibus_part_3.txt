IN EADEM ACTIONE. 
CAP. II.---Reprehensio. Utrum Theodorus archiepiscopus
Hierosolymorum recte sentiat, qui cum
Patrem sine principio penitus et sempiternum se
credere dixit, Filium, nescio sub qua ambage verborum,
non aliud principium quam Patrem agnoscentem,
et ex ipso subsistentiam habentem, professus
 sit.
Responsio. Iste Theodorus patriarcha Hierosolymorum,
cum caeteris praecipuis patriarchis, videlicet
Cosma Alexandriae, et Theodoro alio Antiochiae, dudum
praedecessori nostro sanctae recordationis quondam
Paulo papae, miserunt propriam eorum rectae
fidei synodicam: in qua et de sacratissimis imaginibus
subtili narratione, qualiter una cum nostra
sancta catholica et apostolica universali Romana
Ecclesia ipsi caeteri Orientales orthodoxi episcopi et
Christianus populus sentiunt, et in earumdem sanctarum
imaginum veneratione sincero mentis affectu
ferventes in fide existunt, studuerunt intimandum.
Quam synodicam in Latino interpretatam eloquio
praedecessor noster quondam sanctissimus dominus
Stephanus papa in suo concilio, quod et ipse pro
sacris imaginibus una cum diversis episcopis in
partibus Franciae seu Italiae fecit, suscipientes ac
relegentes, placuerunt tam de diversis Francorum
  Patrum testimoniis, quam
de symbolo fidei, ubi facti sunt, dicentes: Si quis
alium terminum fidei, sive symbolum, aut doctrinam
habet praeter quod traditum est a sanctis magnis
et universalibus sex synodis, et confirmatum
est ab his sanctis Patribus qui in eis convenerunt,
et non adorat imaginem sive figuram Domini nostri
Jesu Christi, neque humanationem ejus confitetur,
sicut qui descendit et incarnatus est propter genus
humanum, talem impium anathematizamus, et alienum
extraneumque deputamus sanctae catholicae et
apostolicae Ecclesiae; et caetera quae longum est
enarrari. Et ideo praedictus Theodorus archiepiscopus
taliter professus est, sanctorum Patrum sequens
doctrinam, id est sancti Hilarii Pictavensis episcopi
ex libro I contra haeresim Arianorum, inter caetera.
Ita vero natum esse, ut semper fuisse manifestemus:
sicque in eo non innascibilitatis exceptio, sed
nativitatis aeternitas, quia et nativitas auctorem habeat,
 neque careat aeternitate divinitas, etc. Item
ejusdem sancti Hilarii ex libro XI de Fide, inter caetera:
A nobis bene intelligitur et creditur: nam
ipsa sermonum enuntiatione eum natum confitemur,
non tamen non natum praedicamus. Neque enim idipsum
est non natum atque nasci, quia illud ab
altero, hoc vero a nemine est; et aliud est sine
auctore semper esse aeternum, aliud quod Patri, id
est auctori, est coaeternum. Ubi enim Pater auctor
est, ibi et nativitas est. At vero ubi auctor aeternus
est, ibi et nativitatis aeternitas est. Quia sicut nativitas
ab auctore est, ita et ab aeterno auctore aeterna nativitas
est, etc.
Item sancti Gregorii, qui et Theologi, in sermone
de Epiphania (Orat. in sancta lumina, circa med.),
inter caetera: Pater ergo Pater est sine initio; non
enim est aliud aliquid unde Pater est. Filius Filius
est, sed non absque initio; de Patre enim est. Si
vero temporale spectas initium, et ipse sine initio
est. Creator namque est temporum, et non ipse
 initium sumit ex tempore. Spiritus sanctus vere
Spiritus sanctus est, procedens quidem ex Patre,
sed non et ipse Filius: non enim generatur, sed
procedit, etc.
Item ejusdem sancti Gregorii Theologi ex sermone
de Natali Domini infra (post medium), etc. Hoc est
ipse Sermo Dei, qui est ante saecula, qui est invisibilis,
et incomprehensibilis, et incorporeus: qui
est initium ab initio, qui est lux de luce, fons vitae
et immortalitatis, figura vera et expressa substantiae
Dei, signaculum veritatis, imago invisibilis Dei
Patris, etc.
Item ejusdem sancti Gregorii Theologi de Sermone
pacifico secundo (Orat. 2 de pace, circa med.). Ego
autem deitatis principium introducens sine tempore,
et indivise, et immense, quique principium honorifico,
et quae de principio, qualiter, etc.
Item ejusdem sancti Gregorii Theologi de sermone
apologetico infra (Orat. de dogmat. et constit. pet.,
 circa med.), etc. Cujus enim erit Filius, si non
origo sua referatur ad Patrem. Ut sit ille qui genuit,
et iste sit qui est ex illo progenitus. Origo enim Patris
est, non exigui alicujus et indigni, sed deitatis
et bonitatis. Origo est  Pater in Filio et
in Spiritu sancto, intelligitur et sentitur in illo, vel
ut in Filio Verbo, in hoc veluti Spiritu ad ipso procedente,
etc.
Item sancti Augustini de Genesi ad litteram, ex
libro primo infra, etc. Nam dicente Scriptura: In
principio fecit Deus coelum et terram (Gen. I), intelligimus
autem  in Dei nomine, et
Filium in principii nomine, qui non Patri, sed per se
ipse creatae primitus, ac potissimum spiritali creaturae,
 et consequenter etiam universae creaturae,
principium est. Dicente autem Scriptura: Et Spiritus
Dei ferebatur super aquas (Ibid.), completam commemorationem
Trinitatis agnoscimus, etc.
Item ejusdem sancti Augustini ex libro XXXVIII super
Joannem evangelistam, inter caetera: Filius enim
Patris est Filius, et Pater utique Filii Pater est. Sed
Deus de Deo Filius dicitur; lumen de lumine Filius
dicitur. Pater dicitur lumen, sed non de lumine;
dicitur Pater Deus, sed non de Deo. Si ergo Deus
de Deo, lumen de lumine principium est, quanto
facilius intelligitur principium lumen de quo lumen,
et Deus de quo Deus? Videtur itaque absurdum,
charissimi, ut dicamus Filium principium, et Patrem
principium non dicamus? Sed quid agamus, nunquid
duo erunt principia? Cavendum est hoc dicere. Quid
ergo Pater principium, et Filius principium, quomodo
non duo principia? quomodo dicimus Patrem
Deum, Filium Deum, et tamen dicimus non duos
deos. Nefas enim dicere duos deos. Nefas est enim
 dicere tres deos. Et post pauca: In eo quod
dicitur Spiritus Patris et Filii, non est quod dicam
tres; nisi et Patrem, et Filium, et Spiritum sanctum,
unum Deum, unum Omnipotentem: ergo unum principium,
etc.
Item ejusdem ex lib. VI (cap. 2) de sancta Trinitate,
inter caetera: Quomodo ergo Deus de Deo,
lumen de lumine? Non enim simul ambo Deus de
Deo, sed solus Filius de Deo, scilicet Patre: nec
ambo simul lumen de lumine, sed solus Filius de
lumine Patre, etc.
Item sancti Sophronii archiepiscopi Hierosolymorum
ex synodica ejus, quae oblata est in sancta sexta
synodo (Act. 11), inter caetera: Credo igitur, beati,
secundum quod a principio credidi, in unum Deum
Patrem omnipotentem, sine principio penitus, et
sempiternum, omnium visibilium atque invisibilium
factorem. Et in unum Dominum Jesum Christum,
Filium Dei unigenitum, qui sempiterne et impassibiliter
 ex ipso natus est Deo et Patre, et non aliud
principium quam Patrem agnoscentem: sed nec
aliunde quam ex Patre ipsam subsistentiam habet:
lumen de lumine, consubstantialem, Deum verum de
Deo vero, consempiternum .
Et in unum Spiritum sanctum, qui sempiterne
a Deo Patre procedit, et lumen et Deum ipsum
agnoscendum, etc.