IN ACTIONE QUARTA. 
CAP. XLII.---Reprehensio. Quomodo intelligendum
est: Domine, in civitate tua imaginem ipsorum
ad nihilum rediges (Psal. LXXII), quod quidem capitulum,
sicut et caetera, illi aliter quam dictum sit
intelligunt.
Responsio. Pro divitibus hujus mundi in errore
existentibus, atque et aliis modis intelligitur. Nam et
ipse sanctus Joannes Chrysostomus (Orat. quod Veteris
et Novi Testamenti unus sit legislator, etc.),
ubi se ostendit picturam sacrarum imaginum diligere,
explanavit, dicens: Ego et cerae infusam
dilexi imaginem pietate repletam. Vidi enim angelum
in imagine persequentem multitudinem barbarorum,
et Davidem vere dicentem: Domine, in civitate
tua imaginum eorum ad nihilum rediges (Psal.
LXXII). Ecce lucidissime ostendit pater quomodo
 intelligendum est.
Item sancti Athanasii de interpretatione psalmorum,
inter caetera: Civitas enim Domini, quae
sursum Jerusalem: imago autem eorum, terrestris.
Quod enim dicit, tale est: Quoniam terrestris, inquit,
induti sunt imaginem, et non coelestis, propter
hoc ad nihilum redigentur. Audient enim illo
tempore: Nescio vos (Matth. XXV), ut pote non indutos
eadem Domini imagine, etc.
Item sancti Augustini in ejusdem psalmi explanatione
(Circa med.), inter caetera: Quicunque ista
non habetis, non cupiatis; quicunque habetis, non
in eis praesumatis. Ecce dixi vobis: non dico:
Damnamini, quia habetis; sed damnamini, si de
talibus praesumatis, si de talibus inflemini, si propter
talia magni vobis videamini, si propter talia
pauperes non agnoscatis, si generis humani conditionem
communem propter excellentem vanitatem
obliviscamini. Tunc enim Deus necesse est retribuat
 in novissimo, et in civitate sua imaginem talium ad
nihilum redigat.