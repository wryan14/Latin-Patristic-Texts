IN EADEM ACTIONE. 
CAP. XLIII.---Reprehensio. Quod non, ut illi gloriantur,
propter illos dictum est qui imagines adorant:
Quoniam non derelinquet Dominus virgam
peccatorum super sortem justorum, ut non extendant
justi ad iniquitatem manus suas (Psal. CXXIV).
Responsio. Recte cum propheta dixerunt: quia virga
peccatorum haeretici sunt, et sors justorum orthodoxi,
quemadmodum sanctus Augustinus in eodem psalmo
explanavit, dicens: Sentitur ad tempus virga
peccatorum super sortem justorum, sed non ibi relinquitur:
non erit in aeternum. Veniet tempus,
quando Christus in claritate sua apparens, congreget
ante se omnes gentes, et dividat eas, sicut dividit
pastor haedos ab ovibus. Oves ponet ad dexteram, haedos
ad sinistram, etc. (Matth. XXV.).