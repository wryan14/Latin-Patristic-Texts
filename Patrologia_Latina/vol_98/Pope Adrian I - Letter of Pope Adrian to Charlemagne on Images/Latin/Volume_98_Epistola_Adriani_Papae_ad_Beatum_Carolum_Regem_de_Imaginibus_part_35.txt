IN EADEM ACTIONE. 
CAP. XLV.---Reprehensio. Dementissimum et ratione
carens dictum Joannis presbyteri Orientalium,
in eo quod ait quoniam non assistente imperatore
imago ejus honoratur: non enim inhonoratur: quatenus
et nunc dominatore omnium Jesu Christo visibiliter
nobis non apparente (invisibilis enim est carnalibus
nostris oculis, sicut enim Deus, ubique adest),
honorandam ejus imaginem, sicuti et in imperatore,
Pater sensit.
Responsio. Non ex se haec dixit Joannes presbyter
Orientalium, sed de libro sancti Anastasii episcopi
Theopoleos, qui in eadem synodo lectus est, et ideo
dixit: Ostendit Pater quod non assistente imperatore
imago ejus honoratur; non enim inhonoratur, et
quod sequitur, ut supra.