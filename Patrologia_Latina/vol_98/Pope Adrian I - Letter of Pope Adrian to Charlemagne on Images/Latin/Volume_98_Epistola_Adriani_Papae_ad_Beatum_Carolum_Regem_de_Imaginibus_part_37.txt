IN EADEM ACTIONE. 
CAP. XLVII.---Reprehensio. Quam absurde agunt
qui ad confirmandas imagines exemplum divinae
 legis proferunt, dicentes propitiatorium, et duos
cherubim aureos, et arcam testamenti, praecipiente
Domino, Moysen fecisse.
Responsio. Jam superius mitissime exaravimus
qualiter praedecessores nostri sanctissimi pontifices
ad confirmandas imagines divinae legis exemplum
in eorum posuerunt sacris conciliis. Unde sanctus
Gregorius Theologus in sermone de Pascha (Orat.
2 de Pascha, ante medium), inter caetera ait:
Et qui loquebatur ante ipsum ad Moysen, tunc
cum de istis legem daret, Vide enim, inquit, omnia
facies secundum exemplar quod tibi ostensum est in
monte (Exod. XXV), adumbratione quadam descriptionem
invisibilium ostendens esse visibilia: et
suadeor nihil horum sine causa, neque irrationabiliter
nec humi repens ordinatum esse, nec quod
indignum esset et Dei constitutionibus et Moysis
ministerio, etc.
 Item beati Augustini de libro Exodi inter caetera:
Facta credimus, quemadmodum facta legimus,
et tamen ipsa facta umbras fuisse futurorum
apostolica doctrina cognoscimus. Putamus
ergo specialiter  esse investiganda quae
facta sunt, facta tamen esse negare non possumus,
etc.
CAP. XLVIII.---Reprehensio. Quod non parvi sit
piaculi Scripturas sanctas aliter intelligere quam
intelligendae sunt, et ad hos sensus usurpatas accommodare
quos illae non continent: sicut in erronea
synodo, quae in Nicaea regnante Constantino
mediante Irene matre ejus, residente Tarasio Constantinopolitano
neophyto episcopo, gesta est.
Responsio. Hae subjectae reprehensiones non ex
synodo, sed de sensu tractae sunt libri beati Augustini
de eo quod apparuit Deus Moysi, ad finem
ejusdem libri, ubi ita explanatum est. Omnia ergo
futuri populi signa sunt et mysteria de Domino
nostro Jesu Christo, et si qua alia sunt in libris
 veteribus sacramenta, sive illa intelligamus, sive
non intelligamus, quaerentem desiderant, non reprehendentem.
Petamus ergo, quaeramus et pulsemus,
ut aperiatur nobis. Illis futura praedicta sunt
sacramenta, nos praesentia videmus in Ecclesia.
CAP. XLIX.---Reprehensio. Quae sit differentia
imaginis et similitudinis, sive aequalitatis.
Responsio. Quis de fidelibus ignorare se putat
aliquando, quae sit imago, aut similitudo, vel aequalitas?
In sancta vero catholica et apostolica Ecclesia
humilibus datur gratia. Nam differentia mathematicorum
exterioris arte disciplinae fideles conservare
despiciunt, beato Ambrosio dicente in libro
primo de Fide (cap. 3), ubi inter caetera inquit:
Dicendum est nobis quod scriptum est: Cavete
ne quis vos depraedetur per philosophiam et inanem
seductionem, secundum traditionem hominum, et secundum
elementa hujus mundi, et non secundum
Deum (Coloss. II). Omnem enim vim venenorum
 suorum in dialectica disputatione constituunt, quae
philosophorum sententia definitur, non astruendi
vim habere, sed studium destruendi. Sed non in
dialectica complacuit Deo salvum facere populum
suum. Regnum enim Dei in simplicitate fidei est,
non in contentione sermonis.
CAP. L.---Reprehensio. Quod contra beati Gregorii
instituta sit imagines adorare seu frangere,
et quia Vetus et Novum Testamentum, et pene omnes
praecipui doctores Ecclesiae consentiunt beato
Gregorio in non adorandis imaginibus, nec ut aliquid
praeter Deum omnipotentem adorare debeamus,
in multis locis confirmat sanctus Gregorius
papa.
Responsio. Nequaquam sacras contempsit imagines
aliquando, sed magis constantissime observavit,
et eorum veneratus est figuras. Illud autem
quod pene omnes praecipui doctores Ecclesiae consentiunt
beato Gregorio, irrationabile fuit scribere,
quia sanctus Gregorius ad praedecessores suos Patres
 atque praecipuos doctores sanctae catholicae
Ecclesiae obediens et consentiens fuit. Nam illi beatum
Gregorium in hoc existentes mundo nescierunt,
nisi solus ille qui quos praescivit et praedestinavit,
etc. Nam qualiter sanctos praedecessores suos veneratus
sit, proferimus epistolam ejusdem sancti Gregorii
(Lib. VII, epist. 7) ad Eulogium patriarcham Alexandrinum
directam, ubi inter caetera: Praeterea
de Eudoxii haeretici persona, de cujus errore in
Latina lingua nihil reperi, mihi a vestra beatitudine
largissime gaudeo satisfactum. Virorum quippe
fortissimorum Basilii, Gregorii atque Epiphanii
testimonia protulistis, et manifeste peremptum cognoscimus
eum in quem heroes nostri tot jacula
dederunt, etc. De veneratione vero sacrarum
imaginum, sicut in caeteris epistolis suis sanctus
Gregorius docuit, ita et in epistola sua ad Januarium
episcopum Calaritanum (Lib. VII, ind. 2,
 epist. 5), quae sic incipit: Judaei de civitate vestra
huc venientes questi nobis sunt quod synagogam
eorum, quae Calatis  sita est, Petrus
qui ex eorum superstitione ad Christianae fidei
cultum Deo volente perductus est, adhibitis sibi quibusdam
indisciplinatis, sequenti die baptismatis
sui, hoc est Dominico, in ipsa festivitate Paschali
cum gravi scandalo sine vestra occupaverit voluntate,
atque imaginem illic genitricis Dei Dominique
nostri, et venerandam crucem, vel birrum album,
quo de fonte surgens indutus fuerat, posuisset.
Et post pauca: Considerantes hac de re vestrae
voluntatis intentum ac magis judicium, his hortamur
affatibus ut, sublata exinde cum ea qua dignum
est veneratione imagine atque cruce, debeatis
quod violenter ablatum est reformare. Et post
pauca: Ne ergo suprascriptus Petrus, vel alii
qui ei in hac indisciplinationis pravitate praebuere
solatium sive consensum, hoc zelo fidei se fecisse
respondeant, ut per hoc quasi eis necessitas fieret
 convertendi, admonendi sunt; atque scire debent
quia hac circa eos temperantia magis utendum est,
ut trahatur ab eis velle non reniti, non ut adducantur
inviti, quia scriptum est: Voluntarie sacrificabo
tibi, etc. (Psal. LIII.) Ecce sanctus Gregorius
non est ausus contradicere tali fidei pro sacris
imaginibus, sed magis eam confirmavit, ubi dixit:
Non adducantur inviti.
CAP. LI.---Reprehensio. Quod contra Dominicae
vocis imperium faciunt hi qui parentes eorum anathematizant:
et si secundum eorum opinionem
praedecessores eorum haeretici fuere, isti ab haereticis
geniti, docti et consecrati sunt; sive de non judicandis
his qui de saeculo recesserunt, vel quantum
istorum error a parentum errore dissentiat, cum
videlicet illi imagines frangere, isti adorare censuerint.
Responsorio. Isti qui hoc ex sensu scripserunt, vel
ad magnisonum Ezechielem prophetam attendere
 debebant, dicentem: Vivo ego, dicit Dominus, si
erit vobis ultra parabola haec in proverbium in Israel.
Ecce omnes animae meae sunt: ut anima patris, ita
et anima filii mea est. Anima quae peccaverit, ipsa
morietur. Et infra: Et cum averterit se impius ab
impietate sua quam operatus est, et fecerit judicium
et justitiam, ipse animam suam liberavit. Et
post plura: Nolo mortem impii, sed ut revertatur
impius a via sua et vivat. Convertimini a viis vestris
pessimis, et quare moriemini, domus Israel? Tu itaque,
fili hominis, dic ad filios populi tui: Justitia
justi non liberabit eum, in quacunque die peccaverit:
et impietas impii non nocebit ei, in quacunque
die conversus fuerit ab impietate sua, etc. (Ezech.
XVIII et XXXIII.) Nam, ut sanctus Gregorius in Dialogis
suis meminit (Lib. III, c. 31), Ermigildo regi
ab Ariana haeresi ad fidem catholicam converso,
quid nocuit pater suus Arianus Livigildus Wisigothorum
rex? Prorsus credimus quia nihil, sed magis
cum in perditionem animae suae ipse pater ejus
 Arianus pro vera et orthodoxa fide eum occidi fecit,
constantissimus Dei confessor et martyr effectus
est: pater vero ejus Arianus in ignem aeternum pro
Ariana fide sua deductus est. Et quid potuit fidelem
filium suum in quocunque laedere capitulo? Tunc
namque gaudet sancta catholica et apostolica Ecclesia
quando inimicos suos, videlicet haereticos,
videt in vera confessione ad eam reverti, Domino
dicente: Gaudium erit super uno peccatore, etc. (Luc.
XV.) Et si de uno gaudium fit, quanto magis de tot
millium hominum reversione? quis audebit de fidelibus
tandem aliquando resistere? Item ex sancto
Augustino in psalmum LXXXIV, inter caetera dicente
(Post principium): Peccata parentum non
pertinent ad filios, quae faciunt parentes jam natis
filiis. Jam enim filii nati ad se pertinent, et parentes
ad se pertinent. Itaque illi qui nati sunt, si
tenuerint vias parentum suorum malas, necesse est
 portent et merita ipsorum. Si autem mutaverint se,
et non fuerint imitati parentes malos, incipiunt
habere meritum suum, non meritum parentum
suorum. Usque adeo autem non tibi obest peccatum
patris tui, si te mutaveris, ut nec ipsi patri tuo
obsit, si se mutaverit, etc.
CAP. LII.---Reprehensio. Quod inutiliter et incaute
Graeci Ecclesiam catholicam anathematizare
conati sunt in eorum synodo, eo quod imagines
non adoret: cum utique prius debuerint omnino
scrutari, quid uniuscujusque partis Ecclesia de hac
causa sentire vellet.
Responsio. Illi non anathematizaverunt catholicam
Ecclesiam, sed magis ad eam reversi, anathematizaverunt
pseudosyllogum illum una cum
complicibus ejus haereticis, qui sacras imagines in
sancta Ecclesia a priscis temporibus constitutas,
inverecunde et incaute non solum deposuerunt,
sed insuper incenderunt. Et ideo secundum traditionem
sanctae catholicae et apostolicae Ecclesiae ab
 ipsa reversi haeresi, specialiter eam contemnentes
anathematizaverunt. Item ex epistola sancti Gregorii
ad Eusebium archiepiscopum Thessalonicensem
directa (Lib. VII, ind. 2, epist. 8): Hortamur,
ut cum omni vivacitate ac sollicitudine fraternitatis
hoc vestra rimari cura non desinat, et si ab
hac eos insontes pravitate repererit, scandalum
de filiorum suorum mentibus habitatorum satisfactione
removeat, atque inter omnes haereses specialiter
Severum ac Nestorium anathematizent,
etc. Sic et isti fecerunt, de propria eorum haeresi
revertentes.
CAP. LIII.---Reprehensio. Quia mulier in synodo
docere non debet, sicut Irene in eorum synodo fecisse
legitur.
Responsio. In ipsis enim exordiis Christianorum,
cum ad fidem converteretur imperator Constantinus,
mater sua Helena Augusta ad eum cum duodecim
scribis et Pharisaeis, ac magistris et principibus
 Judaeorum in urbem venit Romam et ipsa
una cum filio suo Constantino Augusto concilium
Judaeos cum Christianis facere censuerunt. In quo
praesidens sanctus papa Silvester cum pluribus
sanctissimis episcopis, in ampliorem statum dilatantes
Christianorum fidem, tam per sacram Scripturam
quamque per miracula, Domino protegente,
victores effecti sunt. Sed et sanctus Leo papa egregius
doctor, pro sacrosancto quarto concilio ad
Pulcheriam Augustam emisit epistolas suas. Unde
et ipsa per semetipsam in sancta quarta synodo
sedit, una cum fidelissimo Marciano imperatore.
Item ex libro sancti Augustini, de eo quod in Genesi
sexto die factum legitur, inter caetera: Produxit
terra herbam pabuli et ligna fructifera: producunt
et homines in Ecclesia opera misericordiae:
post ipsa opera, quae etiam Domino exhibita sunt,
cum esset in carne, non solum a viris, sicut fuit
Zachaeus, sed etiam a mulieribus quae ei ministrabant
de substantia sua, etc.
 CAP. LIV.---Reprehensio. Quod non ideo adorandae
sunt imagines quod per eas, ut illi dicunt, nonnulla
signa demonstrata fuisse videntur, cum tamen
non omnes res adorentur per quas vel in quibus
miracula apparent.
Responsio. Jam superius exaravimus pro adorandis
imaginibus, qualiter in eorum explanaverint
definitione, demonstrantes eis osculum et honorabilem
salutationem reddere, nequaquam secundum
fidem nostram veram culturam, quae decet solam
divinam naturam. Ex libro sancti Augustini in
psalmum LXXVI (Post medium), inter caetera: Tu
vere magnus Deus faciens mirabilia in corpore, in
anima solus faciens. Et post pauca: Fecit et
Moyses, sed non solus, fecit et Elias, fecit et Elisaeus,
fecerunt et apostoli, sed nullus eorum solus.
Illi cum facerent, tu cum eis; tu quando fecisti,
illi non tecum. Non enim tecum fuerunt cum fecisti,
 quando et ipsos tu fecisti. Tu es Deus, qui facis mirabilia
solus, etc.
CAP. LV.---Reprehensio. De eo quod apocryphas
et omni derisione dignas naenias suis locutionibus
interposuerunt.
Responsio. Ad derisionem et opprobrium haereticorum,
qui pseudosyllogum illum fecerunt, eorum
apocryphas naenias, quas deliraverunt, in medium
deduxerunt, demonstrantes eis qualem errorem conabantur
in sanctam catholicam et apostolicam introducere
Ecclesiam. Et idcirco qui ex ipsa reversi
sunt haeresi, cum propheta canebant pro ipsis haereticis:
Inimici defecerunt frameae in finem, etc. (Psal.
IX.) alia plura. Item sancti Gregorii Theologi de
sermone in Epiphaniis (Oratione in sancta lumina),
inter caetera: Accedamus ad lucem, et efficiamur
etiam ipsi lux participatione lucis aeternae. Et post
pauca: Nunquid tale aliquid in mysteriis suis habent
paganorum delira commenta, et mysteria obscura,
adinventiones daemonum, aut furiosae mentis vesana
 figmenta, tempore confirmata, et fabulis commendata?
Ea enim, quae tanquam vera adorant, rursum
ficta esse et composita per fabulas docent. Quod
si essent vera, utique fabulosa non essent, cum
sint omni genere contraria sibi veritas et figmentum.
Sed agunt omnia, tanquam vere pueri in plateis
ludentes ac sibi invicem illudentes. Nulla ibi
virilis sensus et perfectae rationis assertio, nihil quod
proferre valeant adversus cultores verbi Dei, et alia
similia plura.
CAP. LVI.---Reprehensio. De eo quod quanto
plura exempla haereticorum et imagines spernentium
vel despicientium trahunt, tanto parentes suos majoribus
conviciis et injuriis inhonorant, quos procul
dubio eorum sequaces in hac parte fuisse profitentur.
Responsio. Ecce ipsum unum tenorem in hoc capitulari
saepius referunt, quia parentes eorum despexerunt
atque injuriantes inhonoraverunt. Et ideo et
nos, ut superius exaravimus, pro hujusmodi breviter
 addentes dicimus, quia nec parentes boni possunt
filiis malis prodesse, neque filii boni possunt parentibus
malis auxilium ferre, sed unusquisque pro se
reddet rationem Deo. Magis autem multum laudabiles
sunt qui parentes eorum non sequuntur in saevissimo
errore, reversi ad veram fidem orthodoxam sanctae
catholicae et apostolicae Ecclesiae. Ex libro sancti
Augustini de prophetia (Tract. de ovibus, circa finem),
ubi ad oves loquitur Deus, inter caetera:
Ergo quicunque ab haereticis transierint ad Catholicam,
non habebunt hoc opprobrium gentium, nec
portabunt maledictum dissensionis, quia permanent
in radice unitatis, in plantatione charitatis: Non
portabunt maledictum, et scient quoniam ego sum
Dominus Deus eorum, et ipsi populus meus domus
Israel, dicit Dominus Deus (Ezech. XXXIV).
CAP. LVII.---Reprehensio. Quod non sit contra
religionem Christianam, ut illi dicunt, non colere
et non adorare imagines.
 Responsio. Ex libro beati Augustini de tractatu
Proverbii Salomonis, inter caetera: Invenis hominem
porrigentem manu eleemosynas pauperum, nec
tamen de Deo ibi cogitantem, sed hominibus placere
cupientem. Lanea vestis videri potest, interiorem
lineam non habet. Invenis alium dicentem tibi: Sufficit
mihi in conscientia Deum colere, Deum adorare:
quid mihi opus est aut in ecclesiam ire, aut visibiliter
misceri Christianis? Lineam vult habere sine
tunica: non novit, non commendat talia opera mulier
ista. Dicenda sunt quidem et docenda spiritalia
sine carnalibus, sed illi qui accipiunt debent tenere
spiritalia, et non carnaliter operari carnalia, etc.
CAP. LVIII.---Reprehensio. Quod non parvi sit erroris,
manufactas imagines arcae testamenti Domini
coaequare conari, ut illi in sua synodo facere conati
sunt.
Responsio. Item ex tractatu sancti Augustini de
Esau et Jacob, inter caetera: Duo Testamenta dicuntur
 in lege, unum Vetus, alterum Novum. Vetus
promissiones habebat temporales, sed significationes
spiritales. Intendat charitas vestra. Si promissa est
Judaeis terra promissionis, significat aliquid spiritaliter
terra promissionis. Si promissa est Judaeis civitas
pacis Jerusalem, significat aliquid nomen civitatis
Jerusalem: et similia alia plura. Unde, ut superius
exaravimus de eodem libro sancti Augustini una res
multis modis significatur: quae nihil horum est per
evidentiam, omnia est per figuram, etc.
CAP. LIX.---Reprehensio. Quod non sint coaequandae
imagines reliquiis sanctorum martyrum et
confessorum, ut illi in sua erronea synodo facere
nituntur, eo quod reliquiae aut de corpore sunt, aut
de his quae in corpore, aut de his quae circa corpus
cujusdam sancti fuerunt; imagines vero nec in corpore,
nec circa corpus fuisse vel fore creduntur illis
quibus ascribuntur.
Responsio. In sacris praedictis conciliis praedecessorum
meorum sanctissimorum pontificum haec
 oblata sunt testimonia, id est sancti Gennadii Massiliensis
episcopi, qualiter veneranda sint corpora
vel reliquiae sanctorum, capitulo 40: Sacrorum
corpora, et praecipue beatorum reliquias, ac si Christi
membra sincerissime honoranda, et basilicas eorum
nomine appellatas, velut loca divino cultui mancipata,
affectu piissimo et devotione fidelissima
adeundas. Si quis contra hanc sententiam venit, non
Christianus credatur, sed Eunomianus. Item de
petitione clericorum et monachorum sanctae Antiochenae
Ecclesiae adversus Severum haereticum in
sancta quinta synodo: Neque enim de sanctis altaribus
pepercit, sacratissima vestimenta vasaque
nonnulla discerpens, caeteraque fundens distribuit
consentientibus sibi (In synodo sub Menna, act. 1).
Ausus fuit enim ille, beatissimi, quae in typum Spiritus
sancti aureae argenteaeque columbae pendebant
supra sacratissimos fontes et altaria, cum reliquiis
usurpare, dicens: Non est necesse in specie columbae
 Spiritum sanctum nominare, etc.
CAP. LX.---Reprehensio. Quod haec synodus, quae nec
synodus quidem dicenda est, nullatenus aequiparari
possit Nicaenae synodo, quanquam in eodem sit agitata
loco, sicut Joannes presbyter adulanter dixisse
perhibetur: quippe cum ab ea non solum in caeteris,
sed in symbolo discrepare noscatur.
Responsio. Jam superius exaravimus hujus synodi
divina dogmata irreprehensibilia existere, sicut praecipuorum
sanctorum Patrum mirifice demonstrant
opuscula. Nam si quis a praedictae synodi symbolo
discrepare se dixerit, discrepare videtur a sanctarum
sex synodorum symbolo, eo quod isti non ex se, sed
per sanctorum dogmatum constitutiones locuti sunt.
Ex libro sanctae sextae synodi, inter caetera (Act. 17):
Sufficiebat quidem ad perfectam orthodoxae fidei
cognitionem atque confirmationem, pium atque orthodoxum
hoc divinae gratiae symbolum. Sed quoniam
non destitit ab exordio adinventor malitiae,
 cooperatorem sibi serpentem inveniens et per eum
venenosam humanae naturae afferens mortem: ita et
nunc organa ad propriam suam voluntatem apta reperiens,
etc.
Item ex libro sancti Augustini de Prophetia (Loco
citato), ubi ad oves loquitur, inter caetera: Lateribus
et humeris vestris impellebatis, et cornibus
vestris percutiebatis, et omne quod deficiebat comprimebatis,
quousque dispergeretis eas foras: et salvabo
oves meas. Sicut detestanda eorum iniquitas
et crudelitas, ita laudanda pastoris nostri et Dei
nostri misericordia. Et post pauca sequitur: Et
super omnem terram gloria tua. Sponsus in coelo
est, sponsa in terra est. Ille super omnes coelos, illa
super omnem terram. O haeretice, credis quod in
coelo non vides; negas quod in terra vides? Dicat
ergo haec, dicat et audiatur, salvet oves suas. Et
salvabo, inquit, oves meas, et jam non erunt in
devastationem: et judicabo inter ovem et ovem,
 et excitabo super eas pastorem unum, et reliqua.
CAP. I.---Reprehensio. Contra eos qui dicunt: Sic
divinae Scripturae libros, ita imagines ob memoriam
venerationis habemus, nostrae fidei puritatem observantes
Responsio. Sancti Gregorii papae ex epistola ad
Serenum episcopum Massiliensem directa (Lib. IX,
epist. 9), inter caetera: Dic, frater, a quo factum
sacerdote aliquando auditum est quod fecisti? Si non
aliud, vel illud te non debuit revocare, ne despectis
aliis fratribus solum te sanctum et esse crederes
sapientem? Aliud est enim picturam adorare, aliud
per picturae historiam quid sit adorandum addiscere.
Nam quod legentibus Scriptura, hoc idiotis pictura
praestat cernentibus: quia in ipsa ignorantes vident
quid sequi debeant, in ipsa legunt qui litteras nesciunt.
Unde et praecipue gentibus pro lectione pictura
est: quod magnopere a te, qui inter gentes habitas,
attendi debuerat. Et post pauca: Et quia
in locis venerabilibus sanctorum depingi historias
 non sine ratione vetustas admisit. Et rursus: Quia
picturas imaginum, quae ad aedificationem imperiti
populi fuerant factae, ut nescientes litteras, ipsam
historiam attendentes, quid actum sit discerent,
etc.  Item Sophronii episcopi Hierosolymitani, qui
ita explanavit in sancta sua synodica, quae in sancto
sexto concilio oblata et mirabiliter suscepta est, de
Spiritu sancto dicens: Vere Patri et Filio consempiternum,
consubstantialem atque contribulem, ejusdemque
essentiae atque naturae. Similiter et deitatis
Trinitatem consubstantialem, cohonorandamque ac
consessorem, connaturalem et cognatam atque contribulem,
in unam conrecapitulandam deitatem: atque
in unam copulandam communem dominationem,
absque personali confusione, et absque substantiali
divisione. Trinitatem itaque in unitate credimus, et
in unitate trinitatem glorificamus, et caetera. Item
ex epistola sancti Athanasii ad Epictetum directa,
inter caetera: Eorum vero qui putantur recte credere
 secundum omnia quae dicta sunt a sanctis Patribus,
qui propter inquisitionem immutare volentes,
nihil aliud faciunt nisi secundum quod scriptum est:
Proximum quidem potant insipientia: repugnant
autem ad nullam utilitatem, sed ut simplices tantum
evertant, etc. Item sancti Augustini lib. VII de Trinitate
(cap. 6), inter caetera: Sic dicamus tres personas,
Patrem, et Filium, et Spiritum sanctum,
quemadmodum dicuntur aliqui tres amici, aut tres
propinqui, aut tres vicini, quod sint ad invicem, non
quod unusquisque eorum sit ad seipsum. Quapropter
quilibet ex eis amicus est duorum caeterorum, aut
propinquus, aut vicinus, quia haec nomina relativam
significationem habent, etc. Item ejusdem sancti
Augustini lib. VIII de Trinitate (in principio), inter
caetera: Tantam esse aequalitatem in ea Trinitate,
ut non solum Pater non sit major quam Filius, quod
attinet ad divinitatem, sed nec Pater et Filius simul
majus aliquid sint quam Spiritus sanctus, aut singula
 quaeque persona quaelibet trium minus aliquid
sit quam ipsa Trinitas. Dicta sunt haec, et si saepius
versando repetantur, familiarius quidem innotescunt:
sed et modus aliquis adhibendus est, Deoque
supplicandum devotissima pietate, etc.