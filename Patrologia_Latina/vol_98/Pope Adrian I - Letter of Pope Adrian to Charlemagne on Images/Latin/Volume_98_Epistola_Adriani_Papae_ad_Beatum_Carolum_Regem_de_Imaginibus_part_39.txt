IN EADEM ACTIONE. 
CAP. V.---Reprehensio. De eo quod Theodosius
Amorii episcopus desidiose sanctae et unicae Trinitatis
fidem tacuerit, de imaginibus vero incaute et extraordinarie
dixerit: Confiteor et promitto, et suscipio,
et osculor, et adoro imagines. Et post pauca:
Qui non instruunt diligenter omnem Christo dilectum
populum adorare et venerari sacras et venerandas
imagines omnium sanctorum, qui a saeculo Deo
 placuerunt, anathema.
Responsio. Putamus quia zelo fidei fervens praedictus
Theodosius talem orationem confessus est qualem
in eorum definitione explanaverunt. Nam et
praedecessores nostros, videlicet beatissimos pontifices
Gregorium et Gregorium, Zachariam et Stephanum,
Paulum et iterum Stephanum, reperimus pro
sacrarum imaginum erectione in Spiritu sancto ferventes,
rectae fidei zelum habere. Pro quo dominus
Gregorius papa secundus junior, una cum 79 sanctissimis
episcopis ante confessionem beati Petri apostolorum
principis praesidens, multorum sanctorum Patrum
testimonia roborantes, venerari et adorare sacras
imagines in eorum concilio censuerunt. Porro
praedecessor noster sanctae recordationis quondam
dominus Stephanus papa similiter cum episcopis partium
Franciae atque Italiae praesidens in basilica Salvatoris
Domini nostri Jesu Christi, quae appellatur
Constantiniana, praedecessoris sui venerabile concilium
 confirmans atque amplectens, magis magisque
et ipse una cum omnibus episcopis praesidentibus,
sanctorum Patrum testimoniis adhaerentes, adorare
atque venerari sacras imagines statuerunt. Unde
et beatus Paulus apostolus docens inquit: Tenete traditiones
quas accepistis (II Thess. II). Et iterum: Sed
licet nos, aut angelus de coelo evangelizet vobis, praeterquam
quod evangelizamus vobis, anathema sit. Sicut
praediximus, et nunc iterum dico: Si quis vobis evangelizaverit
praeter id quod accepistis, anathema sit, etc.
(Gal. I).