IN ACTIONE TERTIA. 
CAP. VI.---Reprehensio. Ridiculose et pueriliter
dictum in sententia fidei Theodori archiepiscopi: Mirabilis
Deus in sanctis suis (Psal. LXVII). Et continuo:
Sanctis qui in terra sunt ejus, mirificavit omnes voluntates
meas inter illos (Psal. XV), tanquam hic versiculus
illum priorem subsequeretur.
Responsio. In hoc modo gratis calumniari conantur;
quia sancta Ecclesia in matutino Deo canere laudes
 surgens, in primis: Domine labia mea aperies (Psal. L)
dicit, et post: Venite exsultemus Domino (Psal. XCIV):
sic incipit: Beatus vir (Psal. I). Similiter Paulus apostolus
fideliter prophetarum nomina percurrens per
ordinem, post Jephte David memoravit, et sic Samuel.
Sed et plura sanctorum opuscula invenimus ferre testimonia
de Novo et sic postmodum de Veteri Testamento:
sed ob hoc nullus audet quispiam de fidelibus
talia in ridiculo habere. Item sanctus Joannes
Chrysostomus in interpretatione epistolae beati Pauli
apostoli ad Hebraeos (Homil. 7), inter caetera docens,
inquit: Non videbit Dominus, nec intelliget Deus Jacob
(Psal. XCIII). Et iterum: Labia nostra a nobis
sunt, quis noster Dominus est (Psal. XI)? Et iterum:
Propter quid irritavit impius Deum (Psal. IX)? Et rursum:
Dixit insipiens in corde suo: Non est Deus. Corrupti
 sunt, et abominabiles facti sunt in voluntatibus
suis, etc. (Psal. XIII).
Item ejusdem sancti Joannis Chrysostomi in interpretatione
epistolae beati Pauli apostoli ad Romanos
(Homil. 7): Pro quo et Matthaeus initium faciens
Evangelii, utrumque horum memorat primum, et
tunc per ordinem profert parentes eorum, dicens:
Liber generationis Jesu Christi (Matth. I). Non sustinuit
dicere post Abraham, Isaac et Jacob, sed ante
Abraham David memoravit, et, quod est mirabile,
quoniam ante Abraham David posuit, sic dicens: Filii
David, filii Abrahae, et tunc coepit dicere per ordinem,
etc.