IN ACTIONE PRIMA. 
CAP. VII.---Reprehensio. Contra eos qui dicunt:
Deo cooperante nos direximus congregare vos, sive,
Congregavit vos Deus, concilium proprium statuere
volens.
  Responsio. In fine Evangelii sancti Marci: Illi autem
 profecti praedicaverunt ubique, Domino cooperante,
et sermonem confirmante sequentibus signis
(Marc. XVI). Item sancti Cyrilli in sermone sanctae
Dei genitricis, inter caetera: Gloria quidem tibi a
nobis sancta mystica Trinitas, quae hos et nos omnes
convocavit in hanc vocationem Dei genitricis
Mariae, etc. Item ex sancta synodo, actione
decima octava, post subscriptiones episcoporum et
imperatoris, Constantinus piissimus imperator dixit:
Deum testem proferimus. Et post pauca: Cum
ergo Deo complacuit tempus concedere, invitavimus
fieri collectionem vestram, ad considerandum nobis
sanctas Dei Scripturas, omnemque vocis sive assertionis
novitatem quae adjecta est ad intemeratam nostram
Christianorum fidem in his vicinis temporibus,
a quibusdam prava sentientibus, expellendam, etc.