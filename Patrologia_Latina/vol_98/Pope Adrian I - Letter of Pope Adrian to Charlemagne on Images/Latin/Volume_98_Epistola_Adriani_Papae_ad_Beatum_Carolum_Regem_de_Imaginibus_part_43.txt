IN EADEM ACTIONE.  
CAP. IX.---Reprehensio. Quod infauste et praecipitanter
sive insipienter Constantinus Constantiae
Cypri episcopus dixit: Suscipio et amplector honorabiliter
sanctas et venerandas imagines, et quae
secundum servitium adorationis, quae substantiali et
vivificatrici trinitati emitto. Et qui sic non sentiunt
neque glorificant, a sancta catholica et apostolica
Ecclesia segrego, et anathemati submitto, et parti
eorum qui abnegaverunt incarnatam et salvabilem
dispensationem Christi veri Dei nostri emitto.
Responsio. Ex prava revertentes haeresi, totis nisibus
eorum, tentaverunt sanctae catholicae et apostolicae
in ipsorum confessione satisfacere Ecclesiae,
et ideo talem adorationem se confessi sunt pro sacris
imaginibus credere qualis in definitione synodi constituta
 est inter caetera (Act. 7): Reordinari venerandas
et sanctas imagines, quae ex coloribus et metallo
et caetera materia opportune habentur in sanctis
Dei ecclesiis, in sacris vasis, et in vestibus, parietibus
et tabulis domibusque et viis: quasque Domini
et Salvatoris nostri Jesu Christi imagines, intemeratae
dominae nostrae sanctae Dei genitricis, pretiosorum
angelorum et omnium sanctorum et justorum
virorum. Quantum enim frequenter per imaginariam
reformationem videntur, tantum et qui eas aspiciunt
assurgunt ad  primae formae memoriam
et dilectionem, et ut his osculum et honorabilem salutationem
reddant, nequaquam autem secundum
fidem nostram veram culturam, quae decet solam divinam
naturam, sed quemadmodum signo pretiosae
et vivificae crucis, et sanctis Evangeliis, et caeteris
sacris ornatis, etc.