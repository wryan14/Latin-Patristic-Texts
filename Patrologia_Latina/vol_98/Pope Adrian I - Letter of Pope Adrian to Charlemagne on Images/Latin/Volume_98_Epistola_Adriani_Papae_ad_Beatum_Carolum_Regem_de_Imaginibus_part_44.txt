IN ACTIONE SECUNDA. 
 CAP. X.---Reprehensio. Quod Euthymius Sardensis
episcopus a praefati Constantini errore non multum
dissentit in eo quod ait: Ex toto corde suscipio venerandas
imagines, cum condecenti honore et amplectibili
adoratione. Illos enim qui aliter aut contrarie
sentiunt, aut dogmatizant contra sanctas imagines,
alienos catholicae Ecclesiae deputans praedico,
et haereticos annuntio.
Responsio. Ecce, ut supra diximus, secundum definitionem
synodi confitentur se puram facere Ecclesiae
catholicae confessionem in eo ubi iste ex toto corde
se dicit suscipere venerandas imagines, et cum decenti
honore et adoratione amplecti, ut superius in
definitione synodi dictum est: Nequaquam secundum
fidem nostram veram culturam, quae decet solam divinam
naturam, sed quemadmodum signo pretiosae et
vivificae crucis, et sanctis Evangeliis, et caeteris sacris
ornatis. Et ideo dixit, cum condecenti honore;
et promisit se contrarios catholicae Ecclesiae haereticos
annuntiare.