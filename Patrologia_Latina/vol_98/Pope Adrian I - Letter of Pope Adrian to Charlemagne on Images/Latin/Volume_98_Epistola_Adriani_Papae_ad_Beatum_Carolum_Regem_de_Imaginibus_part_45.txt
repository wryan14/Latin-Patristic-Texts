IN ACTIONE QUARTA.  
CAP. XI.---Reprehensio. Quod nulla auctoritate vigeat,
neque in ullo authenticorum librorum reperiatur,
quod illi dicunt per imaginem cujusdam Polemonis
quamdam ab adulterii perpetratione coercitam
fuisse: quod quidem aequare nituntur miraculo quod
fimbria Dominicae vestis actum est, quam mulier
contingens exoptatam recepit sanitatem.
Responsio. In hoc capitulo qui haec scripserunt, incriminari
moliuntur, et contradicere veritati nituntur.
Quod probare nequaquam possunt de illis, quod
aequare Polemonis miraculum auderent cum fimbria
Dominicae vestis. In synodo vero miraculum imaginis
Polemonis de sermonibus episcopi sancti Gregorii
Theologi, ubi de industria versum scripsit, ipsum
ostensum est testimonium, et a Basilio Ancyrae, seu
et a Tarasio patriarcha Constantinopolitano, simul
et a Nicephoro episcopo Dyrrachii singulatim responsum
est. Basilius quidem episcopus respondit: Sanctus
 Gregorius deiloquus Pater mirabilem putavit
imaginem Polemonis. Et patriarcha dixit: Etenim
castitas ex ea peracta est. Nisi enim vidisset
imaginem prostituta Polemonis, nequaquam ab adulterio
recessisset. Simulque et Nicephorus episcopus
respondit: Mirabilis imago et digna valde nimis,
quoniam potuit mulierem eruere de abominabilis
ludibrii operatione. Et post haec sic alius lector
legit: Beati Antipatri episcopi Bostrorum ex sermone
de fluxu sanguinis, ubi post multam explanationem,
sanctus inquit: Adepta donum, titulum erexit
Christo, divitias quidem mendicis expendens, divitias
vero reliquas offerens Christo. Et post haec sic
iterum separatim pro miraculo fluxuosae mulieris patriarcha
respondit: Sicut et imaginem quae titulatur
Christo eam offert, quemadmodum fluxuosa titulum.
Similiter et Basilius episcopus respondit:
Proprie dicere jubet, et suscipit prolixe qui faciunt
 imagines. Tamen vestra a Deo inspirata veridica
excellentia ipsam synodum legi facere potest in
actione quarta, utrum sic est, an non.