IN ACTIONE SEXTA.
Tomo tertio. 
CAP. XII.---Reprehensio. Quod non pertineat ad
imaginum adorationem, ut illi stultissime et irrationabiliter
putant, quod per legislatorem scriptum est:
Ecce vocavi ex nomine Beseleel filium Huri filii Hur
de tribu Juda, et replevi eum spiritu sapientiae et intelligentiae
ad perficiendum opus ex auro et argento:
et dedi ei socium Ooliab filium Achisamech, etc.
(Exod. XXXI).
Responsio. Pro his firmissimis exemplis praedecessor
noster sanctissimus dominus Gregorius secundus
junior papa, in suo sacro concilio (quod et in alio
concilio praedecessoris nostri domini Stephani papae,
una cum sacerdotibus partium Franciae atque Italiae
 acto, susceptum et veneratum est), in eo ipso praesidente
sanctissimo ac beatissimo quondam domino
Gregorio papa per semetipsum, similiter dixit: Si
contraria sentientibus, et irritas facere quaerentibus
antiquas Patrum traditiones, salutis occurreret conversio,
sufficerent utique ea quae superius a nobis ex
Patrum testimoniis vel sacris dicta sunt documentis.
Sed quia videmus, quod moerentes dicimus, plerosque
turbatis mentibus statuta conturbare Ecclesiae,
ideo, fratres charissimi, extenditur sermo, et cupimus
ad compescendam erroris insaniam adhuc ex veteribus
documentis aliquid dicere: forsan resipiscent
inquieti. In libro enim Exodi sic legimus: Locutus
est Dominus ad Moysen, dicens: Loquere filiis Israel,
ut tollant mihi primitias; ab omni homine, qui offert
ultroneus, accipietis eas. Haec sunt autem quae accipere
debetis, et caetera per ordinem, usque ad duos cherubim,
qui erunt super arcam testimonii, cuncta, quae
per te mandabo filiis Israel (Exod. XXV). Nam et aliud
protulit testimonium ex libro tertio Regum, ut sileant
 garrientes mandato Dei. A Salomone constructo
templo, Inter alia fecit in oraculo duos cherubim de
lignis olivarum. Et infra: Et sculpsit in eis picturam
cherubim, et palmarum species, et anaglypha valde
prominentia, et texit ea auro: et operuit tam cherubim,
quam palmas, et caetera auro (III Reg. VI).
Ecce, charissimi fratres, consideremus quid Deo mandante
Moyses fecerit, quidve Salomon sapientissimus
jussu construxerit divino, etc. Quanto debemus
puro corde et animo sculptum Christum Deum nostrum,
sanctamque semper virginem ejus genitricem
Mariam, apostolos quoque, vel omnes sanctos Dei per
eorum sacras effigies atque imagines colere vel adorare,
et ad propitiandum nobis petere et relaxari delicta?
Nos non ob aliud nomen imagines facimus et
adoramus, sed pro nobis incarnato Verbo Dei. Si
autem manufacta omnia abjicienda sunt, neque arca
foederis, neque aurei et caelati cherubim ejus debuerunt
recipi, quae per Beseleel et Ooliab facta sunt
juxta praeceptum Dei. Si vero illa suscepta sunt, et
 hae imagines opportune recipiuntur, quoniam secundum
Deum fiunt. Unde et operantur, sicuti et arca,
multa miracula. Nam et arca et cherubim, ut et hae
sine anima erant, et manufacta, et sculpta. Sed
sicut illic per illa operabatur Deus et glorificabatur,
ita et hae simili modo secundum visiones et revelationes
prophetarum coloribus distinctae efficiuntur.
Et ne aliquis propter adorationem quae a praedecessoribus
nostris sanctissimis praesulibus promulgata
est, oblatrare praesumat, sciat ipsos talem adorationem
docuisse qualem praedecessor noster sanctus
Gregorius egregius doctor et papa in epistola sua
quam in praefato concilio domini Stephani papae Herulphus
episcopus  proviciae Galliarum
civitatis protulit, ubi inter caetera Secundinum servum
Dei inclusum Galliae docuit dicens: Scimus
quia tu imaginem Salvatoris nostri ideo non petis, ut
pro Deo aut quasi Deum colas, sed ob recordationem
 Filii Dei, ut in ejus amore recalescas, cujus te
imaginem videre consideras. Et nos quidem non
quasi ante Divinitatem ante illam prosternimur, sed
illum adoramus quem per imaginem aut natum, aut
passum aut in throno sedentem recordamur. Et dum
nobis ipsa pictura quasi scriptura ad memoriam Filium
Dei reducit, animum nostrum aut de resurrectione
laetificat, aut de passione demulcet. Ideoque
direximus tibi surtarias  duas,
imaginem Salvatoris, et sanctae Dei genitricis Mariae,
beatorumque Petri et Pauli apostolorum continentes,
per supradictum filium nostrum diaconum, et unam
crucem, et clavem pro benedictione a sanctissimo
corpore Petri apostolorum principis, ut per ipsum a
maligno sis defensus per cujus sanctum lignum munitum
te esse credis, etc.