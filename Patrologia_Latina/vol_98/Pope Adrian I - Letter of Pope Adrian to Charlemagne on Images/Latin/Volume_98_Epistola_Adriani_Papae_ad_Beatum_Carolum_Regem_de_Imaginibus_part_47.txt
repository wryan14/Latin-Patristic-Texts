IN ACTIONE QUARTA. 
CAP. XIII.---Reprehensio. Quod Theodosius Myrensis
episcopus ridiculose et pueriliter egerit qui, ut
 imaginum adorationem astrueret, somnia archidiaconi
sui in eadem synodo retulit.
Responsio. Cui dubium est quod et in Vetere et in
Novo Testamento pluribus per somnia futura revelata
sunt? Sed ut de pluribus optimum unum memoremus,
sancti Ambrosii Mediolanensis episcopi testimonium
proferimus, qui in expositione sanctorum
martyrum Gervasii et Protasii (Lib. VII, ep. 53) inter
reliqua ait: Tertia vero nocte, confecto jejuniis
corpore, non dormienti, sed stupenti, quaedam mihi
apparuit tertia persona, quae similis erat beato Paulo
apostolo, cujus vultus me pictura docuerat, etc.
Hoc testimonium a Sergio sanctissimo quondam archiepiscopo
Ecclesiae Ravennatis per Joannem diaconum
suum in praefato concilio sanctae recordationis
domini Stephani praedecessoris mei pro sacrarum
imaginum veneratione oblatum est.
Item sancti Gregorii Theologi in epitaphio Caesarii
fratris sui (Orat. funeb. in laudem Caesarii, circa
finem),
 inter caetera: Tunc Caesarium meum videbo,
nunquam abeuntem, nunquam remeantem,
nunquam lamentatum, nunquam misertum, sed splendidum,
gloriosum, excelsum, qualis mihi et in visione
apparuisti. Hoc dilecte fratrum mihi, etc. Sed et
sanctus Gregorius papa in Dialogis suis meminit de
quibusdam beatissimis viris atque religiosis feminis,
simulque puellis, quod sanctam Dei genitricem Mariam
atque principes apostolorum Petrum et Paulum,
et sanctos martyres viderint in transitu suo. Unde
eos cognoverunt nisi per picturam, sicut et beatus
Ambrosius, ut superius exaravimus, dixit?