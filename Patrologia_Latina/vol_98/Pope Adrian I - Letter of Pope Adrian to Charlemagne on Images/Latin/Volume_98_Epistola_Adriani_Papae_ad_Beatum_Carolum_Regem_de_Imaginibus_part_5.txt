IN ACTIONE QUARTA. 
CAP. XV.---Reprehensio. Quod non propter eos
scriptum sit qui imagines adorare contemnunt, sicut
illi dicunt qui eas adorant, quod in psalmo legitur:
Quanta malignatus est inimicus in sanctis tuis?
(Psal. LXXIII.)
 Responsio. Veraciter propter haereticos haec dixerunt,
sicut beatus Augustinus in ejusdem psalmi explanatione
inquit: Quanta maligne operatus est
inimicus in sanctis tuis, in his quae sancta tua erant,
id est in templo, in sacerdotio, in illis omnibus sacramentis
quae illo tempore fuerunt, etc. Similiter
et nunc ampliora mala inimici sanctae catholicae et
apostolicae Ecclesiae malignantes adversus olitanam
orthodoxamque traditionem pro sacris imaginibus,
depositione ad nihilum redacti sunt.
Item sancti Gregorii Nazianzeni, qui et Theologi,
in sermone de philosopho Irone (Orat. in laudem
Ironis, circa med.), inter caetera: Quomodo enim
non gloriabantur? Quomodo enim, non polluerunt
templum sanctum superventionibus multimodis? Et
in omnibus malis principabatur quidem vir impius
et iniquus, et neque nomen Christianitatis circumferens,
etc.