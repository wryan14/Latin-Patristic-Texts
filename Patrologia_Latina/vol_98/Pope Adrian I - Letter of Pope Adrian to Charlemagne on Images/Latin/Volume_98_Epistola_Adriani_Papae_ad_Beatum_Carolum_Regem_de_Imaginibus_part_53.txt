IN EADEM ACTIONE. 
 CAP. VI.---Reprehensio. De eo quod secundum
Demetrii diaconi dictum, incaute et inordinate parentes
eorum egerunt, duos libros inargentatos, eo quod
quiddam de imaginibus in his continebatur, comburentes,
et alterius libri duo folia praeciderunt.
Responsio. Hoc proprium haereticorum factum demonstratur,
quemadmodum in eorum pseudosyllogo
sub quondam Constantino haeretico imperatore deliraverunt.
Sancti Cyrilli ex epistola ad Successum episcopum
Neocaesareae (circa finem), inter caetera: Deficientes
adversus has increpationes machinati sunt aliquid
amarum et haeretica impietate dignum. Corrumpentes
enim epistolam, et quaedam auferentes, et quaedam
addentes ediderunt, ut putaretur memorabilem
illum similia sentire Nestorio, et qui cum eo, etc.
Item sanctae sextae synodi in tertia actione, inter
caetera: Sermo sanctae memoriae Mennae archiepiscopi
Constantinopoleos ad Vigilium beatissimum
 papam Romanum de eo quod una sit Christi voluntas.
Exsurgentes legati apostolicae sedis Romae, exclamaverunt:
Piissime domine, falsatus est praesens liber
quintae synodi, etc.
Item fertur in ipsa sancta sexta synodo (Act. 8,
post medium): Sancta sexta synodus dixit: Ecce
et hoc testimonium sancti Patris peremisti. Non congruit
orthodoxis ita circumtruncatas sanctorum Patrum
voces deflorare: haereticorum potius proprium
hoc est. Macarius haereticus dixit: Et jam dixi, quia
quaerens instabilire intentionem meam, hoc modo
defloravi. Sancta synodus exclamavit: Haereticum
seipsum manifeste demonstravit, etc.