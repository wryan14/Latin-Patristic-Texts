IN EPISTOLA IMPERATORIS. 
CAP. VIII.---Reprehensio. De eo quod Constantinus
et Irene in epistola sua venerabili papae urbis
Romae scripserunt: Rogamus tuam paternitatem,
et maxime Deus rogat, qui nullum hominem vult perire.
Responsio. In sancto Evangelio ita ait Dominus:
 Simon, ecce Satanas expetivit vos, ut cribraret sicut triticum.
Ego autem rogavi pro te, ut non deficiat fides
tua: et tu aliquando conversus, confirma fratres
tuos, etc. (Luc. XXII).
Item in Epistola beati Pauli apostoli, inter caetera:
Quoniam quidem Deus erat in Christo mundum reconcilians
sibi, non reputans illis delicta ipsorum, et posuit
in nobis verbum reconciliationis. Pro Christo ergo legatione
fungimur, tanquam Deo exhortante per nos.
Obsecramus pro Christo, reconciliamini Deo (I Cor. V).
Item sancti Joannis Chrysostomi in sermone de
Ascensione Domini, inter caetera: Disce quod non
nostra deprecatione, qui eum offenderamus, sed postulatu
ejus, qui juste nobis fuerat iratus, pax facta
est. Pro Christo namque, ait Apostolus, legatione
fungimur, tanquam Deo rogante per nos (Ibid.). Quid
hoc est? Ipse rogat qui injuriam passus est? Valde
inquit. Nam Deus clemens, et ipse tanquam misericors
pater deprecatur. Et vide qui medius est, qui
 reconciliator accessit, non angelus, non archangelus,
sed ipse Filius deprecantis, etc.
Item ejusdem sancti Joannis Chrysostomi in interpretatione
Epistolae ad Romanos (Homil. 5, circa fin.),
inter caetera: Quid enim post haec? Jam non prophetas,
jam non angelos, jam non patriarchas, sed
ipsum misit Filium: et occisus est, et ipse veniens,
et nec sic exstinxit amorem, sed accendit amplius, et
manet rogans. Et infra: Et clamat Paulus, dicens:
Pro Christo enim legatione fungimur, tanquam Deo
exhortante per nos. Obsecramus pro Christo, reconciliamini
Deo (Ibid.). Et post pauca: Consideremus
quoties eum injuria affecerimus post millia bona,
cum tamen perstiterit rogans, quoties eum transgressi
simus, cum tamen ipse non negligat nos, etc.