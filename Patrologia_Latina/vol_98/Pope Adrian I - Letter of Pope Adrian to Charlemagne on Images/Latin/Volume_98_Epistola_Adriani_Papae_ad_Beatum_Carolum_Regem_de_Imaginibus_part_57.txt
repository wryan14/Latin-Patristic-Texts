IN EADEM ACTIONE. 
CAP. X.---Reprehensio. Quod non recte sentiant
qui dicunt: Si secundum Moysis legitimam
traditionem praecipitur populo purpura hyacinthina
 in fimbriis in extremis vestimentis poni ad memoriam
et custodiam praeceptorum, multo magis
nobis per assimilatam picturam sanctorum virorum
videre exitum conversationis eorum, et horum
imitati fidem secundum apostolicam traditionem.
(Hebr. XIII.)
Responsio. Credimus quia incognitum non habetis
illud quod sanctus Gregorius papa, ut superius
exaravimus, in epistola sua dixit (Lib. IX,
ep. 9); et quia in locis venerabilibus sanctorum
depingi historias non sine ratione vetustas admisit.
Et quatenus iterum, dum super Ezechielem
prophetam tractaret de distinctione sacri eloquii,
adjunxit (Homil. 10, in initio): Scriptura sacra
cibus noster est et potus. Et post pauca: In
rebus enim obscurioribus quae intelligi nequeunt,
nisi exponantur, cibus est: quia quidquid exponitur,
ut intelligatur, quasi manditur ut glutiatur.
In rebus vero apertioribus potus est. Potum enim
 non mandendo glutimus. Apertiora ergo mandata
bibimus, quia etiam non exposita intelligere valemus,
etc. Unde et a praedecessoribus meis sanctissimis
pontificibus in eorum sacris conciliis
expositum est, de veteribus historiis inter plura
promulgantibus: Si vero illa suscepta sunt, et
hae imagines opportune suscipiuntur, quoniam
secundum Deum fiunt. Unde et operantur, etc.