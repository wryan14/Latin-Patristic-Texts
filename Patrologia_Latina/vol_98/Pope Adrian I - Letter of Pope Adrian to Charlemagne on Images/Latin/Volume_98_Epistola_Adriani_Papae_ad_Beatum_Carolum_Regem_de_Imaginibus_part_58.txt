IN ACTIONE QUARTA. 
CAP. XI.---Reprehensio. Quod non bene Joannes
presbyter senserit qui, ut imaginum adorationem
astrueret, dixit: Et Jesu Nave duodecim
lapides statuit in Dei memoria (Josue IV).
Responsio. In libro Josue scriptum est: Josue
vero scidit vestimenta sua, et cecidit pronus in
terram coram arca Domini usque ad vesperum,
tam ipse quam omnis Israel, miseruntque pulverem
super capita sua (Jos. VII). Et post pauca:
Dixitque Dominus ad Josue: Surge, cur jaces
 pronus in terra? Peccavit Israel, et praevaricatus
est pactum meum (Ibid.). Et iterum post pauca:
Surge, sanctifica populum, et dic eis: Sanctificamini
in crastinum, etc. (Ibid.). Ecce prostratus
ante arcam foederis Josue, exauditus est. Unde
mellifluus doctor sanctus Gregorius papa in epistola
sua (Lib. VII, ep. 53), de qua superius exaravimus,
Secundino servo Dei in Galliis incluso
directa, inter caetera monuit, dicens: Et nos
quidem non quasi ante Divinitatem ante ipsam
prosternimur, sed illum adoramus quem per imaginem
aut natum, aut passum, aut in throno
sedentem recordamur, etc.
CAP. XII.---Reprehensio. Quod non sit aequalis
adoratio, ut illi dicunt, Nathan prophetae
erga David regem, adorationi imaginum.
Responsio. Ex libro sancti Gregorii papae super
Job (Lib. IV, c. 1), inter caetera: Ita cum in
 sacro eloquio sola historia aspicitur, nihil aliud
quam facies videtur: sed si huic assiduo usu
conjungimur, ejus nimirum mentem quasi ex
collocutionis familiaritate penetramus. Dum enim
alia ex aliis colligimus, facile in ejus verbis
agnoscimus, aliud esse quod intimant, aliud quod
sonant. Tanto autem quisque notitiae illius extraneus
redditur, quanto in sola ejus superficie
ligatur, etc.
Item in eodem libro inquit: Quid per David,
qui manu fortis vel desiderabilis interpretatur,
nisi Redemptor noster accipitur? Quid per ejus
donum, nisi Ecclesia designatur? Et post pauca:
Inquisitio enim divinitatis Domini, fons occultus;
apparitio vero incarnationis ipsius, fons
patens. Quid autem per Jerusalem, quae visio
pacis accipitur, nisi eadem sancta Ecclesia demonstratur?
In ipsa enim mundi corde Dominum
contemplantur, de quo scriptum est: Ipse est
enim pax nostra, qui fecit utraque unum, etc.
 (Ephes. II.)
CAP. XIII.---Reprehensio. Quod sententia Joannis
Constantinopolitani, quam illi in testimonium
adorandarum imaginum trahunt, non ad id quod illi
putant pertinere dignoscitur.
Responsio. Multae sententiae sancti Joannis Constantinopolitani
in saepius nominata referuntur
synodo, et qualis ex ipsis sit, quae non ad id
quod putaverunt pertineat, siluerunt. Nam in
praedecessorum nostrorum sanctorum pontificum
conciliis sancti Joannis Chrysostomi ita fertur
sententia, inter caetera: Omnia tibi ministrant
homini, magis autem imagini; quia et quando
imperiales vultus et imagines in civitatem introeunt,
obviant judices et senatus, cum laude et
timore, non tabulam honorantes, neque fusae cerae
scripturam, sed vultum imperatoris, sic et mundi
hominum non terrarum speciem honorantes, sed
coelestem vultum veneremur, etc.