IN ACTIONE QUARTA.  
CAP. XIV---Reprehensio. Quod judices, qui in
praefata synodo fuerunt, insolenter et incongrue
artem pictoriam extollere conati sunt, dicentes:
Pia est enim ars pictoris, et non recte eam
quidam insipienter detrahunt. Ipse enim Pater
pictorem pie agentem commendat.
Responsio. Beatum Asterium toto Oriente sanctum
habent, dum et de gestis sanctae Euphemiae sermonem
fecisset, laudavit ejus martyrium, sicut
per ordinem viderat illud liquidius pictum. Et
ideo similiter et illi ipsam laudaverunt picturam
adversus haereticos, dicentes quia insipienter eam
detrahunt. Sancti Gregorii Theologi in sermone
de beato Gregorio Nysseno (Orat. ad S. Greg.
Nyss., initio), inter caetera: Putas ergo sufficiunt
haec, aut et breviter virum nobis sermo
describet? Si oportet, quemadmodum studiosi pictores
 multoties committentes colores, ut perfectionem
vobis sermonis formam addam, et describam
vobis purissimum et manifestissimum, etc.
Item sancti Joannis Chrysostomi in sermone in
coena Domini, inter caetera: Nam sicut pictores
pingendam tabulam vestigiis quibusdam obumbrare
consueverunt, et sic colorum varietate
perficere, ita et Christus fecit. In mensa et typi
Pascha describit, et Pascha veritatis ostendit, etc.
Item ex libro sancti Augustini de Proverbio
Salomonis, inter caetera: Os nostrum patet ad
vos, o Corinthii (II Cor. VI). Os suum aperuit
attente, et ordinem posuit linguae suae, laudans
creaturam, tanquam creaturam, Creatorem tanquam
Creatorem, angelos tanquam angelos, coelestia tanquam
coelestia, terrestria tanquam terrestria, etc.