IN EADEM ACTIONE. 
CAP. XV---Reprehensio. Inutile et mendacio
 plenum dictum Joannis presbyteri et legati Orientalium,
dicentis: Non contraeunt pictores
Scripturis, sed quidquid Scriptura dicit haec demonstrant,
quatenus concordes sint Scripturis.
Responsio. Jam saepius superius exaravimus qualiter
per sacram epistolam suam, Sereno episcopo
Massiliensi directam, sanctus Gregorius eximius
doctor et papa, inter caetera docuit: (Lib. IX, ep.
9): Ac deinde subjungendum quia picturae imaginum,
quae ad aedificationem imperiti populi
factae fuerant, ut nescientes litteras ipsam historiam
intendentes, quid dictum sit discerent, etc.
Item sancti Joannis Chrysostomi in interpretatione
psalmi L, cujus initium: Pictores imitantur
arte naturam, et colores coloribus permiscentes,
visibiles corporum depingunt imagines.
Et post pauca: Et imperatorem sedentem
et barbarum subditum, et gladium acutum, et
fluvios decurrentes, et campos variis coloribus
adornatos, et omnia quae videntur per artem imitantes,
 mirabilem historiam videntibus praestant, etc.