IN ACTIONE QUINTA.
Et inventum est in quarta. 
CAP. XVI.---Reprehensio. Falsissimum et omni
ridiculo dignum dictum Joannis praesbyteri, qui
non minus caeteris in imaginum adoratione insanisse
dignoscitur. Ait enim: Qui adorat imaginem,
et dicit, quoniam hic est Christus Filius
Dei, non peccat.
Responsio. Sancti Augustini in psalmi LXXXVI
explanatione (post principium), inter caetera: Angustias
enim omnia pene corpora patiuntur, nec
ubique esse possunt, nec semper. Divinitas autem
quae ubique praesto est undique ad eam potest
duci similitudo, et totum potest esse in similitudinibus,
quia nihil eorum est in proprietatibus.
Nunquid Christus est janua, quemadmodum videmus
januas factas a fabro? non utique, et tamen
 dixit: Ego sum janua (Joan. X). Aut nunquid sic
est pastor, quomodo videmus pastores istos praepositos
pecorum, etc.