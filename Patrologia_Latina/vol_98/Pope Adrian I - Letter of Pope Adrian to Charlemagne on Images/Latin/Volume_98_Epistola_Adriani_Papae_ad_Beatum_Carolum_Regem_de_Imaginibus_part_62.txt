EX SENSU. 
CAP. XVII.---Reprehensio. Quod illi libri, Vitae
Patrum quorum auctores ignorantur, non prorsus
idonei sint ad testimonia danda, et ad haec quae in
contentionem veniunt confirmanda.
Responsio. Item ex libro sancti Augustini de
Quaestionibus in Evangelio secundum Lucam (Quaest.
evang., lib. II, quaest. 42), inter caetera: Vasa
ejus in domo, sunt sensus carnales quibus ad
investigandam veritatem, quae intellectu capitur,
multi utentes penitus erraverunt, etc. Vitae enim
Patrum sine probabilibus auctoribus minime in
Ecclesia leguntur. Nam ab orthodoxis titulatae et
suscipiuntur et leguntur. Magis enim passiones
sanctorum martyrum sacri canones censuerunt,
ut liceat eas etiam in ecclesia legi, cum anniversarii
 dies eorum celebrantur.
CAP. XVIII.---Reprehensio. Quod non bonam
habeant memoriam qui, ut non obliviscantur sanctorum,
vel certe ipsius Domini, idcirco imagines
erigunt.
Responsio. Ex commentario sancti Hieronymi in
Matthaeum evangelistam, inter caetera: Istiusmodi
homines dum volunt alterius imperitiam reprehendere,
ostendunt suam. Quamvis enim tenuis
humor et liquens esca, tamen cum in venis et
artubus concocta fuerit et digesta, per occultos
meatus corporis, quos Graeci πίρους vocant, ad inferiora
delabitur, et in secessum vadit, etc.
Item sancti Augustini in interpretationem psalmi
XCVIII (ante medium), inter caetera: Sion dicta
est civitas, quae est Jerusalem: dicta autem ex
interpretatione quadam nomen accipiens, quia Sion
speculatio dicitur, id est visio et contemplatio.
 Speculari enim prospicere est, vel conspicere, vel
intendere, ut videas. Est autem Sion omnis anima,
si intendit videre lucem quae videnda est.
Nam si ad suam attenderit tenebratur; si ad lucem
illius attenderit, illuminatur. Quia tamen manifestum
est Sion civitatem Dei esse, quae est civitas
Dei nisi sancta Ecclesia? etc.