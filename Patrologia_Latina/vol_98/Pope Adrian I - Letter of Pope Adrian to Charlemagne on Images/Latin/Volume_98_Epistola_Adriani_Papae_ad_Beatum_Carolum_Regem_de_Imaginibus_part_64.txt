RESPONSIO. 
Nos quidem infra scientes facimus, sicut jam fecimus,
quia et in Veteri et in Novo Testamento, sive
in sex synodalibus conciliis semper venerandae faciunt
 sacrae imagines, et factae inter sancta
sanctorum titulabantur. Nam illi nobis dicere debebant
 in quali de ipsis sex synodalibus conciliis reprehensae
sint sacrae imagines. Enim vero in primo sancto
concilio saepius ostensum est quia sanctus Silvester
papa et Constantinus Christianissimus imperator
venerati sunt sacras imagines, et cum nomine
Christianitatis palam coram omnibus fideliter atque
mirabiliter eas ostenderunt, et a tunc usque hactenus
sanctorum pontificum, videlicet Silvestri, Marci
et Julii, mirae magnitudinis sanctae eorum ecclesiae
apud nos sunt depictae, tam in musivo quamque in
caeteris historiis cum sacris imaginibus ornatis. Item
in sancto secundo concilio sanctus Damasus elegantissimus
papa propriam suam fecit ecclesiam, cujus
sanctus Gregorius papa meminit in Dialogis, quae ex
nomine conditoris Damasi vocatur: similiter a tunc
usque hactenus historiis sacris et imaginibus pictam
habemus. Iterum et de sancto tertio concilio, sanctus
Coelestinus papa proprium suum coemeterium picturis
decoravit. Magis autem successor ejus beatus
Sixtus papa fecit basilicam sanctae Dei genitricis Mariae
 cognomento Majorem, quae et ad Praesepe dicitur.
Simili modo et ipse tam in metallis aureis quamque
in diversis historiis, sacris decoravit imaginibus.
Sed et per rogatum ejus, Valentinianus Augustus
fecit imaginem auream cum duodecim portis et Salvatore,
gemmis pretiosis ornatam, quam voto gratiae
super confessionem beati Petri apostoli posuit, et a
tunc usque hactenus apud nos ab omnibus fidelibus
venerantur. Itemque de sancto quarto concilio, egregius
atque mirificus praedicator sanctus Leo papa et
ipse fecit ecclesias, quas in musivo et diversis historiis
seu imaginibus pingens decoravit. Magis autem
in basilica beati Pauli apostoli, arcum ibidem majorem
faciens, et in musivo depingens Salvatorem
Dominum nostrum Jesum Christum, seu viginti quatuor
seniores, nomine suo versibus decoravit: et a
tunc usque hactenus fideliter a nobis venerantur. Et
de sancto quinto concilio sanctissimus Vigilius papa
in Lateranensi patriarchio basilicam faciens, pulcherrime
eam decoravit picturis, tam in historiis, quamque
 in sacris imaginibus: multo amplius vero ejus
sanctissimi successores dominus Pelagius atque dominus
Joannes mirae magnitudinis ecclesiam apostolorum
a solo aedificantes historias diversas tam in
musivo quam in variis coloribus cum sacris pingentes
imaginibus, et a tunc usque hactenus a nobis
venerantur. Sed et sanctus Gregorius papa in monasterio
suo pulchrum fecit oratorium, et ipsum diversis
historiis pingi fecit, atque sacras ibidem erexit
imagines: ubi et cum beato Eleutherio pro aegritudine
stomachi sui ingressus, in oratione pariter exauditi
sunt (Lib. III Dial., c. 33). Et ille vir sanctus
Eleutherius, quem dicunt et mortuum suscitasse,
ante ipsas sacras imagines se prosternens, divinam
exorare clementiam cum sancto Gregorio non dubitavit:
sed fidem ferentes perfectam, pariter exauditi
sunt, et usque hactenus apud nos venerantur. Sed et
ecclesia Arianorum, cujus ipse sanctus Gregorius in
 Dialogis suis meminit (Lib. III, c. 30), placuit eidem
sancto Gregorio ut in fide catholica, introductis illic
beati Sebastiani et sanctae Agathae martyrum reliquiis,
dedicari debuisset, quod et factum est. Et post
miraculum quod in eadem ecclesia factum est, diversis
historiis ipse beatus Gregorius pingi fecit eam;
tam in musivo quam in coloribus, et venerandas
imagines ibidem erexit, et a tunc usque hactenus
venerantur. Si enim voluerimus enarrare per ordinem,
nostri praedecessores pontifices quantas ecclesias
fecerunt usque nunc, mirifice in eis sacras imagines
erigentes, atque diversas historias pingentes, nec
non et venerantes, apostolice audemus dicere, deficiet
nos tempus enumerandi, atque eorum aedificia
cum sacris imaginibus et historiis explanandi. In
sexto vero sancto concilio non solum contemnere
non sunt ausi, sed etiam easdem sacras imagines
venerantes statuerunt (Canone 82), agnum Christum
Deum nostrum secundum humanam figuram, et in
imaginibus a nunc pro veteri agno retitulari. Quapropter
 sanctus Ambrosius Mediolanensis episcopus
in libro tertio de Fide (Cap. 7), inter caetera pro hujusmodi
docuit: Servemus ergo praecepta majorum,
nec haereditaria signacula ausi rudi temeritate
violemus. Librum signatum illum propheticum non
seniores, non potestates, non angeli, non archangeli
aperire ausi sunt (Apoc. V), soli Christo explanandi
ejus praerogativa servata est. Librum sacerdotalem
quis nostrum resignare audeat, signatum a
confessoribus, et multorum jam martyrio consecratum?
Quem qui resignare coacti sunt, postea tamen
damnata fraude signarunt. Qui violari non ausi sunt,
confessores et martyres exstiterunt. Quomodo fidem
eorum possumus denegare quorum victoriam praedicamus?
Nemo metuat, nemo formidet, etc. Si
vero haeretici sanctam catholicam et apostolicam
Ecclesiam non oppugnassent, sancta sex synodalia
concilia necesse fieri non fuisset. Similiter si a
Leone et Constantino haereticis imperatoribus ipsa
sancta catholica et apostolica Ecclesia pro sacris
 imaginibus non fuisset oppugnata, praedecessores
mei sanctissimi pontifices concilia nequaquam fecissent,
neque nos postmodum fieri annueremus, nisi
pro tot millibus animarum, quae in haeresi manentes
et quotidie in eam deficientes in laqueo periclitabantur
diaboli. Sicut enim in sancta quarta synodo definitum
est, pro vera fide dicentibus ita: Quam
nos a nostris majoribus traditam debemus cum omni
competenti devotione defendere, et dignitatem propriae
venerationis beato apostolo Petro intemeratam
et in nostris temporibus conservare; quatenus beatissimus
Romanae civitatis episcopus, cui principatum
sacerdotii super omnes antiquitas contulit, locum
habeat ac facultatem de fide et sacerdotibus judicare.
Et ideo praedecessor noster sanctissimus
Gregorius junior papa, scribens ad Leonem et Constantinum
haereticos imperatores: Pro sacris imaginibus,
inquit, omnia et ipsa nostra tradimus, si
contigerit, corpora. Nam nunquam novitatem recipimus,
 aut a religione paterna ulla declinamus ratione.
Divina enim vox interminatur, quae per omnia debet
praecaveri: Si totum mundum quis lucretur, et
animae suae faciat detrimentum, lucratus est nihil.
(Matth. XVI.)
Item et in alia sua epistola pro ipsis sacris imaginibus
rationabiliter eos increpans, inter caetera dixit
(Gelasius papa in epist. 10, ad Anastasium imperatorem):
Legitur namque dixisse quidam doctissimus
ac venerabilis Pater quia duo sunt quibus principaliter
hic regitur mundus, auctoritas videlicet sacrata
pontificum et regalis potestas. In quibus tanto gravius
pondus est sacerdotum, quanto etiam pro ipsis
regibus hominum in divino reddituri sunt examine
rationem. Et idcirco nequaquam nos quispiam terminos
patrum nostrorum transgredi facere valebit,
neque novitates vocum imponere: sed in ea orthodoxa
fide quam suscepimus manentes, et olitanam
 traditionem amplectentes, praedecessorum nostrorum
sanctissimorum pontificum procul dubio veneramur
et tenemus pro sacris imaginibus concilia, nullum
quemlibet jam exinde contrarium sermonem suscipientes,
neque rationem reddentes. Nam sanctus
Gregorius mellifluus doctor in homilia super Ezechielem
prophetam (Homil. 16, post medium), dum
de intellectu sacri eloquii per temporum incrementa
pollente tractaret, adjunxit: Pertransibunt plurimi,
et multiplex erit scientia (Daniel. XII). Sancti Patres,
quos per sacram Scripturam cognoscimus, ante legem
quidem in unius Dei cognitione salvati sunt, perfectam
vitae simplicis obedientiam habentes, et saepe
videndo angelos, jam aliquid de contemplatione tangentes.
Data autem lege, sancti Patres etiam in decem
sunt mandatis eruditi, ut per cognitionem unius
Dei, etiam in legis se operibus exercerent. Superveniente
autem gratia per Testamentum Novum, omnis
fidelis populus unum Deum Trinitatem esse cognovit,
et virtutem Decalogi in ejus agnitione complevit.
 Unde sciendum nobis est quia et per incrementa
temporum crevit scientia spiritalium Patrum.
Plus namque Moyses quam Abraham, plus prophetae
quam Moyses, plus apostoli quam prophetae in omnipotentis
Dei scientia eruditi sunt. Fallor, si haec
ipsa Scripturae testimoniis non affirmo. Pertransibunt,
inquit, plurimi, et multiplex erit scientia (Ibid.).
Sed haec eadem quae de Abraham, Moyse, prophetis
et apostolis diximus, ex ejusdem Scripturae verbis, si
possimus, ostendamus. Quis enim nesciat quia Abraham
cum Deo locutus est? et tamen ad Moysen
Dominus dicit: Ego sum Deus Abraham, et Deus
Isaac, et Deus Jacob: et nomen meum Adonai non
indicavi eis (Exod. III et VI). Ecce plus Moysi quam
Abrahae innotuerat, qui illud de se Moysi indicat
quod se Abrahae non indicasse narrabat. Sed videamus
si prophetae plus quam Moyses divinam scientiam
apprehendere potuerunt. Ecce Psalmista dicit:
Quomodo dilexi legem tuam, Domine? tota die meditatio
 mea est (Psal. CXVIII); atque subjungit: Super
omnes docentes me intellexi, quia testimonia tua meditatio
mea est (Ibid.). Et iterum: Super seniores
intellexi (Ibid.). Qui ergo legem meditari se memorat,
et super omnes docentes se ac super seniores
intellexisse testatur, quia divinam scientiam plus
quam Moyses acceperat, manifestat. Quomodo autem
ostensuri sumus quia plus sancti apostoli edocti sunt
quam prophetae? Certe Veritas dicit: Multi reges et
prophetae voluerunt videre quae videtis, et non viderunt
(Luc. X). Plus ergo quam prophetae de divina scientia
noverunt, quia quod illi in solo spiritu audierant,
ipsi etiam corporaliter videbant. Impleta itaque est
ea, quam diximus, Danielis sententia: Quia pertransibunt
plurimi, et multiplex erit scientia (Daniel. XII).
Quanto enim mundus ad extremitatem ducitur, tanto
nobis aeternae scientiae aditus largius aperitur, etc.
Item sancti Gregorii super Job (Lib. IV, c. 10), inter
caetera: Sancti quippe doctores, qui ad virtutem
et alios instruunt, hostes devorant, dum eos intra
 corpus suum per vim conversionis immutant:
quos lapidibus fundae subjiciunt, quia dum fortes
quosque in sancta Ecclesia viros instituunt, per eos
adversariorum superbientium pectora dura confringunt.
Quid namque per fundam, nisi sancta Ecclesia
figuratur? Funda namque dum in gyrum mittitur,
sicut de illa lapides exeunt quibus adversariorum
pectora feriantur, ita sancta Ecclesia dum volubilitate
temporum per tribulationum circumitum ducitur,
fortes ex illa viri prodeunt, quibus quasi lapideis
ictibus iniquorum corda tundantur.