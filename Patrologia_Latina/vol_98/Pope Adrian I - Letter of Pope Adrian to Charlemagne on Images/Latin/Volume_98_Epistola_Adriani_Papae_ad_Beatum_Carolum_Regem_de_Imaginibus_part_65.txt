IN ACTIONE SEPTIMA. 
CAP. XX.---Reprehensio. Quanta ratione mysterium
Dominicae crucis ab imaginibus distet, quas
quidem illi eidem aequiparare contendunt.
Responsio. Sancti Ambrosii Mediolanensis episcopi
ex libro de Incarnatione (Cap. 7), inter caetera:
 Nunquid cum et divinitatem ejus adoramus et
carnem, Christum dividimus? Nunquid cum in eo
imaginem Dei crucemque veneramur, dividimus eum?
Apostolus certe qui de eo dixit: Quoniam etsi crucifixus
est ex infirmitate, vivit tamen ex virtute Dei
(I Cor. XIII), ipse dixit: Quia non divisus est Christus,
etc. (I Cor. I).
Item ejusdem sancti Ambrosii ex libro I (Cap. 4)
de Fide, inter caetera: Imaginem Apostolus dicit,
et Arius dicit esse dissimilem? Cur imago, si similitudinem
non habet? In picturis nolunt homines esse
dissimiles, et Arius dissimilem Patrem contendit in
Filio. Et post pauca: Prophetae dicunt: Splendor
est enim lucis aeternae, et speculum sine macula Dei
majestatis, et imago bonitatis illius, etc. (Sap. 7.)
Item ex epistola sancti Gregorii papae Leontio exconsuli
missa (Lib. VII, epistola 34), inter caetera:
Oleum quippe sanctae crucis et aloes lignum suscepimus:
unum, quod tactu benedicat; aliud, quod per
incensum bene redoleat. Decebat igitur ut bonus vir
 ea transmitteret quae iram nobis Domini placare
potuissent. Et post pauca: Praeterea benedictionem
vobis sancti Petri apostolorum principis, clavim
sacratissimi sepulcri ejus, in qua benedictio de catenis
illius est inserta, transmisimus; ut quod ejus
collum ligavit ad martyrium, hoc vestrum ab omnibus
peccatis solvat.