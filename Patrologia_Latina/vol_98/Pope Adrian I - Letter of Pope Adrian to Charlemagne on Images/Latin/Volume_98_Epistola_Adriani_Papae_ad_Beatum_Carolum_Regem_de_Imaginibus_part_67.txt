IN ACTIONE QUARTA.  
CAP. XXII.---Reprehensio. De eo quod non bene intelligant
hoc, quod dictum est: Dominum Deum tuum
adorabis, et illi soli servies: ut adorationem quasi
absolute diceret, et servitium ipsi soli dixisset.
Responsio. Sancti Ambrosii Mediolanensis episcopi
ex libro de Fide quinto, inter caetera: Cum legimus:
Dominum Deum tuum adorabis, et illi soli servies
(Matth. XVI): utrum Christum non adorandum, et
Christo non existiment serviendum? Quod si illa,
quae adoravit eum, Chananaea impetrare meruit quod
poposcit, et Paulus apostolus, qui servum se Christi
prima scriptorum suorum praefatione profitetur
(Rom. I; Gal. I), apostolus esse meruit, non ab hominibus,
neque per hominem, sed per Jesum Christum,
dicant quid arbitrentur sequendum: utrum cum Ario
malint sibi societatem esse perfidiae, ut solum et
verum Deum Christum negando ostendant, quia nec
adorandum eum, nec serviendum ei judicent; an vero
 consortium malint habere cum Paulo, qui serviendo
atque adorando etiam Christum, utique solum verum
Deum voce affectuque non diffitebatur, quem pio
servitio fatebatur? Quod si quis dicat, Quoniam Deum
Patrem adoret et Filius, quia scriptum est: Vos adoratis
quod nescitis, nos adoramus quod scimus
(Joan. IV), consideret quando, et apud quem, et
cujus suscepto loquatur affectu, etc.