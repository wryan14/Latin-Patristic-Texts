IN EADEM ACTIONE. 
CAP. XXIII.---Reprehensio. Quod cum Deus illocalis
sit, illi minus docte dixerint: Veneramur et
adoramus sicut locum Dei.
Responsio. Beati Augustini in explanatione psalmi
LXXXVI (post principium) inter caetera: Fundamentum,
inquit Apostolus, nemo potest ponere, praeter id quod
positum est, quod est Christus Jesus (I Cor. III). Quomodo
ergo fundamenta prophetae et apostoli? et quomodo
 fundamentum Christus Jesus, quo ulterius
nihil est? Quomodo putamus, nisi quemadmodum
aperte dicitur Sanctus sanctorum (Daniel. IX), sic
figurate fundamentum fundamentorum? Si ergo
sacramenta cogites, Christus Sanctus sanctorum; si
gregem subditum cogites, Christus pastor pastorum;
si fabricam cogites, Christus fundamentum fundamentorum.
Et post pauca: Divinitas autem, quae
ubique praesto est, undique ad eam duci potest
similitudo, et totum potest esse in similitudinibus,
quia nihil horum est in proprietatibus, etc.
Item ejusdem sancti Augustini ex libro secundo de
Trinitate (Cap. 17), inter caetera: Quid enim sibi
vult quod ait Dominus: Ecce locus est penes me, et
stabis super petram (Exod. XXXIII)? Quis locus terrenus
est penes Dominum, nisi hoc est penes eum
quod eum spiritaliter attingit? Nam quis locus
non est penes Dominum: Qui attingit a fine usque
ad finem fortiter, et disponit omnia suaviter? etc.
(Sap. VIII.)
 Item sancti Joannis Chrysostomi de sermone sancti
Pauli apostoli, ubi ait: Non quod volo, hoc ago
(Rom. VII), et quoniam Jacob figura factus est Christi,
inter caetera: Venit in medio fluminum, et ut
vidit somnium, dixit: Non est nihil aliud, nisi domus
Dei (Gen. XXVIII). Etenim non vidisti aedificium, sed
scalam. Sed quoniam sciebat quia scala figura est Ecclesiae,
dicebat: Haec domus Dei, haec Ecclesia est.
Et unde haec domus Dei Ecclesia est, dicit Paulus
Timotheo haec scribens: Spero venire ad te cito. Si
autem tardavero, ut scias quomodo te oporteat in
domo Dei conversari, quae est Ecclesia Dei vivi, etc.
(I Tim. III.)