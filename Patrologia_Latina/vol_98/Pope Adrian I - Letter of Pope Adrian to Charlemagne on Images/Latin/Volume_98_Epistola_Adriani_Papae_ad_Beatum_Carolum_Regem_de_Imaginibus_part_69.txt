IN EADEM ACTIONE. 
CAP. XXV.---Reprehensio. Quod enim habeo  quod dicitur Salomon in templo fecisse boves et
leones, imaginum adoratio firmari possit, ut illi dicunt,
qui in earum adorationem anhelant. Sive illud
 quod in Ezechiele scriptum est: Facies et cherubim
usque ad cameram (Ezech. XLI).
Responsio. Jam saepius haec invenientes capitula
exaravimus, qualiter ea praedecessores nostri sanctissimi
pontifices in eorum sacris referentes conciliis
pro venerandis imaginibus constituere; et nimirum
constat eorum apostolicam censuram apud nos
observandam ac venerandam existere. Item ex libro
sancti Augustini de psalmo LXXXIV, inter caetera: In
Veteri Testamento figurabatur Novum Testamentum,
nonnulla figuraverat haec expressio veritatis. In illa
autem figura secundum quamdam praenuntiationem
futurorum data est illi populo terraque 
dicta promissionis, etc. Item ex libro sancti Augustini
de Quaestionibus in Evangelium secundum
Lucam (Lib. II, quaest. 41), inter caetera: Quid est
quod dicit Dominus: Qui fuerit in tecto, et vasa ejus
in domo, non descendat tollere illa (Luc. XVII). In tecto
est qui excidens  carnalia, tanquam in
aura libera spiritaliter vivit. Et post pauca: Hujus
 ergo spiritalis viri jam vasa ista vacant in domo,
quia mente corpori supereminens, per aciem intelligentiae
tanquam in tecto positus, perspicuitate
sapientiae veluti coelo apertissimo fruitur, etc.
CAP. XXVI.---Reprehensio. Ultimum capitulum
est, ut sciat domnus apostolicus et Pater noster, et
cuncta simul Romanorum Ecclesia, ut secundum
quod continetur in epistola beatissimi Gregorii (Lib.
VII, epistola 9), quam ad Serenum Massiliensem
episcopum direxit: Permittimus imagines sanctorum,
quicunque eas formare voluerint, tam in ecclesia,
quamque extra ecclesiam propter amorem Dei
et sanctorum ejus. Adorare vero eas nequaquam cogimus,
qui noluerint. Frangere vel destruere eas,
etiamsi quis voluerit, non permittimus. Et quia sensum
sanctissimi Gregorii sequi in hac epistola universalem
catholicam Ecclesiam Deo placitam indubitanter
libere profitemur.
 Responsio. Hoc sacrum et venerandum capitulum
multum distat a totis supradictis capitulis. Et id
circo eum agnovimus vestrae a Deo servatae orthodoxaeque
regalis excellentiae esse proprium, in eo
ubi rectae fidei plena penitus confessa est sensum
sanctissimum Gregorii sequi. Meminit enim vestra
praerectissima regalis praeexcelsa scientia, qualiter
in ipsa sancti Gregorii papae epistola Sereno episcopo
Massiliensi directa (Loc. cit.), fertur inter
caetera contineri, ubi eumdem episcopum increpans
inquit: Aliud enim est picturam adorare, aliud per
picturae historiam, quid est adorandum, addiscere.
Nam quod legentibus scriptura, hoc idiotis praestat
pictura cernentibus: quia in ipsa etiam ignorantes
vident quod sequi debeant, in ipsa legunt qui litteras
nesciunt. Unde praecipue gentibus pro lectione
pictura est; quod magnopere a te, qui inter gentes
habitas, attendi debuerat. Et post pauca: Et
quia in locis venerabilibus sanctorum depingi historias
non sine ratione vetustas admisit. Et intervallo:
 Quia picturas imaginum, quae ad aedificationem
imperiti populi fuerant factae, ut nescientes litteras
ipsam historiam intendentes, quid actum sit discerent.
Iterum post pauca: Sed hoc sollicite fraternitas
tua admoneat, ut ex visione rei gestae ardorem
compunctionis percipiant, et in adorationem
solius omnipotentis sanctae Trinitatis humiliter prosternantur.
Simili modo et de alia sua epistola Januario
Calaritano episcopo directa (Lib. VII, ind. 2,
epist. 2) pro sacrarum imaginum veneratione, breviter
superius exaravimus. Sed et de epistola Secundino
servo Dei incluso Gallias directa (Epist. V), similiter
intimavimus, ubi in ea ita fertur: Imagines
enim, quas nobis tibi dirigendas per Dulcitium diaconum
tuum rogasti, misimus. Valde nobis tua postulatio
placuit, quia illum in corde tota intentione
quaeris, cujus imaginem prae oculis habere desideras:
ut visio corporalis quotidiana te semper reddat
exercitatum, ut dum picturam vides, ad illum
 animo ardescas, cujus tu imaginem videre desideras.
Et post pauca: Scimus quia tu imaginem Salvatoris
nostri ideo non petis, ut quasi Deum colas, sed ob
recordationem Filii Dei in ejus amore recalescas, cujus
te imaginem videre desideras: et nos quidem
non quasi ante Divinitatem ante ipsas prosternimur,
sed illum adoramus quem per imaginem aut natum,
aut passum, aut in throno sedentem recordamur.
Et dum nos ipsa pictura quasi scriptura ad memoriam
Filii Dei reducit, animum nostrum aut de resurrectione
laetificat, aut de passione demulcet.
Ideoque direximus tibi surtarias duas continentes
 imagines Salvatoris,
sanctae Dei genitricis Mariae, beatorumque apostolorum
Petri et Pauli, per supradictum filium
nostrum diaconum, et unam crucem et clavem pro
benedictione, ut ab ipsa a maligno defensus permaneas,
cujus signo te esse munitum credis, etc. Et
quoniam in his vestrum a Deo inspiratum regalem
orthodoxum sensum, memorandum est etiam et docendum
 qualiter sanctus Gregorius papa Sereno episcopo
docuit, de sacris imaginibus, ut ex visione rei
gestae ardorem compunctionis percipiant; hoc est
easdem sacras imagines aspicientes in adoratione
solius omnipotentis sanctae Trinitatis humiliter prosternantur.
Eo ipso tenore Secundino servo Dei incluso
inquit (Lib. VII, ep. 53): Ideo enim petis ut
non quasi Deum colas, sed ob recordationem Filii
Dei in ejus amore calescas, cujus imaginem te videre
desideras: et nos quidem non quasi ante Divinitatem
ante ipsas prosternimur, sed illum adoramus
quem per imaginem aut natum, aut passum, aut
in throno sedentem recordamur. Sicut vero innuit
Sereno episcopo, aspicientem sacras imagines in adorationem
humiliter se prosterni solius omnipotentis
sanctae Trinitatis, sic et Secundino incluso servo Dei
docuit, non quasi Deum colere, sed ante easdem sacras
imagines se prosternens, non quasi ante Divinitatem,
 ante ipsas prosterni; sed prosternente illum
adorare quem per imaginem aut natum, aut passum,
aut in throno sedentem recordamur. Ita vero
et nos eumdem ipsum irreprehensibilem et orthodoxum
sensum sancti Gregorii papae sequentes et
amplectentes dudum, Irene et Constantino imperatoribus
pro sacris imaginibus praedicandis erectione,
emisimus dicentes: Quia in universo mundo, ubi
Christianitas est, ipsae sacrae imagines permanentes,
ab omnibus fidelibus honorantur, ut per visibilem
vultum ad invisibilem Divinitatis majestatem mens
nostra rapiatur spirituali affectu pro contemplatione
figuratae imaginis secundum carnem, quam Filius Dei
pro nostra salute suscipere dignatus est; eumdem
Redemptorem nostrum, qui in coelis est, adoramus,
et in spiritu glorificantes collaudamus: quoniam,
juxta ut scriptum est, Deus spiritus est (Rom. IV);
et ob hoc spiritaliter divinitatem ejus adoramus.
Nam absit a nobis ut ipsas imagines, sicut quidam
garriunt, deificemus: sed affectum et dilectionem
 nostram, quam in Dei amorem et sanctorum ejus
habemus, omnimodo proferimus: et sic divinae Scripturae
libros, ipsas imagines ob memoriam venerationis
habemus, nostrae fidei puritatem observantes, et
reliqua. Quidquid namque de sanctis Patrum opusculis
aliquantula ibidem exaravimus testimonia, in
eodem sensu atque tenore, ut praesentem diximus,
cum praedecessore nostro sancto Gregorio papa,
eumdem sensum fidei tenentes, emisimus praedicantes.
Illi vero, ut nobis missi nostri, videlicet Petrus
archipresbyter sanctae nostrae Romanae Ecclesiae,
Petrus religiosus presbyter et abbas venerabilis
monasterii sancti Sabae, viva voce dixerunt, statim
nostras apostolicas amplectentes syllabas, concilium
fieri jusserunt. Sed ab haereticis seditione facta in
Sicilia insula missi nostri sine responso reversi sunt:
et demum post eos mittentes iterum Constantinopolim
eos ascendi fecere. Et sic synodum istam secundum
nostram ordinationem fecerunt, et in pristino
statu sacras et venerandas imagines erexerunt. Et
 sicut de imaginibus, sancti Gregorii  sensum et
nostrum continebatur: ita et ipsi in eadem synodo
definitionem confessi sunt, his osculum et honorabilem
salutationem reddidere; nequaquam secundum
fidem nostram, veram culturam, quae decet
soli divinae naturae. Insuper et pseudosyllogum illud
quod ab haereticis factum est sub Constantino haeretico
imperatore anathematizantes, cum eorum sequacibus
atque complicibus damnaverunt; ad fidem
orthodoxam sanctae catholicae et apostolicae reversi
Ecclesiae, per libellos eorum fecerunt rectae fidei
confessionem. Et ideo ipsam suscepimus synodum:
nam si eam minime recepissemus, et ad suum pristinum
vomitum erroris fuissent reversi, quis pro tot
millium animarum Christianorum interitu habuit
reddere rationem ante terribile tremendum divini
judicis examen, nisi nos solummodo? Si enim super
unum peccatorem poenitentiam agentem gaudium
 factum est in coelis (Luc. XV), quanto magis de tot
millibus Christianorum qui sunt ab errore reversi,
quis non gaudeat, et cum Psalmista canat: Accedite
ad eum et illuminamini, et vultus vestri non erubescent?
et reliqua (Psal. XXXIII). Nos vero adhuc pro
eadem synodo nullum responsum hactenus eidem
imperatori reddidimus, metuentes ne ad eorum reverterentur
errorem. Dudum quippe quando eos pro
sacris imaginibus erectione adhortati sumus, simili
modo et de dioecesi tam archiepiscoporum quam
et episcoporum sanctae catholicae et apostolicae Romanae
Ecclesiae commonentes quaesivimus restituere
eidem sanctae catholicae et apostolicae Romanae Ecclesiae
quae tunc cum patrimoniis nostris abstulerunt,
quando sacras imagines deposuerunt, et nec
responsum quodlibet exinde dederunt: et in hoc
ostenditur quia ex uno capitulo ab errore reversis,
ex aliis duobus in eodem permaneant errore. Si
enim ubique Christianorum Ecclesiae canonicae  intactas suas possident dioeceses,
 quanto amplius sancta catholica et apostolica Romana
Ecclesia, quae est caput omnium Dei Ecclesiarum,
sua dioecesi, videlicet archiepiscoporum et episcoporum,
imo et patrimonia pro luminarium concinnatione
atque alimoniis pauperum irrefragabili
jure et tenere et possidere modis omnibus debet?
Unde si vestra annuerit a Deo protecta regalis excellentia,
eodem adhortamur impetu pro sacris imaginibus,
in pristino statu erectione gratiam agentes.
Sed de dioecesi sanctae nostrae Romanae Ecclesiae
tam archiepiscoporum quam episcoporum seu de
patrimoniis iterum increpantes commonemus, ut si
noluerit ea sanctae nostrae Romanae Ecclesiae restituere,
haereticum eum pro hujusmodi erroris perseverantia
esse decernemus. Plus enim cupimus salutem
animarum et rectae fidei stabilitatem conservare,
quam hujusmodi habitum mundi possidere. De vero
vestra praerectissima a Deo protecta excellentia orthodoxae
fidei stabilitate roborata freti existimus,
 quia radix ejus firmissima a pravis et infidelibus
hominum unquam concutitur vel movetur; sed in
ea, quae coepit rectae fidei traditionis doctrina spiritualis
matris suae sanctae catholicae et apostolicae
Romanae Ecclesiae tenere et amplecti, incunctanter
usque in saeculum saeculi sine reprehensione manere
credimus: et ideo confidimus de Dei nostri potentia,
quia quantum erga beatorum principum apostolorum
Petri ac Pauli Ecclesiam fidem geritis et amorem,
semper pro ejus profectu et exaltatione regali nisi,
undique certantes habueritis; tanto brachii sui
propitius in regalibus triumphis ab adversis et iniquis
hominibus vos defendere et circumtegere dignetur,
ut una cum spirituali filia nostra domina regina
vestraque praecelsa nobilissima prole longiori aevo
in hoc regnantes mundo, in futuro sine fine vitam
cum regno in arce poli habere mereamini. Incolumem
excellentiam vestram gratia superna custodiat.