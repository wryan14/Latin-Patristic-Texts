IN EADEM ACTIONE. 
CAP. XVII.---Reprehensio. De eo quod omnibus
haereticis Samaritanos deteriores, et Samaritanis
eos deteriores dicunt qui imagines destruunt, cum
parentes eorum secundum eorum opinionem omnibus
haereticis deteriores fuerint, qui utrique imagines
destruxerunt.
Responsio. Et in his mellifluus doctor beatus Gregorius
Theologus in sermone de Natali Domini,
inter caetera, inquit: Offenderis carne; hoc et
Judaei. Si et Samaritanum vocabis, et ut reliqua
 sileam, non credis deitati; hoc neque daemones.
O et Judaeis infidelior tu, et daemonibus deterior,
etc.
Item ex edicto Justiniani imperatoris inter caetera:
Sed neque Theodorus Mopsuestenus, qui et
Judaeos et Hellinas  superavit in sua impietate, etc.
Item sancti Gregorii papae in explanatione beati
Job, de libro XIV, inter caetera: Sicut qui mel multum
comedit, non est ei bonum: sic qui scrutator est
majestatis, opprimitur a gloria (Prov. XXV), et infra:
Gloria invisibilis conditoris, quae moderate
inquisita nos erigit, ultra vires perscrutata premit.
Unde et haeretici, quanto de sublimi intelligentia
amplius repleri ambiunt, tanto amplius inanescunt.
Immoderatis namque auribus cognitionis supernae
scientiam quo plus appetunt, plus amittunt. At contra
ii qui in sancta Ecclesia veraciter sunt humiles
et veraciter docti, norunt de secretis coelestibus et
quaedam considerata intelligere, et quaedam non
 intellecta venerari: ut et quae intelligunt veneranter
teneant, et quae necdum intelligunt humiliter exspectent.
Quam praesumptionis audaciam bene praedicator
egregius refrenat, dicens: Non plus sapere
quam oportet sapere, sed sapere ad sobrietatem.
(Rom. XII.)
Et ideo praedecessores eorum plus quam oportet
sapere se extollentes, et novitate imponere molientes,
haeretici deteriores effecti, ad nihilum redacti
sunt.