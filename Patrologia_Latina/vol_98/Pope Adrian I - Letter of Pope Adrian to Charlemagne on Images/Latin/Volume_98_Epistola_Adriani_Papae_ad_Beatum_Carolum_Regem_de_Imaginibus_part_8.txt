IN EADEM ACTIONE. 
CAP. XVIII.---Reprehensio. Quod nulla Evangelii
lectio tradat Jesum ad Abagarum imaginem misisse,
ut illi dicunt.
Responsio. Praedecessor noster sancte recordationis
dominus Stephanus quondam sanctissimus
papa, in supradicto concilio praesidens, inter plurima
veridica testimonia per semetipsum asserens,
 docuit ita: Sed nec illud est praetereundum quod
relatione fidelium de partibus Orientis advenientium
saepe cognovimus. In quibus licet Evangelium silet,
tamen nequaquam in omnibus incredibile fidei meritum,
et hoc affirmante de ipso evangelista: Multa
quidem et alia signa fecit Jesus, quae non sunt scripta
in libro hoc (Joan. XX). Denique fertur ab asserentibus
(Euseb. lib. I, c. 13) quod Redemptor humani
generis, appropinquante die passionis, cuidam regi
Edessenae civitatis, desideranti corporaliter illum
cernere, et ut persecutiones Judaeorum fugeret ad
illum convocare, ut auditas miraculorum opiniones,
et sanitatum curationes illi et populo suo impertiret,
respondisset: Quod si faciem meam corporaliter
cernere cupis, en tibi vultus mei speciem transformatam
in linteo dirigo, per quam et desiderii tui
fervorem refrigeres, et quod de me audisti, impossibile
nequaquam fieri existimes. Postquam tamen
complevero ea quae de me scripta sunt, dirigam tibi
 unum de discipulis meis, qui tibi et populo tuo
sanitates impertiat, et ad sublimitatem fidei vos perducat,
etc.
Item ex synodica trium patriarcharum, videlicet
Cosmae Alexandriae, Theodori Antiochiae, et Theodori
Hierosolymae, quae in praedicto concilio relecta, ab
omnibus fideliter honorata venerabiliter suscepta
est: ubi post multa sanctorum Patrum testimonia,
Theodorus patriarcha Hierosolymorum inquit: Restat
mihi tempus enarrandi de Abagaro Edesseno,
et alia aut similia sanctorum Patrum, quae et vos
melius cognoscitis. Persevera, sanctissime Pater,
persevera in eadem bona fide, corroboratus super
petram fidei, sicut deiloqua vox affata est apostolum
Petrum: Tu es Petrus, et super hanc petram aedificabo
Ecclesiam meam; et portae inferi non praevalebunt
adversus eam (Matth. XVI). Vere non praevalebunt
ei in saeculum saeculi. Cognitum facimus tibi sanctissimo
domino ego humilis Theodorus patriarcha
 Hierosolymorum, et hi qui nobiscum sunt, Cosmas
patriarcha Alexandriae, et Theodorus patriarcha Antiochiae:
idipsum intelligimus et credimus, sicut et
vestrae sanctitati patet, etc.