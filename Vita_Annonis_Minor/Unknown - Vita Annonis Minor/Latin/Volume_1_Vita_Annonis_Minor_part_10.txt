 (Qualiter in cunctis episcopii sui monasteriis apostolicam normam reformavit.)
X. His ita de moribus Annonis aut vita digestis superest enarrare, qualiter per eum profecerint divini cultus obsequia. Siquidem per omnes suae dioecesis congregationes disciplinae regularis tramitem cernens abolitum, aliis pro necessitate, aliis pro cupiditate licenter evagantibus, universorum stipendia supputatis annuis reditibus large disposuit, nonnulla ex suis adaugens, ut occasione libertatis erepta necessitatem iugi claustralis cunctis induceret. In his exequendis obsecrabat ut pater, increpabat ut magister, interdum stimulis exorbitantibus ac recalcitrantibus addens et eatenus neglectam disciplinae caelestis scholam mundo reformans. Ut autem magnam illius in Deum dilectionem magna opera declararent, non modo veterum reparator, sed et novorum fundator dextera Dei sibi cooperante effectus est.
