 (Quibus ex causis montem Sigeberg obtinuit et de prodigiis, quae structurae ipsius initia praecesserunt.)
XIIII. Eidem vero, qui designabatur, monti per idem tempus Heinricus palatii comes ex hoc praesidio fretus incubabat, qui viri Dei innocentiam gratis habens exosam, caedibus, rapinis et incendiis per omne feriebatur episcopium. Quare anathema addictus ab episcopo Coloniam venit, ad praesulis vestigia ruit supplex ac paenitens acceptoque veniae vel communionis loco, ut propensius sibi pontificem placaret, etiam de montis praenominati ditione conmigravit. Iamque praesul accepta patrandi copia desiderii portentis etiam, quae de monte ferebantur, perficiendum incitabatur. Duobus namque peregrinis ex Graecia sub hisdem diebus apud Veronam, quae et Bunna, consistentibus apparuit in visu magnae claritatis scala a vertice montis ipsius in caelum usque subrecta, per quam miri candoris agniculi laetis gestibus ascendentes vias sidereas supergrediebantur. Sed et incolis villae, quae dicitur Stieldorp, dum die Dominico ad ecclesiam concurrerent, signum crucis caelo contiguum quasi dependens monti eidem imminere prospectabant et pulchra colorum varietate distinctum mirabantur. Unde non erat ambiguum prosperi quippiam incrementi talibus ostentis de loco illo praesignari.
