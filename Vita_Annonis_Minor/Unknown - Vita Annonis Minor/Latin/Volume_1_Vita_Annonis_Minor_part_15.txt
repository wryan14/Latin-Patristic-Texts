 (De templi dedicatione et de caelitus radiante igne in altaris consecratione itemque in missarum actione.)
XV. Sancto igitur praesule montis ipsius exstructioni manus admovente tam pii laboris molem studium alleviabat manuique Dei cooperante consummatio templi accelerata est. Quod anno Verbi incarnati millesimo sexagesimo sexto, decimo Kalendas Octobris, titulo archangeli Michaelis assignans in honorem totius militiae caelestis sub patrocinio gloriosi ducis Mauricii sociorumque eius dedicavit. Ubi, cum Dominicae crucis sanctorum reliquias imponerent, lux ignei caelitus emissa splendoris pariter introire visa est. Inter caetera et beati Martini dedicans oratorium per acta consecratione ad altaris stetit ministerium. Dumque solita sibi spiritus contritione factus ipse holocaustum caeleste conceret sacramentum, inter oculos eius ac manus subito globus igneus tremenda volvebatur visione, qui paulatim se colligens totus calici illapsus est. Expavit sacerdos et, ut ipse retulit, pene mentis inpos effectus, quid ageret haesitabat. Temerarium quippe iudicabat ultra calicem benedicere, quem tanta maiestatis praesentia repleverat at e diverso culpam formidabat, si consecrationis universalem ritum non perficeret. Tandem occurrit animo spiritu Dei suggerente, quod solita erat officia peragere, caeterum divinae dignationis fuisse, quod visum est, quae id etiam cotidie invisibiliter operaretur.
