 (Qualiter a beato Petro de ecclesia dotanda fuerit edoctus.)
XXII. Alio rursum tempore, dum ecclesiolam quandam intra dioecesim suam noviter constructam dedicaturus exisset, dos, unde legitima nominis ecclesiae fieret articulatio, non erat in promptu praediis, quae adquiserat, in alias ecclesias ab eo distributis. Quare cum animo divisum consilioque suspensum faciebat hinc ecclesiastica sanctio, quae ecclesiam sine dotis privilegio vetat consecrari, inde officii, ad quod venerat, ingrata sibi dilatio. Inter haec, cum deliberasset, tunc quidem maturandam esse consecrationem, post autem et pro dote reperienda satagendum, instabat nocturna quies. Et ecce, per visum contemplabatur se propter altare quoddam pontificalibus indutum, consedisse sicque, ut ad aliqua dedicationis celebria iam iamque processurus videretur. Tunc astans ei vir canicie angelicus, claritate vultus simul et auctoritate conspicuus, qui se aiebat esse Petrum apostolum, quaerere coepit, quid eo loci praesul expectaret. Ille tamquam ad notissimam sibi personam manens interritus ad aediculae cuiusdam consecrationem se advenisse referebat. Sciscitante apostolo, an dotem, quae competeret, assignatam haberet propositum legitime exsequi posset, fatebatur praesul ita se animo deliberasse, ut quoniam ad hoc venisset, ecclesiam licet indotatam dedicaret, quod interim dotis procrastinatio nil divino obesset ministerio, quam se confideret vita comite in brevi reperturum et ex more traditurus. Ad haec apostolus: "Hoc," inquit, "ecclesiastica iura non habent, ut sine dotis commendatione sponsa Christi thalamis societur. Unde, ne transgressionis huius exemplo gravius peccetur, ex nostrae tibi potestatis auctoritate concedimus, ut quotiens necessitas exegerit, ex his, quae matris sunt ecclesiae dos filiae praestetur." Experrectus continuo pontifex seriemque visionis crebrius examinans, ne forte deceptionis ministra fuisset, a Deo se praemonitum evidenter agnovit. Mox redeunte die certus ipse, quid ageret, consecrationis officio laetus accingitur ex praediis metropolitanae sedis eam, quam sine damno matris invenit, filiae dotem tradens.
