 De simili presagio ipsius in Sigewinum postea episcopum.

VIII. Simile huic et illud fuit, quod in Gradibus Colonie, quibus ad novi eius operis basilicam ascenditur, una die residens assidente pariter venerabili Bennone, Osnabrugense episcopo, de comminus veniente archidiacono Sigewino dixisse fertur: „Ecce“, inquit, „vere Israhelita, in quo dolus non est“. Quod ori eius non leviter excidisse reputans predictus episcopus exquirebat ab eo proprii sermonis intentionem. Quem vir Dei respiciens, quam super illo viro existimationem gereret, inquisivit ac denuo subiunxit: „Hunc profecto noveris in hac urbe quandoque presulem futurum“. Cum hec tamquam humano sensu dicta haberentur, ipso decedente successit ei in cathedra primus Hildolfus, secundus Sigewinus, et veritas presagii comprovata est.
