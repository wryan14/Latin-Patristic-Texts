 
(Quod ad illius in sanctum Severinum comminationem redit serenitas.) (XII.) Profectus est aliquando ad insigne Bawibergensem oppidum, ut sui iuris domum, in qua puer olim nutritus fuerat, filiam matris ecclesie constitueret beati Severini ColoniÄ™ quondam pontificis, quem speciali semper dilectione excolebat, eam nomini attributurus. Die autem, quo sperabatur ipsa dedicatio, tantis pluvialibus a prima aurora celi facies obducta est, ut nec ipse procedere, nec populus valeret occurrere. Orabat igitur in cordis cubiculo Patrem, ut vel ad modicum quiescente elementorum distemperantia ministerii ritum peragere sineretur; sed neque sic cessante imbrium inundatione velut ex magna tandem commotione vocem concipiens ad sanctum proclamabat Severinum: "Si me tuo", ait, (fol. 31 v) "auxilio celeriter in hoc pellendo impedimento prospectus non fueris, a proposito, quo tuum nomen honorare disponebam, penitus desisto." Talibus in sanctum minis efferebatur, vixque dictorum finem fecerat, cum protinus sedantur venti, nubila disparent et suspensa nimborum exundatione redditur solis claritas purissima. Tum vero cerneres tam insperate serenitatis exortu, quam inusitata sermonis efficacia ductos undique ad nove dedicationis gaudia procurreret et pontificem de prestito celitus adminiculo gratulantem sua exultatione reddere iocundiorem. Quique tanto letius, que sui erant officii, consummavit, quanto liquidius agnovit in hoc se nutui deservire divino, quandoquidem attestantibus elementis idem vellet et Severinus.