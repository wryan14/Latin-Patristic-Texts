 (Quomodo visis cęlestibus secretis egrotavit et in Sigeberg a se petiit humari.)

Aderant hiberni temporis dies, et beatus antistes ad suę plantationis cenobium Saleveld profectus visis inibi filiorum suorum spiritalibus exercitiis pascebatur ingratuque sibi vitę labilis incolatum quodammodo solabatur. Inde completo visitationis officio discedens viam, quę Sigeberg spectabat, curru subvectus carpebat. Cumque una dierum psalmis ac precibus intentus animum solito in superna levasset, instante iam nona hora non in extasi, nec in somnii visione, sed sicut carnis oculis aspicitur, cęlos super se vidit aperiri et, ut olim Daniel sanctus horrore concussus ac tremore membris omnibus dissolutus est, animi quoque robur omne concidit. Emenso tamen itinere per biduum nil incommodi pertulit in monte degens, tercia die valida correptus egritudine ingentem de se fratribus luctum cum desperatione intulerat. Sed, dum postera die paulisper lenita doloris vehementia fili patris assidentes exquirerent, aliquid ab eo audire consolationis, ille vix tenui collecta voce sic ait: "Unde loquendi summam exordia, fratres, vel quos mesticiam vestram consolaturos triste cor meum sermones eluctabitur? Ve misero mundo, ve cunctis humaneque sortis angulis ab his, qui dicuntur episcopi, mei scilicet peccatoris instar preferentibus, quibus nomen non vita sacerdorum est." Et grave trahens a pectore suspirium attonitis et ardentius verbi huius radicem perquirentibus respondit: "Sol in nona iam iamque vergebat horam, et ego cururi meo presidens iter accelerabam. In aerem vero me visum attollente scissis ex improviso cęlis omnia desuper aperta oculisque non modo mentis, sed et corporis mei perspicua extabant; expairque cor meum et dissolutus sum viribus, certusque sum languoris huius immanitatem inde me collegisse. At vero non aliter illum terribilem conspexi visionem, quam sicut in vos corpoream defigo intutitum, nec reor quicquam eorum, que terris imminent malorum per instantis seculi decursus oculorum meorum acies latuisse." Precordiis lassatis altius ingemiscens denuo replicabat: "Ve misero mundo, ve cunctis humaneque sortis angulis ab his, qui dicuntur episcopi." Nec poterat ulla precum intantia induci, ut eorum, que viderant, vel minimum eis communicasset; hoc solum ad omnem inquisitionem eorum dolens inultuit: "Ve, ve misero mundo, ve misero mundo." Verum que talis illa visio portendebat, ea sunt, que annales recitantibus cognita habentur, quoniam sub Heinrico quarto imperatore discordiarum semina in preliorum et seditionum, preadum et incendiorum, cedium ac scismatum lamentabiles fructus germinando succreverunt, unde in regno et ecclesia vastitas et contritio, clericatus despectio. monasteriorum destructio. totius religionis conculcatio et cepit et permansit. Harum calamitatum quoddam in posterum durandi solidamentum exsurrexit illa inter regem et papam Hildebrandum, qui Gregorius septimus est dictus, controversia, que scismate eatenus inaudito, sed succiduis temporibus, pro dolor, nimium usitato confundens ecclesiam, pacis unitatem terris exturbavit, equitatis omnem regulam subvertit. Sed his per excessum memoratis ad propositum redeamus. Dum crescente in dies languore presulis vita penderet, convocat ad se de Colonia cleri capita modis omnibus expostulans ac per terribile Dei nomen contestans, ne umquam his assentirentur, quibus alibi quam in Sigegberg eum tumulari complacuisset, addens hoc: "Si vobis annitentibus desiderata hic michi contigerit sepultura, per misericordiam Creatoris audire de me poteritis, quod in consolationis ac spei subsidium vobis et Colonie apud Deum proficiat." Illi super hoc fide interposita spondentes abierunt, ipse vero sensim recuperatus debilitatem quidem evasit, necdum tamen integrè sospitati restitutus ita ad visionis illius maiestatem conterritus ac velut extasi mentis affectus erat.
