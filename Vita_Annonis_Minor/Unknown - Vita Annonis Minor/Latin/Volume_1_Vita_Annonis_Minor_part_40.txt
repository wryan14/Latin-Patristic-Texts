 (De civibus seditione paulo ante contra eum mota itemque pacis conventione.)

Nempe, ut a scintilla modica flammarum consurgit immensitas, sic levi ex causa demonum instinctu civium contra eum subiti motus anno preterito insurrexerant, qui vespere quodam violenciam duce in scelus conglobati pontificem urbe cedere compulerant non sine suorum plagis et quorumdam mortibus. Neque mirum quippe in populosa luxui dedita civitate rationi furorem prevaluisse, ut accepta occasione pastoris sui etiam vitam persequerentur, quem usque ad id locorum paternum videbantur ovium affectu dilexisse. Sed ea res, ubi provincialibus innotuit, exhorruere cuncti atrocitatem rei, quod vir tantarum in Christo virtutum tam indigna perpeti potuisset. Quare multis adunatis milibus ad urbem accedere pontificem et concitate turbe furiis obviare compellunt. Quarto igitur postquam exierat, die magno vallatus agmine trepidam soloque terrore subactam ingressus civitatem eos, qui talia commiserant, ad satisfaciendum more ecclesiastico invitavit, vix et egre impetrata pace multitudinis, que eum stipabat, ut hoc facere tuto sinerentur. Veritusque, ne provinciales partim sceleris immanitate, partim prede cupidine accensi acerbius sevirent in populum, rogat obnixe, ut singuli in sua pacifice recederent, satis se dicens intellexisse, quid animi oves erga pastorem, filii erga patrem gererent, vixque, ut dimitti paterentur, impetravit. Sed civibus aliis fuga dilapsis, aliis toto triduo sustinenti satisfacere dissimulantibus in contumaces sententiam protulit anathematis. Et illi quidem veniam non postulando venia se indignos comprobabant, qui autem episcopo adherebant, reorum pervicaciam non ferentes paulo severius in homicidas et contemptores ulcisci non dubitarent. Quod tamen eo inconsulto ac nolente perpetratum fuisse dolens ipse asseverare solebat, quippe, cui numquam placuisset ultra legis ecclesiastice mensuram suarum iniuriarum vindictam extendere, quamquam gravior pestis aciori egebat antidoto. Itaque, postquam revelatione commonitus est, etiam pro bonis mala retribuentibus reconciliari mittens evocat omnes excommunicatos eisque proxima festivitate Paschali non solum communionem, sed et bona sua, que direpta fuerant, benignissime restituit. Factumque est gaudii cum pace generale tripudium, dum pater filios, filii recognovere patrem.
