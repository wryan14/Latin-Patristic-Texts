 (De sensus eius usque in exitum vivacitate, et qualiter pro civitate sanctos omnes invocans spiritum efflavit.)

Abhinc die sequenti vir beatus circa nonam factus in agonia sola iam sue mortis expectatione presentibus luctum desperationis incussit. Ponebantur a dextris eius duo lectores totidemque a sinistris. Quorum quisque eo per vices legens, si qua distinctione seu pronuntiatione errasset, eo mox agitante manum se sensit excessisse, si vel ad modicum legendi fecisset intervallum, oculos contra se violenter aperientem veritus ultra processit. Ita vivacitatem sensus ad egressionem usque plenariam habuit. Cumque positus in agone noctem diei continuasset, in illam pestem, qua mundum usquequaque a pietatis et iustitiae cultu decidere conspicimus, spiritali deductus intuitu subito manus in alta subtollens lacrimabiliter exclamavit sanctam Dei genitricem invocans, ut succurreret miseris, subveniret Coloniae iamiamque periturae. Atque lassata brachia denuo sublevans: "Quae sunt haec", ait, "domina, quae cerno tam horrida spectacula? Per singularem tuam miserationem te precor, ut hinc michi migrandi ianua fias, ne talibus oculi mei communicent malis." Dein ad succurrendum civitati apostolorum principis aliorumque sanctorum nominibus imploratis hanc cum gemitu efflavit ultimam vocem: "O cuncti regno Dei feliciter admissi patrocinentur Coloniae precum vestrarum subsidia." Adeo summe boni pastoris imitator etiam moriens pro ovibus orabat. Igitur pridie Nonarum Decembrium cum lucis exortu magnum illud ecclesiae luminare ad lucis transivit auctorem anno praesulatus sui vicesimo primo.
