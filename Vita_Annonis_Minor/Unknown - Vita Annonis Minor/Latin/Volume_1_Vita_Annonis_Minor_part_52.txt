 (Qualiter septimo a die corpus Siegebreg deductus est, ibique die obitus eius octavo sepultus.)

Aderant episcopi magne venerationis: Fridericus Monasteriensis et Minondensis Egilbertus, quos sequebatur nobilitatis et urbicorum preterea episcopalis familiae populus absque numero parati pias exequias usque ad debitum finem praestolari. Ita psallentium agmine vallatus loculus gestabatur, donec ad montem prescriptum pervenerit. Tunc vero quanti fuerint occurrentium de cenobio luctus quam confuse lamentis modulantium voces, quae litera vel quis sermo enarrare sufficiat? Itaque octavo demum die terrae, quod suum erat, redditur non e pereunte nec sepulta piorum prerogativa meritorum, quae nec cum in figura mundi preterire nec cum fine poterit aboleri. Ubi, cum planctu delassatis omnibus ad modicum cetus ille defluxisset, rursum nobilitas omnis ingressa templum suarum vocibus querimoniarum paulisper recepta silentia denuo inquietabat. Post hos turba militantium rursumque post eos clientum grex omnis irrumpens pari modo priorum luctuum representabat imagines. Ita totius diei spacio novis semper miseris ecclesia fervente tandem intrandi libertas circa vesperum et pauperibus offerebatur. Horum precipue plangoribus, horum complangeres clamoribus, dum commemoratis, quae a sancto acceperant, ut liberi a patre orbati desolationem suam sepius ingeminando deflerent. In hoc miseriarum tumultu magno prodigio futurorum mons omnis novi generis aviculis operiebatur, quarum multitudines ab occiduis partibus se levantes tanta densitate per aerem ferebantur, ut celi facies earum interciperetur obiectu. Quo spectamine, quoad humato corpore populi defluxissent, habente moras, cernentium quique vel angelorum vel animarum sanctarum visitationes affuisse dicebant.
